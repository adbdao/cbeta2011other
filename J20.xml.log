<file>
<pb n="1"/>
﻿<book id="J20">J20冊</book>
<article>原教論序</article>
夫情智相違而後有教識趣相違而後有辯故分別
是非所以立教不辯何以明理哉昔人欲理之明乃
設難以為問答使讀之者了然不疑今儒者疑難於
佛必當辯之所謂立教明理也昔諸佛出世諸大菩
薩化為外道各執異說問難於佛如來乃破其邪執
立如是義說如是經則諸教皆由論辯而起也若唐
宋大儒各執所見疑難於佛毀訾排斥或有甚焉亦
或菩薩化身儒門故爾相違使有以辯之以彰至理
歟果亦未造佛之閫域實有所疑歟自是以來數百
年間以儒名者之於佛教或為敬信或為非議毀讚
不常是非莫辯使至道不明誠可悲矣士榮自知愚
陋所學不及先儒之萬一又未得吾佛證入之門伏
念二教之相違久矣而智者則默然而不為之辯坐
視求學之士循習舊聞或生誹謗喪內學之家珍傷
名教之根本故不自揆度輒以其所非斥之言具錄
于前為之辯解于後著論三篇解五篇辯六篇通十
四篇原其異同謂之論釋其疑惑謂之解明其是非
謂之辯理學君子幸決擇而去取焉固不礙於聖賢
之學也時。
洪武乙丑季夏上弦建安沈士榮謹序

<other>續原教論篇目</other>
卷上
原教論
觀心解
內教外教辯
執跡解
儒者參禪辯
論禪近理辯
作用是性解
卷下
名儒好佛解
自私辯
莊老異同辯
錯說諸經解
較是非得失辯
三教論
諸師人物雄偉論

<sarticle><article>續原教論卷上</article></sarticle>
翰林院待詔建安沈士榮著
<other>原教論</other>
論曰人之為類不同故聖人立教不一此教之跡所
以異也然為善不同同歸於治窮其至玅不出一心
此教之理所以同也此心也此理也天下未嘗有異
也跡之雖異若推而極之必當致其同也且聖人之
生豈擇中國之與他方哉至於東夷西戎南蠻北狄
亦莫不有上智者出出則各隨其品類順其土俗以
行其教化良由為類之不同故教跡不容於不異也
＆unrec;流之獘紛爭違忤執跡迷真宗旨訛謬可勝言耶
若得本忘末不為跡之所惑研窮心性之原直趨至
善之地則殊途同歸無有彼此之間矣原夫四海之
內不啻數千萬國民俗不同不啻數千萬類隆禮義
者稱中華近禽獸者為夷狄因其識見有大小正偏
之殊故其為教有淺深權實之異隨機順俗者為權
為淺得本窮源者為實為深跡之異者如百川理之
同者為大海順俗之教不過行於一方窮源之道乃
可被於萬類智者不局於一方之權淺必求理之極
致以造乎實行甚深之地此教於是乎明矣夫立教
之道豈易言哉所以然者聖人將取信而後立教非
有證驗不敢自為說也夫子嘗曰鳳鳥不至河不出
<pb n="2"/>
圖吾巳矣夫且畫卦明疇聖人豈不能哉非有河圖
洛書之證則道統之源無自而來矣又曰夏禮吾能
言之杞不足徵也殷禮吾能言之宋不足徵也無所
證而言之則疑惑者眾而諍論起又何取信而行之
乎故陰陽造化之理三網五常之道聖人得以備言
者賴其文有證而信者篤行有驗而教化成今之經
傳巳顯然矣唯變而不動之性死而不滅之心以理
推之則可知欲詳言之則無證必待吾佛之書而後
明矣或有儒者徵諸夫子之所未言而佛言之於是
驚疑惑亂詆毀排斥終莫證其理之所從出徒自蔽
而巳矣然詆之為寂滅者非佛說動而不變之理斥
之以亂倫者乃權跡流獘之末故佛之徒聞之帖然
而不怒默然而無辯知理在人心信者自悟不可誣
也跡流於世久則必獘孰為吾累哉是心也變而無
動死而不滅斯理之明昭如皎日且安得而自蔽歟
若人識此心悟此理在儒為真儒在僧為聖僧矣心
昏理迷莫之所往本之既失諍論復何益哉今儒者
或謂人死即滅亦無輪迴再生之理甚非聖人之意
易曰精氣為物游魂為變精靈知也氣形氣也二者
合而為生魂即精也游往也靈知去則形氣變二者
離而為死原其始則精與氣合而生反其終則精與
氣離為死死而不滅則有鬼神故知鬼神之情狀死
生人鬼之道若陰陽晝夜日月寒暑之往來誰能自
滅同於艸木乎或言人物但稟氣而生不知精魂為
靈知也但氣無知則艸木而巳豈可謂人歟人之神
曰魂睡則為夢即有知之心耳或謂魂為氣氣非有
知也若視聽言動皆曰氣之所為必由心帥之以應
事是亦精與氣合而為用也豈可謂魂為氣乎庸常
之人素無修心養性之功一隔生死不復知有前身
之事是不足以為證故聖人不及詳言也蓋儒者志
在排佛故作人死斷滅之說以破生死輪迥之論不
知反違周孔聖人之意甚則撥無因果廢滅天理以
造物歸於無知善惡皆無果報至若仁夭暴壽敬慎
蒙禍淫泆獲福小人僥倖君子無辜不明前因曲為
之說理則不通障正知見惑亦甚焉今略以此一端
辯之餘說自當解矣但比丘之法以出俗離倫斷煩
惱生死為對治凡夫貪著之病此小乘權教有沈空
滯寂之偏故復立大乘菩薩教以破斥其非何待儒
者譏其寂滅耶然佛之為教自國王大臣長者居士
以至天龍鬼神一切品類佛皆隨類化身說一切善
法究竟皆至如來之地非但出家一門之為至也又
何待儒者譏其權跡為無父無君以亂倫哉況此土
乃南洲東隅偏近東海三界隔別人鬼異途至於因
緣果報無以為證故夫子未及詳言者必待中土聖
人之教始盡其義中土者中印度之地東西去海遠
近得中古今諸佛咸降生於彼佛生之時三界相通
幽明互現凡佛言教一一可證舉三世則知因識果
立諸教而究竟佛乘乃能法被十方化行萬類所至
之處教文義理咸出彼教之上莫不歡欣踊躍信受
奉行自漢以來經書迭至究其指歸誠所謂窮心性
之原入至善之地者也又非但文字而已至如日月
雲霞飛潛動植色聲香味而咸臻玅理此教之體也
得失違順生死苦樂事物遷流而常住真性此教之
相也文音語默食作動息威儀典章而隨機普應此
教之用也具是三者其道大行矣孰能排而毀之拒
而絕之乎智者體吾佛之理觀孔子之道性理之學
益加詳焉而勸善戒惡之文尤為緊切大有功於名
教豈可自生違背蔽吾心之良知也哉。
<other>觀心解</other>
晦庵先生曰佛有觀心之說夫心者人之所
主乎身一而不二者也為主而不為客命物
而不命於人故以心觀物則物之理得今復
百物以反觀於心則是心之外復有一心而
<pb n="3"/>
能管乎此心也聖人之學本心以窮理順理
以應物蓋如此也○又曰佛氏之學以心求
心以心使心如口齕口如目視目其機危而
迫其途險而塞其理虛而其勢逆蓋其言雖
若有相似者而其實不同蓋如此也然非審
思明辯之君子其孰能無惑於斯耶。
解曰心詼萬法法徹心源至理難知觀心斯得故世
尊初成正覺歎曰奇哉我今普見一切眾生具有如
來智慧德相但以妄想執著而不證得蓋人由迷此
心體不知返求外為六塵所惑內生沈掉二病是以
局促無知偏僻異見唯佛如來返觀此心頓悟本性
成等正覺故於世間無量百千法門出世無量百千
法門莫不洞明無礙廓徹無違故號三界大師十方
慈父今儒者尚不自識本心豈能以心觀物哉所謂
人之主乎身一而不異者即今出入六根緣染之識
神也命物而不命於人者即取著六塵而妄生我相
者也以心觀物則物之理得者即周遍計度似是而
非如夜見枯株疑以為人之類蓋不識自心則其本
已失安能觀物明理哉其所謂今復百物以反觀乎
心者如古德云境無心外境見境即見心是也其所
謂則是此心之外復有一心而能管乎此心者非也
二祖云覓心了不可得一心尚無豈復有二哉吾佛
之徒本無如是之見也又謂聖人之學本心以窮理
順理以應物唯此言得之矣但儒者錯解其義耳虞
書曰人心惟危道心惟微惟精惟一允執厥中此心
學之源也人心妄想也由執著顛倒故危道心天理
也非思議之所能及故微精者不昧一者不雜由無
思故不昧無為故不雜乃能盡其至誠固守此中道
也中者即中庸之中在心而不在物在內而不在外
子思所謂喜怒哀樂未發者是也子思但以情識未
動即是中義與吾佛一念無生之理相近止欠悟耳
儒者釋中曰不偏不倚無過不及乃巳發中節之和
也便違子思之意矣蓋喜怒哀樂未發之時無有形
相可見豈有偏倚過與不及之事乎又分釋曰未發
之中不偏不倚巳發之中無過不及亦非也子思未
嘗指巳發為中此又擅改經旨者焉及解允執厥中
皆曰已發之中是儒者不知中之為義而妄釋之也
君子時中者言守此未發之中心常不妄動也子曰
易無思也無為也寂然不動感而遂通天下之故者
亦中和之義也由無思無為未發之中精一固執則
寂然不動故能感物應機而通變無窮矣若此可謂
本心以窮理順理以應物者也若未能造思慮未發
之時終不識心之本體如是之人聞無思無為寂然
不動之說則茫然罔措且不知聖人之道何所謂中
不識聖人之言則曲為之解曰聖人無心則釋曰無
私心曰聖人無為則釋曰無所作為是皆以有心有
為度聖人也且得罪於堯舜周孔矣何謂佛哉彼既
不知觀心之玅徒欲以遍計之妄心觀物以窮理譬
如塵鏡未磨水漩未止擬求鑒物未之有也是不知
此理在內惟務外求故學解益多去道益遠矣唯吾
佛觀心之道不住六塵頓息思慮了悟本性名為反
觀水潦和尚有云如來百千三昧無量玅義今日被
我一毫端識將去了此反觀之玅也一日觀心證理
則天下萬物萬事之理皆貫通焉夫子亦曰一日克
巳復禮天下歸仁焉則亦求其在內者矣今儒者未
嘗用力於此輒妄議之謂以心求心如口齕口如目
視目其機危而迫其途險而塞其理虛而其勢逆者
鳴呼其可謂迷之甚矣楞嚴經云吾見之時人皆見
吾之見吾不見時何不見吾不見之地以心求心此
語明矣若思慮未息生滅宛然若見若聞皆為塵相
須是離聲離色聞見常真即是見吾不見之處真聞
真見全顯本心愚者自生迷悶故有如是顛倒果能
審思明辯於此必有得焉譬如百鍊真金又何憂火
<pb n="4"/>
試者歟以心使心吾佛本無如是之說也。
<other>內教外教辯</other>
或問晦翁曰只為佛從心上起工夫其學雖
不然卻有本儒者只從言語文字上做有知
此事只做一場說話過了所以輸與他答曰
彼所謂心上工夫本不是卻勝儒者多○程
子曰釋氏之學於敬以直內則有之矣義以
方外則未之有也故滯固者入於枯槁疏通
者歸於恣肆此佛教所以隘也吾道則不然
率性而巳斯理也聖人於易備言之又曰佛
有一箇覺之理可敬以直內無義以方外其
直內者要之亦不是○晦翁曰今說求放心
卻似釋氏說入定一般但彼到此便死了吾
輩卻要此心主宰得定賴此做事業所以不
同○因說程子耳無聞目無見之說答曰決
無此理釋教云塵既不緣根無所著反流全
一六用不行蓋他意謂六根不與六塵相緣
則收拾六根之用反復歸於本體而使之不
行顧烏有此理。
辨曰教有內外不同故造理有淺湥之異求之於內
心性是也求之於外學解是也故心通則萬法俱融
著相則目前自昧鳴呼外求之失斯為甚矣今儒學
之獘浮華者固以辭章為事純實者亦不過以文義
為宗其視心學則皆罔然也宋之大儒湥知其病又
知吾心上工夫為有本是當敦本抑末以斥其言語
文字之非可也而復以心上工夫不是何自為矛盾
歟本既不是何謂卻勝儒者乎此其不能窮心學之
理於吾佛之道湥自惑亂而不能取決也觀伊川之
言亦然夫既愍吾道為有內無外矣果能以內為本
得本何憂於末哉繼言枯槁恣肆又愍吾教之隘是
未見其大者矣既曰佛有覺之理為敬以直內復云
要之亦不是皆反覆自惑之言豈真知此理者哉若
率性之說亦不出吾心上工夫必取證於易易乃心
上之玅理先儒不窮本心之體遂不明良知良能之
所自出謂有氣而後有知乃推性命之源於氣指性
為氣中之理以氣循理為道故隨事隨物以明理不
知天地人物形氣皆生於覺性之中而吾之本心玅
明遍照巳在思慮未發之時若有得於此即時中之
義也失此不能少存於內徒追求於事物之末謂之
義以方外豈有是哉取證於易者易言至神至聖皆
指不可測不可知之地故不疾而速不行而至又以
無思無為為感通之本則易所證固非外矣中庸曰
中者天下之大本故存養於不睹不聞之間以無聲
無臭為至則率性之道果在外乎昔者聖人皆以內
學為本而推其用於外後世文儒務外遂不知有心
學之源乃以學解為事唯宋河南之學始言性理而
有實踐之跡然但知心之用而不究心之體遂不知
養未發之中又昧太極之理在兩儀未判之先或以
物理為性理故本末體用於是乎不明而堯舜周孔
之道微矣又或以孟子求放心比釋氏入定者非也
若小乘之定固以灰滅更無求放心之意佛乘之定
即動常寂何用求放心耶其謂到此便死了則說法
度人者又復生耶不知佛所謂定只是妄念不起而
應機接物允合其宜儒者莫知此境輒妄議之又解
反流全一為收拾六根之用反復歸於本體而使之
不行非也若人不緣六塵無所染著反觀自心明明
不昧寂寂常知名曰圓照即了悟之地非學解能到
悟則謂之內解則謂之外此內教外教所以不同也
儒者專用力於外凡知解所不能及者不復窮究故
不知允執厥中之道天理流行之處皆在思慮不起
物欲淨盡之時踐履雖專終不入聖人之域矣蓋因
疑佛氏之跡為無父無君遂不究盡其說使孔聖之
道不明乃毀佛之過也惜哉。
<pb n="5"/>
<other>執跡解</other>
程子曰釋氏之說若欲窮其源而去取之則
其說未能窮固巳化為佛矣只且於跡上考
之其設教如是其正果如何固難為取其心
而不取跡有是心則有是跡○晦翁曰伊川
所謂只消就跡上斷他便了他既逃其父母
雖說得如何道理也使不得如此足以斷之
矣。
解曰德山云窮諸玄辯似一毫擬於太虛竭世樞機
似一滴投於巨壑誠哉斯言也今人欲以文字學解
著述經書以窮佛理不過增益知解終不能入法性
之海唯法華開權顯實乃明因緣譬喻等文皆非實
義實則非言詞思議之所能及也故不退菩薩且不
能知況世智乎而程朱大儒涉獵佛書不究其旨乃
以其跡斷之其不信也宜矣程朱氏既往今之學者
惑焉乃為之解昔釋迦世尊逃父母捨王位逾城出
家毀形壞服取異當世以名教論之以為不忠不孝
無父無君者是大不然且輪王七寶之榮天帝五欲
之富泰來運合賞閱暫時報盡沈淪悲哀永久此有
漏之因暫處人天心生貪著惡業便起不久當墮惡
道如來於寂光土中佛眼所照見諸眾生輪迴六趣
長劫受苦於是發大慈悲假諸方便降神母胎八相
成道上救君父下濟眷屬以及一切眾生出離生死
苦海俱登菩提彼岸其為功德廣大難量豈可執其
方便權跡妄生誹謗者哉今以譬喻更明此義譬如
有一長者財富無比止有一子鍾愛甚篤子亦至孝
省視無闕并諸眷屬顧念莫捨凡有所適必與之俱
而此長者依海而住船舶甚多僮僕無數採取珍寶
往來海上他日長者欲適他國遂以巨舟載其眷屬
經泛海洋復逾歲月檣櫓柂櫛各有損壞船之根底
亦有罅隙若值風濤將見沈溺其子有智察知斯事
又知其父別有堅固大船尚在他岸所乘之舟人物
繁重意欲往彼不可速去設以此難告於父母請往
取船知必不許其餘僮僕不堪所使亦不知彼大船
所在其子有智密思方便不告父母夜半逾出將二
童子駕一小舫疾行至彼既得大船心甚安穩天色
且明父乃覓子忽聞逃逝驚泣嗟怨四望求索連日
不得方擬行舟風濤大作檣摧柂折漏水入舟大眾
恐懼知必沈溺爾時其子駕彼大船乘風而至甫及
敗舟急扶父母及諸眷屬數千百人咸免溺死得以
全歸設若此子先作思惟我若逃逝使父憂惱是為
不可當全忠孝義同溺死為此至德與私自逃逝取
船救父孰為優劣儒者因疑其跡不究其道所以為
義者不過甘同溺死而巳豈不哀哉先儒不信生死
輪迥之說任運業識不計沈浮於佛出世之理重有
惑焉不知世間常道有出世之道具焉所以為大忠
大孝者非但服勞奉養而巳欲盡為人之道必當深
究佛道也其可忽諸。
<other>儒者參禪辯</other>
晦翁曰韓退之接引僧徒要他歸儒不過文
暢靈師惠師之徒皆破賴底僧及晚年見大
顛說得闊大勝玅自然不得不服人多要出
脫退之也不消得恐亦有此理也○又曰某
年十五六時嘗留心於此一日在劉病翁所
會一僧與語其僧只相應和了也不說是不
是卻與劉說某也理會得個昭昭靈靈底禪
某遂疑此僧更有玅處遂去叩問見他說得
煞好及去赴試便用他意思胡說試官被某
說動了遂得舉後赴同安任時年二十四五
始見李先生與他說李先生只說不是某卻
疑李先生理會此未得再三質問只教看聖
賢言語某遂將禪來倚閣意中謂禪亦自在
且將聖人書讀讀來讀去一日覺聖賢言語
<pb n="6"/>
漸漸有味回頭看釋氏之說漸漸破綻罅漏
百世。
辯曰佛之法門多矣東流此土者四曰講曰禪曰律
曰祕密皆大行於天下唯講與禪繼述尤多又為名
士大夫之所宗尚雖入門不同而證理則一專之則
有得兩可則無成若無思入講不能通貫諸經知解
參禪無由超悟至理故習講者觀諸經論文義玄微
苟不湥思莫能通解解終趨行乃絕言思能所兩忘
名為入位古德云先以聞解信入後以無思契同是
也參禪者則異於是唯單提直指不尚多聞但悟一
心萬行斯備故祖師云我宗無語句亦無一法與人
又云思而知議而解盡是鬼家活計必也六根不動
一念無生於此等時頓見本性了悟至理然後應機
接物自然頭頭合道處處圓通此參禪之大略也若
當時大顛和尚實與退之說禪退之豈能即悟至理
亦不過以名相開諭之而巳此晦翁所謂闊大勝玅
正名相邊事也退之若果悟禪則後來見識必當與
前不同其答張籍等書豈肯自為晦匿之辭既疑似
若此則胸中所見可知矣唐宋諸儒如白樂天柳子
厚蘇東坡黃山谷等雖曰參禪亦不過知解而巳非
徹悟者也至如裴休楊大年張商英張九成數人悟
則悟矣保養受持則又未可知也此段大事不是說
了便休必要在塵勞裏不埋沒了方名解脫中人昔
圓悟和尚得法之後在五祖演禪師會下最為上首
偶然流注不在即轉語參差上上根人專志此事猶
有未盡豈有身居名利之場又非果位菩薩安得不
失念者哉今儒者輕易論禪誠可歎也況朱晦翁所
遇之僧又非大顛之片必小有學解妄稱證得尚不
識禪為何事烏足為晦翁師問哉夫禪悟門也悟則
轉凡成聖轉識成智如斬一握絲一斬一切斷如礦
成金不重為礦豈有疑貳進退反覆生謗者乎且晦
翁弱冠之年未曾親見智人而杜撰參禪不出情識
境界若急與辯斥剪其枝蔓尚恨其遲此僧不能如
此便當歛手而退卻將昭昭靈靈引之此則偏務醒
醒認賊為子及其再來扣問添得知解轉多故云說
得煞好晦翁由是錯解禪意反將其說為應舉之資
久久破綻豈不宜哉晦翁如此保認是將禪為知解
邊事及見李延平遂有倚閣自在二說顯然生滅流
注議論橫生遂用心以著述為事其分別事理字義
最為詳盡至於性理未達道體之玅於是旁思熟慮
任情起見則去聖人之道為有間矣其論禪謂曹洞
宗說得細故法嗣中絕臨濟說麤枝大葉禪故久＆CB21709;
此彊辯也按洞山密傳寶鏡三昧又勘辯諸方言句
有三種滲漏其所立宗旨漸涉知解而義路不絕正
是麤處以晦翁所見頗仿彿其影像是故謂之細臨
濟門風峻拔超情離見非上上根人一聞千悟者無
能窺其蹊徑正是細處晦翁於此罔然故謂之麤然
佛法流傳如乳益水水味漸多乳味自絕絕者非深
玅而絕也乃久而弊弊而壞事物之常也臨濟之禪
久遠非麤而能遠也蓋授受之際不苟與人見齊於
師方傳師旨故其法嗣皆佛門梁棟足以繼志述事
此其所以久遠而繁盛也儒者之論反之知其不識
禪也。
<other>論禪近理辯</other>
中庸序曰彌近理而大亂真晦翁云釋氏之
學與吾儒甚相似處如有物先天地無形本
寂寥能為萬象主不逐四時凋又撲落非他
物縱橫不是塵山河及大地全露法王身又
若人識得心大地無寸土看他是甚麼樣見
識今區區小儒怎生出得他手宜其為他揮
下也又云此是法眼禪師下一派宗旨如此
今之禪家皆破其說以為有理路落窠臼礙
正知見今多是麻三斤乾屎橛之說謂之不
<pb n="7"/>
落窠臼不墮理路玅喜之說如此又有翻轉
不如此說時○問禪家說無頭當底話是如
何曰他說分明處卻不是只內中一句黑如
漆者便是緊要處於此曉得時便都曉得。
辯曰舉知解門則以為近理舉證悟門莫契其當機
不入悟階何由與辯如人遍身是病不知痛癢所在
則難治也今欲治其不治之病姑即其說論之如近
理亂真者譬莠之類禾必當辯其非禾石之類玉必
當辯其非玉其所謂甚相似者必似是而非者也今
舉而讚之竟未有以非之既未有以非之則不應以
近理目之不能辯其非真則不應以亂真斥之夫知
其識見之高愍小儒為其揮下則當詳辯其近理非
理之處亂真非真之事使學者了然知其謬妄何恨
真偽之不分也歟若如泛說以僻之何以服天下後
世乎此段偈頌乃第二門知解中意可以聞解信入
非契證門也故云有理路落窠臼若契證門如禪者
問答機鋒相接離言顯智離智顯體為人解粘去縛
其間間不容髮少有失機名為話墮若圓智相對機
如轉丸鍼芥相投昭如皎日豈可謂之黑如漆乎儒
者罔知其意隨語求解豈有曉得之理又禪門文字
性離思惟路絕意不在言唯機所適儒者於此罔措
乃云又有翻轉不如此說時尤為可笑雲門曰我若
一向舉揚宗教法堂裏艸須深一丈若向上事非但
儒者不會而僧門鈍置者多矣若諸宗匠肯為人說
義理邊事儒者必無疑謗然終不為說者吾解脫之
中無一字可得若有可得依前流浪逃逝又何益於
世哉論之至此豈但為儒者憂正為吾僧門之深憂
也嗚呼。
<other>作用是性解</other>
晦翁曰上蔡云佛所謂性正聖人所謂心佛
所謂心正聖人所謂意心只是該得這理佛
氏元不曾認得這理一節便認知覺運動做
性如視聽言貌思聖人則各有其理佛氏只
認得能視能聽能思能動底便是性不管橫
來豎來他都認做性最怕人說這理字都要
除掉了＆unrec;問釋氏作用是性曰便只是這性
他說得也是孟子曰形色天性也惟聖人然
後可以踐形便是此性如彼說視聽言動底
是誰便是這個故其言曰在眼曰見在耳曰
聞在鼻嗅香在舌談論識者知是佛性不識
喚作精魂他也說得好所以直指人心見性
成佛他只要你見得言下便悟做處便徹見
得無不是此性也說存心養性養得來光明
寂照無所不遍無所不通唐張拙詩云光明
寂照遍河沙凡聖含靈共一家又云實際理
地不受一塵佛事門中不舍一法他本自說
得是所養者也是只是差處便在這裏吾儒
所養者是仁義禮智他所養者只是視聽言
動儒者則全體中自有許多道理各自有分
別有是非降衷秉彝無不各具此理他則只
是見得個渾崙底物事無分別無是非橫也
是豎也是直底曲底皆是非禮而視也是此
性以理而視也是此性少間用處都差所以
七顛八倒無有是處吾儒只是一個真實道
理他亦云惟此一事實餘二即非真他只說
得一邊只認得人心無所謂道心所爭處只
在此吾儒說無不周無不遍他亦說無不周
無不遍然人倫上不能周遍更說甚周遍。
解曰大覺無思乃遍知於法界識情有著徒妄起於
塵勞佛與眾生本同一體但因迷悟見有殊途佛性
只在眼耳鼻舌之間玅用不離見聞覺知之際直是
一塵不受一法不舍名為直至道場頓見本來面目
今以生滅垢心起輪迴見翳目生花又求實花生處
<pb n="8"/>
徒勞分別妄費精神者也古德云中間此子淆訛處
千聖那能著眼窺真性現時若擊石火閃電光急著
精彩認得依前不是此處正是迷悟關子得則速證
真常失則速入塗炭楞嚴經云如我按指海印發光
汝暫舉心塵勞先起只如視聽言動皆真性發現若
無心體會即森羅萬象一鑑昭然此按指發光所謂
一念不生全體現也若說是性即是認著影子使毫
釐繫念瞥爾情生業相宛然仍前迷倒此舉心塵起
所謂六根纔動被雲遮也到此著力不得晦翁所謂
差處正是大疑惑也仁義禮智皆是就人事立名乃
事物軌則豈可謂本性便是此理本性乃一念未起
事物未形即是明覺之體若常覺不昧不為六塵所
惑養成聖胎佛門號曰如來儒者稱曰神聖只是本
無私欲純一之天理也以此應事接物乃可不思而
得不勉而中無為而成所以仁者見之謂之仁智者
具之謂之智是無心於仁智而仁智由是出生也此
天理者未見仁智之名發之於外乃有仁智之用故
本性即是天理天理即是明覺非在外也若以五常
之理為性不可言百姓日用而不知百姓庸常之人
也情發未必中節豈能日用五常之理耶若以本心
明覺為性百姓曷常不覺哉然覺性在視聽言動日
用之間而不自覺常被塵勞所惑自昧其明故曰知
道者鮮矣由是言之周孔以上聖人亦皆以本覺為
性也如易有太極是生兩儀則本性明覺在天地之
先兩儀未判豈便有仁義禮智之用及兩儀既判資
始資生萬物化成則此本性明覺之理乃遍於萬事
有五常之名也三代而上未有佛可名唯聖帝繼天
立極推本於天言人得此明覺之理於天故曰天命
之謂性性者言人皆以此明覺為體也率依此覺性
而常不昧謂之道修者即養其喜怒哀樂未發之中
也中者私欲未起之時純乎天理者也私欲未起則
無思無為寂然不動寂者誠也至誠無息故曰道不
可須臾離也繼之以戒懼不睹不聞之際不使隱微
之或動皆是養此未發之中常覺不昧故發為中節
之和則仁義禮智之理不待思而中矣斯所以為教
後章言誠者寂也明者覺也寂而覺曰天之道覺而
寂曰人之道皆修道之義也乃至大學之明德明命
皆是指此本覺之理我所謂佛儒者所謂天其體一
也如云即心即佛亦可言即性即天若如此體會相
去亦不甚遠但聖人得此理乃立世間治教之法吾
佛得此理乃立世間出世間解脫之法儒門但明天
人之道吾佛則明四聖六凡之道若盡天人之道則
可以趨佛道矣其於性理不悟則天人之理有所不
明又安能究佛氏之理乎其所謂全體之中自有許
多道理非也蓋全體之中無一物一事可見豈有許
多道理耶若謂發用處有許多道理有分別是非則
可安得以用為體乎言所養者是仁義禮智不知所
用者復是何物若言所養者乃未發之中道明覺之
天理發而中節者乃仁義禮智之用事物之當然豈
不明且盡歟孔子曰為仁由巳孟子曰由仁義行皆
巳發中節之用也蓋克巳復禮體也天下歸仁用也
由體可以發用故其要在明心禮也彼不知心體之
玅說為渾崙物事是不見明鏡止水之中森羅萬象
無壞無雜不生分別之心而妍醜了然安得有非禮
顛倒之事歟六塵不緣則私欲淨盡安得只有人心
歟夫周遍者佛言一即一切一切即一理自遍周非
因修得儒者務用心觀物以求遍豈能周遍乎吾佛
於七情未發之時巳空其惡故惡自不生儒者於惡
念巳形之後擬欲斷之其用力固不同矣若有所得
則賢者之學宋儒有焉聖人之道未之或知也其差
者以有為之心為體故自見得有許多道理又各自
有分別有是非只此三有存之於心我相既立而卷
枝錯節膠固莫解不知天下事物之理變通不窮欲
<pb n="9"/>
以斯須之明造次之聰略加忖度若有得焉即自滿
曰吾分別詳矣是非辯矣人或異巳則曰我明識道
理必如是為當也幸一二之偶中則眼空四海無復
他人若王介甫之徒是也此謂之我相我相立而公
心亡矣凡作此見者或見用於世其不敗者鮮矣良
由認事理為性理求外學以資於內倒持本末源委
失真其流之弊以作為為事有以起禍亂之階可不
慎歟心學不明世教之不幸也吾安得而默然哉。
續原教論卷上
校訛
第四紙（一行＆unrec;舊本作晉）。第二十一紙（一行僻疑當作闢）。
音切
齕（痕沒切）。舶（抽格切）。櫓（力睹切）。柂（徒可切）。櫛（子葉切）。罅（呼嫁切）。舫
（府望切）。綻（丈覓切）。礦（古猛切）。蔓（亡怨切）。滲（所林切）。莠（余受切）。
　（左春與左贊善兼編修崑山顧紹另施貲刻此
　績原敘論下卷　吳江比丘明覺對　長洲徐普
　書　建陽鄒夕刻
　萬曆辛卯春清涼山玅德庵識）

<sarticle><article>續原教論卷下</article></sarticle>
翰林院待詔建安沈士榮著
<other>名儒好佛解</other>
程子曰學者於釋氏之說當如淫聲美色以
遠之不然則駸駸然入其中矣○或問朱子
曰今士大夫晚年都被禪家引去者何故答
曰是他高似你你平生讀許多書記誦文章
所藉以取功名利祿之計者到這裏都靠不
得所以被他降下他底且省力人誰不悅而
趨之王介甫平生學力說許多道理臨了捨
宅為寺○又云只緣他打併得心下清潔所
以本朝李文靖公王文正公楊文公劉元城
呂申公都是甚麼人也都去學他○道夫問
龜山答陳了翁書論華嚴大旨不知諸人何
為好之之篤曰只是見不透故覺他那個好
以今觀之也是好也是動得人○問龜山言
道非禮則蕩而無止禮非道則梏於器數儀
章之未則道乃是一虛無恍忽無所準則之
物此類甚多如此類則似禪曰固是其徒蕩
子莊李西山陳默堂皆說禪龜山沒西山嘗
有佛經疏追薦之此等皆不可曉○又云游
定夫晚年亦學禪○又云此個道理纔理會
到湥處又易得似禪須是理會到湥處又卻
與禪不相似學者只是不曾到湥處纔到湥
處定走入禪去譬如人在淮河上立不知不
覺走入番界去如程門高第游氏分明是投
番了雖上蔡龜山也只在淮河立游游漾漾
終是看他未破時時去他那下揬頭也須疑
著他有個好處○尹和靖日課金剛經拜觀
音菩薩。
解曰夫理學君子既造聖賢之域得盡心養性之道
豈詖辭淫說邪見僻行之所能惑所能動哉然為所
動者必非詖淫邪僻之謂也且聰明才智出倫之士
早讀聖賢書積德立身功名節義昭昭出人之表綱
常之道弗虧但嫌其有學佛之差是果悖道如是耶
非也乃惑者之妄議耳如李沆王旦楊億呂公著德
義行業為盛宋名臣彼固不恥於學佛亦未嘗得罪
於名教顧可輕議其非歟劉安世陳了翁文章節義
冠世豈不悅周程之道然好佛之篤未有以加之也
其處患難臨死生不測之禍恬然莫能動其心而害
之者或嘔血而亡豈非學佛之驗歟此數君子未嘗
因好佛而虧行業傷彝倫也何謂佛氏為害之尤甚
哉至若程門高第未有過於游楊尹謝而皆有學佛
之癖豈信道不篤晚年遂改節如是耶二程道南之
<pb n="10"/>
語亦誤許之耶不然則其父師拳拳之心唯恐學者
流入其中如四子者肯遽忘之耶鳴呼是湥有得於
周程之意燭理之精遂知禪學之玅不覺趨入其中
矣朱子論佛氏由義學變入於禪即解終趨行之道
也程門高第造理之湥固不能遏其入禪矣然考之
五燈未有湥許之者蓋信解而未契悟耳其所著述
未出儒氏之說謂之曰類禪則禪學直如是乎禪固
非彼所及然因其有得於此遂於儒書之理益加詳
焉後學恥其歸佛故矯揉其說凡聖人之書有近於
佛者皆故違經旨別立異說惟恐其類禪理學之差
皆由於此其誤世豈淺淺哉。
<other>自私辯</other>
晦翁曰近理亂真處程子自私二字得其要
領明道答橫渠書云人患在自私用智此大
凡人之任私意耳下文云豁然而大公物來
而順應便是不自私不用智也○又云佛氏
自私昧道今以惡外物之心求照無物之地
猶反鑑索照也亦是絕外物而求定之意自
私而用智如世人一等嗜欲是不能以有為
為應跡若廓然大公物來順應便都不如此
上不淪於空寂下不累於物欲○問明德而
不能推之以新民可謂是自私有學佛者王
天順與陸子靜辯論云我這佛法和耳目鼻
舌皆不愛要天下人各成佛豈得是自私先
生笑云待度天下人各成佛法卻是教是他
各各自私陸子靜從初亦學佛嘗言佛差處
是義利之間某應云此猶是第二著只他根
本處便不是當初釋迦為太子時出游見生
老病死苦遂猒惡之入雪山修行從上一念
便一切作空看惟恐割棄之不猛屏除之不
盡吾儒卻不然蓋見得無一物不是此理無
一理可違於物佛說萬理俱空吾儒說萬理
俱實從此一差方有公私義利之不同今學
佛者云識心見性不知識是何心見是何性。
辯曰私莫私於物欲公莫公於至理私欲勝則其見
昧至理徹則其見明況所謂道乎道者古今賢聖之
所其由非自私求利之地也若謂佛以自私求利為
道不可也謂佛用智尤不可也人之所愛莫甚於利
佛則捨愛矣所利莫甚於生佛則捨生矣自私為利
必歸於巳佛無我相利將誰歸今以佛猒生老病死
而修出苦之道謂之自私為利則儒者不猒苦而自
甘沈溺乃謂之大公合義乎夫用智必陷人於險佛
以方便之智濟度一切眾生反以為陷之歟吾佛之
道周遍十方於一切法平等無二自不以為公普濟
六道眾生猶如一子自不以為利智入三世十方遍
知一切眾生若干種心隨根與法增長愛護而無失
時雖知眾生界不可盡而不暫起一念捨眾生意此
名佛智豈世間智術之事乎彼所謂以惡外物之心
求照無物之地者如猒動求靜避諠趨寂諸經屢有
彈斥之文不待辯也然有形之物可以鑑喻反鑑則
不能照物心無形相無有背面反求則息妄歸真內
外洞徹非反鑑之比也若謂自私用智如世人一等
嗜欲者吾佛以慈悲喜捨勇於向道尚有過於世人
嗜欲也孔子亦曰吾未見好德如好色者是也古德
云道念若同情念成佛多時如來若不勇猛求道安
能普濟群生哉今儒氏以有為為應跡又能廓然大
公物來順應斷無是理設以周遍計度之心志在有
為必先有我相我相既立自私則甚焉於是塵勞紛
動惡覺競起至於應跡豈能廓然利害關心有如重
翳何謂大公事物之來機如逐電造次顛沛反覆多
矣安能順應此由自私之為患也故私莫私於有我
我相執著則不能虛心以容物豈能公於天下乎若
喜怒哀樂未發之時有戒懼慎獨之功不為私欲所
<pb n="11"/>
蔽則天理昭明雖倉卒發動之際無能惑亂之者故
發必中節而和矣又言吾儒見得無一物不是此理
無一理可違於物不知本末之論也理尊無對一而
不二者也隨物之差殊不同而各當其可如衡之秤
物物有輕重不同而衡之錙銖不異故能為天下之
平其言無一物不是此理者是也其言無一理可違
於物非也理本無名隨事立名故理之當長者必違
於短當短者必違於長當厚必違薄當薄必違厚又
如理不當用此物則違物以從理豈可謂無一理不
違於物乎理本也物末也但聞末根於本未聞本根
於末言理因事而有萬名則可言有萬理則不可事
可分而理不可分也理無名相徹底唯空故能遍萬
物而各得其宜若有實體即有名相不可與物作則
可謂理乎言識心見性者可識者是塵可見者是境
非心性也如眼能見物不能自見若有可見決定非
眼雖不自見非是無眼心性亦然先儒盡心養性只
在巳發處存養但見得心性發用之處其於思慮未
起聖人允執之中則昧然而莫識其去孔子子思為
有間矣指佛氏為自私豈知佛理者哉吾佛以染淨
和合為心純淨無染為性非真悟者莫知心性之體
可輕議歟至若公私義利之分非識心見性者固莫
及也。
<other>莊老異同辯</other>
或問晦翁曰佛與莊老不同乎曰老莊滅義
理人倫未盡至佛則人倫絕盡至禪則義理
滅盡○又云至如佛徒其初亦只是以老莊
之言駕說耳如遠法師文與肇論之類皆成
片用老莊之意然他只是說都不行至達磨
方始教人自去做後來禪學其傳亦如是○
達磨初至見梁武不契去面壁九年只說人
心至善即此便是不用辛苦修行又有人取
老莊之說而附益之其說愈精玅然只是不
是○庚桑子一篇都是禪其他篇亦有禪語
但此篇首尾都是○又云佛氏將老莊文飾
其教○儒者要得順性命之理佛老也只理
會這物事老氏便要把住這氣不要散便會
長生佛氏只見個物事便放得下所以生死
禍福都不動只是他去作弄了。
辯曰儒者謂老莊絕滅義理人倫者老子憤當時文
過其質將漸入於浮偽乃著書述上古治民之道贊
無為之化反淳朴之風莊子雖推本其意而矯激過
之其欲去毀譽則以堯桀同倫欲泯善惡則以曾跖
並稱乃至齊彭殤一生死等說皆祖述老子之意老
子曰智慧出生大偽莊子曰聖人生而大盜起謂世
之尊賢尚智必有假仁義以為盜賊者人不之覺故
謂之大盜言雖過而意有在也老莊之說其要歸於
無心無為安於自然以為極致其道足以救飾詐作
為之弊抑狡計奔兢之風亦未可遽以絕滅義理人
倫而加之也昔夫子問禮老子邊而贊重之則夫子
之所尊亦巳存其教矣後學未識夫子之意豈宜遽
非之歟若謂佛棄父母出家為絕滅人倫非是實事
乃應化之跡實未嘗離親側也至如隨類化身普度
萬品非但出家一事而巳華嚴經云孝養父母當願
眾生善事於佛愛護一切豈滅人倫者哉又謂禪則
義理滅盡非也禪悟門也人由六塵而迷必捨六塵
而悟義理窠臼者法塵也以生心動念即乖法體故
絕解以趨行行起之時無量玅義亙古今以常說且
不窮也況絕滅乎儒門明理如執火照物照一處止
見一處又且不能了了禪門明理如雲散日出大地
山河無不遍照又且了然謂迷解為雲散頓悟為日
出也又言佛氏成片用老莊意文飾而附益之亦非
也佛說諸經理湥事廣文博義繁此土諸師極口贊
述未能盡其旨趣何用假老莊之說耶蓋傳譯解說
<pb n="12"/>
必用此方經書之文以釋之使讀者易曉故或取老
莊文句用之其意未嘗同也夫禪非言語文字思量
分別所及故說禪者機鋒相接而巳意不在言也彼
所謂庚桑子一篇是禪不知禪者也莊子之言可以
義解豈與禪同日語哉又莊子以無心為道未免灰
滅之病與見性成佛之旨懸隔遠矣晦翁如此論禪
則是少年初見之僧誤之也孔子不毀老子知其言
有補於世矣若生今之時必不毀佛也又言老氏為
長生之術固非老氏本意言佛放得下生死禍福事
不動其所以然者非彼之所能知也。
<other>錯說諸經解</other>
程子曰看一部華嚴經不如看個艮卦○朱
子曰圓覺經云四大分散今者妄身當在何
處是竊列子骨骸反其根精神入其門我尚
何存語楞嚴前面咒是他經後會說道理是
附會圓覺前數疊稍可看後面一段淡如一
段末後二十五輪與夫誓語可笑○楞嚴經
是房融說得如此巧佛當初也不如此說如
四十二章經最初傳來中國的文字其說卻
自平實○有學者讀法華經晦翁問曰此經
要在何處答曰在是法非思量分別之所能
及一句晦翁曰吾儒正要思量分別所以不
同也○晦翁看金剛經曰釋迦快說走輥語。
解曰或者未識經之宗趣以生滅垢心妄議如來境
界而生毀譽如取螢火燒金剛山一何損耶昔如來
稱法界性說華嚴經極諸佛神妙智用徹諸法性相
理事盡修行心數門戶窮理盡性者也曰不如看個
艮卦是何言歟蓋曰艮其背不獲其身止之止也行
其庭不見其人動之止也不過十波羅蜜門禪定一
門而已豈能該一部之義乎若以佛理觀之背者居
心之頂表無思之地止於無思則無我相是不獲其
身也庭者應事接物之處行者舉動應用之時謂動
而常寂起於法起則無人相眾生相壽者相是不見
其人也若如此解說與般若經意有少分相似亦未
見本心之理也必曰但止心不動如山則心境自然
明現由定可以發慧也列子所謂精神入其門骨骸
反其根我尚何存者即原始反終之義明生死之說
而已若圓覺經言四大各有所歸即今妄身了不可
得乃即色明空不待滅也與列子人死即滅是滅色
方空理正相反鬳齊林氏曰天地間自有一種議論
如此佛生西方豈來剽竊其說文公詆之太過是不
公也又圓覺十二菩薩欲明圓覺之旨故展轉設疑
與佛論辯皆相因互見該攝上中下三根因其惑有
輕重故其言有淺深適當其機而已豈可以淡言哉
二十五輪單複圓脩隨其根習順利故有道場修證
儀式至弘誓流通諸經法則如是何必見笑若楞嚴
經則徵心辯性顯密雙融選擇圓通應根立教略陳
階地廣說禪那明諸陰銷條分異見與圓頓諸經互
有顯發豈房融能巧說乎其結集之人以灌頂密因
集為一部說有前後不在一時非附會也四十二章
乃佛法初來未宜深旨譯者姑從平淺之文使易曉
耳豈佛語但如是乎如法華舊譯有瞪目視世尊之
句甚為麤鄙後譯云瞻仰尊顏目不暫捨比舊文藻
多矣房融之譯楞嚴亦不過潤釋其文安敢巧說佛
意哉法華歎佛智甚深非言思所及其為宗要但顯
佛乘而世人欲以思量分別求道文辭知解而已非
心學也心學則誠而已至誠則無思而得純一不雜
是也金剛經乃破相離塵心無所住而佛語略無留
滯圓變無窮豈走輥之言乎蓋佛語如王寶印非有
異文若潛心讀之必有得焉切勿輕議也。
<other>較是非得失辯</other>
橫渠張先生曰佛氏妄意天性而不知範圍
天用反以六根之微用緣天地明不能盡則
<pb n="13"/>
誣天地日月為幻妄蔽其用於一身之小溺
其志於虛空之大此所以語大語小流遁失
中其過於大也塵芥六合其蔽於小也夢幻
人世謂之窮理可乎不知窮理而謂之盡性
可乎塵芥六合謂天地為有窮也夢幻人世
明其不能究所從也○又曰浮圖明鬼謂有
識之死受生循環遂猒苦求免以人生為妄
見可謂知人乎天人一物輒生取舍孔孟所
謂天彼所謂道或者指遊魂為變為輪迴未
之思也大學當先知天德知天德則知聖人
知鬼神今浮圖劇談要歸必謂生死流轉非
得道者不免謂之悟道可乎自其說熾傳中
國儒者未窺聖學門墻已為引取淪胥其間
指為大道乃其俗達之天下致善惡愚智男
女贓獲人人著信使英才間氣生則溺耳目
恬習之事長則師世儒崇尚之言遂冥然被
驅因謂聖人可不修而至大道可不學而知
故未識聖心已謂不必求其跡未見君子志
已謂不必事其文此人倫所以不察庶物所
以不明治所以忽德所以亂異言滿耳上無
禮以防其偽下無學以稽其弊自古詖淫邪
遁之辭翕然並興一出於佛氏之門者千二
百年向非獨立不懼精一自信有大過人之
才何以正立其間與之較是非計得失哉○
晦翁曰詖者是他只見得一邊於那邊都蔽
塞了是詖辭知其所蔽淫者說得周遮浩瀚
其書動數百卷是皆陷於偏而不能返是淫
辭知其所陷邪者他見得偏了於道不相貫
屬是邪辭知其所離遁者他已離於道而不
通君臣父子都已棄絕見去不得卻言道之
精玅不在乎此是遁辭知其所窮初只是詖
詖而後淫淫而後邪邪而後離離而後遁要
之偏處只是虛其理理是實理他卻虛了故
於大本不立。
辯曰天性者吾佛謂之本覺即一念未起寂而常照
之心也儒門乃喜怒哀樂未發之中無一毫私欲之
累純乎天理者也二教之跡雖異本性之理則同也
佛由此本覺發為六度萬行乃至圓滿佛果儒亦從
此天性發為仁義禮智以成聖人之道佛則兼四聖
六凡而治之儒者但治人道而已豈佛妄意天性不
知範圍天用歟若人六根塵念不生則理自遍周明
照法界非六根能緣天地也孔子亦曰人生而靜天
之性也感物而動性之欲也則亦以七情未發者為
性感物而動者為情欲也以迷者言之則自身與天
地萬物皆無常幻妄也以悟者言之則是法住法位
世間相常住皆一真之境也豈蔽其用於一身之小
溺其志於虛空之大乎語大語小乃依正二報情器
二界體自含容固世智所不能知非佛言流遁失中
也知大小無體則攝入互容而塵含六合芥納須彌
矣知延促無時三世不遷則世界成壞有如空花矣
此一心之體相也以相即體則古今萬劫不出剎那
以體即相則一毛孔中現十方界皆性分之常也所
謂窮理者舉一即明多理舉多不出一理非若今日
格一物明日格一物以為窮理也所謂盡性者自十
住初心歷五位而入佛位乃無明盡而智慧圓也天
地世界成住壞空循環無已以成壞言之則有窮以
循環言之則無窮非明心性之源孰能究其所從哉
言人死為鬼古有其說非佛始為此言也孔子曰祭
則鬼饗之古之祭宗廟皆是饗已死之鬼也受生循
環者聖人雖未顯言其事以理則可見矣人性雖曰
明覺因染六塵而起妄見豈可謂人而無妄乎然三
界唯是一心萬法隨識所變豈分天人是一是二而
生取舍乎佛亦未嘗指天曰道此皆張子駕說也精
<pb n="14"/>
氣為物游魂為變故知鬼神之情狀豈非人死為鬼
乎聖人繫易以生死鬼神對說正輪迴之義也易言
知幽明之故幽則鬼神之道明則天人之理皆一而
不異者也論語夫子答子路之問言事人所以明事
鬼言知生所以明知死死生人鬼亦一而不異者也
張子不循聖經之旨別為無稽之言欲破佛說反自
昧焉又引天德破輪迴之說尤為迂遠聖人與天合
德者至誠而已言知聖人可也言知鬼神則惑矣鬼
神乃幽靈之動物有吉凶邪正之殊非純一至誠者
也聖人但言至誠可以感神至誠可以前知至誠如
神者言至誠能前知吉凶如神靈也佛氏言悟道者
明本心也本心乃一念未起無生死可得知此則曰
了生死非言得道免生死也了生死者不沒於生死
亦不出於生死不沒不出故能化身萬類說法度人
治世出世之道矣儒門聖人窮理盡性原始反終故
知生死知生死則樂天知命而生順死安成治世之
道矣且人鬼二物皆有形氣以幽明異途各不相見
若反常為怪則人亦見鬼鬼亦見人三尺之童亦能
備曉此事豈謂明理君子惑反甚焉謂佛法熾傳中
國而儒者之英才間氣皆爭先崇尚至於愚賤莫不
尊奉者蓋佛與眾生本同一體但因迷悟乃異其名
今聞佛說以心照心信而行之即時明了其趨之也
何足怪歟若明五位階漸圓極佛果皆多劫積修非
但儒者一生之修豈不修而至乎六度萬行止觀熏
習佛佛道同豈不求其跡乎三乘四教問答論議祇
阤讚誦盈卷累牘豈不求其文乎在家出家戒儀不
等治世典章生產作業皆是實相豈人倫不察庶物
不明乎尊卑品類人物鳥獸華夷異俗語言異教佛
皆遍周隨機普應不壞彼相入我正法何謂治忽德
亂異言滿耳乎是不知佛理之玅遂疑為異言也然
直指人心在其自證自肯非誘之使入何論偽與弊
哉又以佛言為詖淫邪遁者豈有是歟佛離斷常顛
倒異見具正遍知豈有邊見及蔽塞之處是未嘗詖
也其經書則文富義博而宗旨了然使人雖終身讀
誦而繹之無猒雖一句染神而千劫不朽終為解脫
之因未嘗淫而陷也諸經宗趣性相互融行解兼備
如王寶印無有異文豈有不相貫屬者乎不可謂邪
辭知其所離也教有權實不同故有三車之喻而出
家之跡事屬權門圓滿報身始明實理其言先淺後
湥如世間訓蒙之法豈可謂遁辭有所窮哉言道之
精玅不在君臣父子者非佛氏之言也如來具足萬
善豈忠孝之有缺耶理之虛實已見前篇今或者執
有為之常見耳目所不及者不信別有境界地理可
考者自流沙以東九千里南北萬餘里古今可考者
自堯舜至今三千七百餘年自此之外東海至西海
數十萬里金輪王至淨飯王數萬億年更有遠游之
士邁古之書其所言者便指為異說況佛說微塵數
世界微塵數劫乎如人居環堵之內不信天地之大
豈非蔽乎本心之理不明向外著物窮理困於見聞
之阱而終身莫出豈非陷乎聞佛道而不信駕浮言
以謗之豈非邪乎既不能議其本求其跡以排之豈
非遁乎一言論佛即具四者之差又能獨立不懼精
一自信以較是非計得失歟。
<other>三教論</other>
明道先生曰楊墨之害甚於申韓佛老之害
甚於楊墨○佛老言甚近理又非楊墨之比
所以為害尤甚○晦庵先生曰佛氏乘虛入
中國廣大自勝之說幻妄寂滅之論自齋戒
變為義學然只是盜襲莊子之說今肇論有
四不遷之說乃動中有靜即東坡逝者如斯
而未嘗往也之意此齋戒之學一變遂說出
這一般道理及達磨入來又翻了許多窠臼
說出禪又高妙於義學以為可以直超徑悟
<pb n="15"/>
其言禍福報應足以鉗制愚俗為資足衣食
之計遂使有國有家者割田以贍之擇地以
居之以相從陷於無父無君之域而不自覺
蓋釋道之教皆一再傳而侵其本真有國家
者雖隆重儒學而選舉之制學校之法施設
舉措之方既不出於言語文字之工而又以
道之要玅無越於釋老之中而崇重隆奉反
在于彼至于二帝三王述天理順人心治世
教民厚典庸禮之大法一切不復有行之者。
論曰三教聖人其言雖不同然皆足以開人心之天
理救世俗之澆漓成帝王之治功也昔孔子禮述堯
舜之道故能究心學之源推性德之用刪詩定書繫
周易作春秋以垂後世曾子著大學子思作中庸而
其言詳矣自漢以來法而宗之雖未能盡行其說而
所以致治效也亦不少矣漢明帝崇儒敬老風俗為
之一變當時名節相尚非後代所及唐太宗用河汾
之學而致太平繼以狄仁傑姚崇宋璟張九齡李泌
陸贄裴度皆用儒術稱為名相宋初四朝專用儒者
而天下治雖未有三代之盛而其效亦可見矣其弊
也漢末諸儒嫉惡太甚而有黨錮之禍唐末諸儒結
交權勢而有朋黨之災宋元豐諸儒作為生事乃成
新法之患亦莫不因之以亡國然後世史臣論之不
過成是敗非而已孰能究其源哉使王介甫不為亢
豐之政則學者尊之必不在周程之下矣若揣其源
實心學不明之罪也心學不明以有為為盡性不能
養中以誠明之道當時大儒不能斥其學術之差但
以執拗目之執拗者謂之我相故有為之心莫不自
我相起至今儒者雖學程朱之道我相甚焉以周遍
計度之私臨事物紛動之際堅存己見莫肯信人各
以分別之心橫起是非之論上不懼神明之照察下
不畏民物之相違著書則妄解聖經處事則失機背
理良由不知堯舜之道精一執中正已而百姓自化
垂衣拱手無為而天下自平又不知古者帝王皆稟
天為教國有政令先告於天故有肆類上帝之文三
代之書動輒稱天則王者事天此臣事君不敢專也
先儒釋天曰理釋鬼神曰氣則是無所主者矣雖釋
帝曰主宰又不言實有神聖之靈則祭天即是祭理
饗鬼神即是饗氣如此見解豈能真起至敬耶又議
佛氏不應以禍福戒人則小人為非謂無禍福可降
無所不至是教之為亂也又議楊墨之害甚於申韓
何不公之甚耶楊墨學術雖偏尚不失為善人申韓
之術刻湥殘忍商鞅李斯行之壞先王之法制焚先
聖之詩書反乎周孔之教莫斯為甚至今猾吏效之
流毒未已未聞楊墨如是之甚也又以佛老言近理
而害尤甚則悖理者其害小近理者其害大更不知
何說也往往儒術乃以申韓輔之亦不自覺其非矣
良由心覺不明故名世之士文章記誦而已淳謹者
執古非今昧適時通變之道狂肆者有為任術或生
事為亂之階所以不能述天理順人心為治世教民
之本使二帝三王之道於是乎不行矣若此其弊也
豈佛老之說能害之哉昔老子述上古為治之道列
子稱黃帝之政由是世尊黃老者其道尚清淨無為
以慈儉不爭為行寬廉不擾為治故為華胥國之說
佛經言上古之時三界相通天人相接故治人與治
天之道相若則老子所述乃治天之教也是以兼有
養生之言使有國者依而行之足以反古還淳漸革
華偽者也且伯陽仕周而仲尼在魯則聲聞相接亦
已久矣至於問禮又親炙焉伯陽著書雖為關尹而
發而其放言豈專為尹喜者哉使其非理則夫子退
而贊之必不若是其重矣歷子思孟子又未嘗非之
由是有專門之學曰道家者流至潢有蓋公河上公
表章其說曹參用之齊國大治起為漢相漢民安之
文帝景帝躬行其意而天下大安矣但未有深造之
<pb n="16"/>
者昔盡其道其治效豈若是而已哉唐韓昌黎不解
其旨始非毀其說宋儒又甚焉蓋不知孔子子思之
所存則其理也深非淺識之所知矣其弊也或為長
生詭異之說或行符藥咒禳之方故漢武帝遭方士
之誣唐憲宗中金丹之毒宋道君有失國之憂此非
老氏之過乃怪誕之士託其名耳至若三武滅僧聽
其邪說此等未嘗知黃老之學但習妖異之術而已
故不旋踵而敗佛道由是愈盛此其流之為弊也又
何待儒者之議佛氏之辯哉釋迦出現西乾舉古佛
度人之教與無量劫諸佛同因及無量剎諸佛同說
兼世出世間之法窮心性之源者也故能遍法界而
咸被亙古今而常存佛未滅時五印度國無量億眾
咸得三乘聖果至今未絕東流此土又化無數億人
上士聞之則明心見性入聖超凡下士聞之則亦識
果知因改過遷善輔翊王政使不煩刑罰而治矣故
世之名儒英才間氣無不尊奉道門高士亦或兼通
至唐而禪學大行教理亦著宗通講貫心要粲然不
亦盛乎其弊也或偏行枯寂之宗或作有為之福則
有獨善而不能及人乃至貪著而為供養若左谿有
居山之癖梁武有捨身之愚觀達磨聖諦之言永嘉
勸友之書有以規之深矣然法流已久其弊必臻世
道污隆此亦常理自五代至宋而禪分五燈各立宗
旨解悟異途心學微矣而諸方大匠力拯頹風傑出
叢林人亦不少至四燈與宋運俱終獨臨濟一宗尚
流今日然自中峰撤席未知道隱何方尚賴教有明
文與心為證慧命未絕有若懸絲作者弗起予將何
述其衰也亦非儒者毀之也嗚呼三教之弊由人致
之三教之興由人作之不有明哲何以繼其緒餘且
世人之習性不同好尚不一故教分三等各有專門
使並行於世而不相悖則人不歸儒必歸於老不歸
於老必歸於佛各隨機以率之則世無不化之民而
為惡者鮮矣為惡者少為善者多則天下大治心學
於是乎明矣奈何自相排斥必欲獨立而全化豈有
是理哉且教門如網漉眾生魚雖於一目而得魚必
以萬目而成網固不可以一門而為教也蓋萬法惟
本一心推原此心三教一理而已曷相妨礙哉必欲
毀二教而獨行正所以自滅也幸隱君子知時而興
作而起之必有盛於古矣蓋三教之書備而是非可
辯大言者無驗則狂肆之諍息諍息理明故學者不
尚言而敦乎行矣三教聖人在天之靈豈不為之裕
然哉。
<other>諸師人物雄偉論</other>
晦翁曰梁會通間達磨入來一切掃蕩不立
文字直指人心當時儒學廢弛佛老之流又
淺陋所以橫說豎說沒人奈何人纔聰明便
被他引誘去嘗見畫底諸師人物皆雄偉宜
其傑然有立如此玅喜贊臨濟云當初若非
這個定是做個渠魁觀之信然氣貌如此則
富貴利達聲色貨利如何籠絡得他住他視
之無足動其心者。
論曰達磨之來正佛法盛行之時也譯經自漢至姚
奉鳩摩羅什教文麤備而疏義始行固非淺陋老氏
之流亦不乏人達磨雖是單提直指未有根堪之士
所傳不過數人唯粲可得其要領五傳至黃梅曹谿
始大行於唐乃遍於天下講經莫盛於陳隋天台之
教既興而佛道備矣至唐又益之賢首慈恩二宗則
講與禪並盛著當代今但言禪門之盛蓋未考爾然
佛之為教義理深玄造詣殊特非上智之資不能入
其閫奧故諸師氣貌出群則才智可知矣至如富貴
利達聲色貨利雖古今豪傑功業蓋世者莫不被其
籠絡至死不悟唯佛門諸師其中有英雄之略具上
智之資者多矣其心豈不知事業可以昭當時德澤
可以被四海聲名可以垂後世富貴可以及子孫而
<pb n="17"/>
棄之有若弊屣略不少顧其介如此奈何信詖淫邪
遁之辭而引惹之深繫縛之固反有過於富貴利達
哉吾知其必不然矣有生於數百年之下見其氣貌
如此不覺歎服則亦當知其心必非自私為利之徒
何故毀之若是其深也聞其言既知其意也微見其
貌又知其志也大然終卻行而莫入邊則與諸後學
深閉固拒若將滅之豈非惑歟或曰先儒真信聖人
之學躬踐而篤行之欲比德於周公孔子未必惑吾
佛之甚也亦不過欲立其教恐中衰而不吾若又慮
其徒或趨入佛門而弗返姑為障蔽而已非實不知
也愚曰不然若禪講諸門而學者各有所尚其行既
專遂不相下故諍論亦多矣然皆足以利世化民而
不妨礙使儒釋道亦並行而不戾雖各以其道自尊
終不為排毀之言或兼學而互通之則心學豈不益
明歟必諍論而優劣之非世教之福也孟子曰予豈
好辯哉不得已也不得已者恐性理不明而無以為
教也故曰道不虛行存乎其人今
聖朝興隆三教必有其人出焉故於終篇之論乃拳
拳而望之也。
續原教論卷下
音切
駸（七林切）。靠（口告切）。梏（古篤切）。詖（彼寄切）。沆（何黨切）。癖（匹辟切）。揉
（女九切）。秤（昌孕切）。錙（仄飢切）。銖（市朱切）。跖（之石切）。殤（詩羊切）。狡（古卯
切）。輥（古混切）。剽（孚玅切）。瞪（直開切）。瀚（汗音）。堵（都魯切）。阱（慈井切）。澆
（公堯切）。漓（呂支切）。璟（於景切）。泌（步必切）。贄（脂利切）。錮（古路切）。揣（初麥
切）。拗（烏狡切）。鞅（於兩切）。猾（＆unrec;刮切）。禳（而羊切）。
　（禮部主事安成曾鳳儀施貲刻此
　績原敘論下卷　吳江比丘明覺對　長洲徐普
　書　進賢洪以忠刻
　萬曆辛卯春清涼山玅德庵識）

<talk>道餘錄序</talk>
余曩為僧時，值元季兵亂，年近三十，從愚庵及和尚
于徑山習禪，學暇則披閱內外典籍，以資才識。因觀
河南二程先生遺書，及新安晦庵朱先生語錄。三先
生皆生趙宋，傳聖人千載不傳之學，可謂間世之英
傑，為世之真儒也。三先生因輔名教，惟以攘斥佛、老
為心。太史公曰：世之學老子者則絀儒，學儒學亦絀
老子，道不同不相為謀。古今共然，奚足怪乎？三先生
既為斯文宗主，後學之師範，雖曰攘斥佛老，必當據
理，至公無私，則人心服焉！三先生因不多探佛書，不
知佛之底蘊，一以私意出邪詖之辭，枉抑太過，世之
人心，亦多不平，況宗其學者哉？二程先生遺書中，有
二十八條。晦庵朱先生語錄中，有二十一條，極為謬
誕，余不揣，乃為逐條據理，一一剖析，豈敢言與三先
生辯也！不得已也！亦非佞於佛也。稿成，藏於巾笥有
年，今冬十月，余自公退，因檢故紙得此稿，即淨寫成
帙，目曰道餘錄，置之几案間。士君子，有過余覽是錄
者，知我罪我，其在茲乎！
永樂十年歲在壬辰冬十一月長至日逃虛子序

<sarticle><article>道餘錄</article></sarticle>
逃虛子姚廣孝著
卓吾李贄閱
明道先生曰：佛學大概且是絕倫類，世上不容有此
理。又其言待要出世，出那裏去？又其跡須要出家，然
則家者，不過君臣、父子、夫婦、兄弟，此等事皆以為寄
寓，故其為忠孝仁義，皆以為不得已爾。又要脫世網，
至愚迷者也。畢竟學之者至似佛。佛者，一懶胡爾！他
是箇自私、獨善、枯槁、山林自適而已。畢竟學之者，不
過世上少這一箇人，卻又要周遍，謂既得本，不患不
周遍，要知決無此理。
逃虛曰：明道謂佛學，大概是絕倫類，世上不容有
<pb n="18"/>
此理，而不知佛未嘗絕倫類也。佛當日出家，已納
妃生子，然後入雪山修道，苦行六年，而成正覺，豈
是絕倫類者邪？若言絕倫類，世上不容有此理，如
吳泰伯讓王位，斷髮文身，逃於荊蠻，孔子稱其為
至德，而於吳廟食萬世。又如伯夷叔齊，諫周武王，
不聽欲兵之。太公曰：此義人也。隱于首陽山，遂餓
而死，孟子稱其為聖之清者；而未嘗言其絕倫類
也。又言佛待要出世，出那裏去，殊不知佛之學，無
有定法，名阿耨菩提。所以<bf>《華嚴》</bf>云：世間法即出世
間法，出世間法即世間法。<bf>《法華》</bf>云：是法住法位，世
間相常住。佛幾曾執著於世出世者哉？又言：又其
跡須要出家，然則家者，不過君臣、父子、夫婦、兄弟，
此等事皆以為寄寓，故其為忠孝仁義，皆以為不
得已。夫佛之學，有出家在家之分焉。出家者為比
丘，割愛辭親，剃髮染衣，從佛學道。在家者為居士，
君臣父子夫婦兄弟此等事，何嘗無之。皆以為寄
寓者，佛書有云：旅泊三界，茫茫大化之中，何物而
非寄寓也哉！忠孝仁義，皆以為不得已者，此是程
夫子自說，佛不曾有此說。佛但教人持戒修善，念
報君親師友檀信之恩也。又言：佛又要脫世網，至
愚迷者也。昔陶淵明云：誤落塵網中，一去三十年。
淵明一士人也，尚欲脫之，況學佛者乎？又言：畢竟
學之者，不過至似佛，佛者一懶胡爾。間嘗有門人
問曰：佛當敬否？曰：佛是胡人之賢智者，安可慢也！
程夫子既是道學君子，何為兩其說焉？教弟子曰：
佛為胡人之賢智者，不可慢也。卻自罵佛曰懶胡，
豈道學君子之為乎？又言：他是箇自私獨善，枯槁
山林自適而已，世上不過少這一箇人。以愚言之：
世上亦不多這一箇人。佛為一大事因緣，故出現
於世，欲令眾生開示悟入佛之知見，豈是自私獨
善者也？又言：佛又要周遍，謂既得本，不患不周遍，
決無此理。可見程子不曾多閱佛書，若多閱佛書，
解佛之道，橫遍十方、豎窮三際，在凡不減，在聖不
增，決不疑此周遍之說。蓋因程子存物我之心，滯
於一偏，而不能撒藩籬而為大方之家也。悲夫！
明道先生，嘗語韓持國曰：如說妄說幻，為不好底性，
則請別尋一箇好底性，來換了此箇不好底性，著道
即性也。若道外尋性，性外尋道，便不是聖賢論天德。
蓋謂自家元是天然自足之物，若無污壞，即當直而
行之，若小有污壞，即敬以治之，使其復如舊。所以能
復如舊者，蓋謂自家本質，元是完足之物，若合修治，
亦修治之義也。若不消修治，而不修治亦義也。故常
簡易明白而易行。禪學者總是強生事，至如山河大
地之說，是他山河大地，干你何事？蓋如孔子道如日
星之明，猶患門人未能盡曉，故曰：予欲無言。如顏子
則默識。其他未免疑問，故曰：小子何述焉。又曰：天何
言哉？四時行焉，百物生焉。可謂明白矣。若能於此言
上看得破，便信是會禪也。若未尋得，蓋實是無去處
說，此理本無二也。
逃虛曰：明道語韓持國，如說妄說幻，是不好底性，
則請別尋一箇好底性來，換了此箇不好底性著。
此是明道自生此說，佛未嘗有此說。如<bf>《首楞嚴》</bf>云：
因妄有生，因生有滅，生滅名妄，滅妄名真。永嘉云：
真不立妄本空，有無俱遣、不空，空二十門，元不著
一性，如來體自同。<bf>《圓覺》</bf>云：一切眾生，種種幻化，皆
生如來圓覺妙心，猶如空華，從空而有，幻華雖滅，
空性不壞，眾生幻心還依幻滅，諸幻盡滅，覺心不
動。依幻說覺，亦名為幻，若說有覺，猶未離幻，說無
覺者，亦復如是！是故幻滅名為不動，佛說幻妄如
是而已。明道既言道即是性，性豈有好不好耶？此
妙真如性，本然清淨，豈容外物之所污染？故佛以
蓮華為喻，蓮華生於淤泥中，而不被淤泥之所污
染，此妙真如性，在眾生煩惱心中，而不被煩惱之
<pb n="19"/>
所濁亂。昔南嶽讓白六祖曰：某甲有箇會處。祖曰：
作麼生？讓曰：說似一物即不中。祖曰：還假修證否？
讓曰：修證則不無，染污即不得。祖曰：祗此不污染，
諸佛之所護念，汝既如是，吾亦如是。若然，性豈有
污壞修治者哉！明道於窮理盡性之學，恐未徹在。
言禪學者，總是強生事，至如山河大地之說，是他
山河大地，干你何事？殊不知<bf>《楞嚴經》</bf>中，富樓那言：
若此妙覺，本妙覺明，與如來心，不增不減，無狀忽
生，山河大地諸有為相，如來今得妙空，明覺山河
大地有為習漏，何當復生。佛告富樓那言：譬如迷
人於一聚落，惑南為北云云，此迷非本性畢竟空，
昔本無迷，似有迷覺，覺迷迷滅，覺不生迷。又引金
木為喻，極是明白，言人既證寂滅，更不再起生滅
之相也。明道若會得孟子萬物皆備於我，決不說
禪者強生事也。又言孔子道如日星之明，猶恐門
人未能盡曉。故曰：予欲無言。如顏子默識。其他未
免疑問。故曰：小子何述焉。又曰：天何言哉？四時行
焉；百物生焉。若能於此言看得破，便信是會禪也。
明道若看得此言破，決不疑禪者山河大地之說
矣。韓持國當時何無一語以答之。惜哉！
明道先生曰：佛學只是以生死恐動人，二千年來，無
一人覺此是被它恐動也。聖賢以生死為本分事，無
可懼故，不論生死，佛之學為怕生死，故只管說不休。
下俗之人固多懼，易以利動，如禪學者，雖自曰異此，
然要知只是此箇意見，皆利心也。或曰：此學不如是
本來以公心求之，後有此蔽，或本只以利心上得之，
曰：本是利心上得來，故學者亦以利心上信之，惟學
佛人人談之，瀰漫滔天，其害無涯。傳燈錄千七百人，
敢道無一人達者，有一人見得，朝聞道夕死可矣。與
曾子易簣之理，臨死須尋一尺布帛裹頭而死，必不
肯削髮胡服而終。又言學禪者曰：草木鳥獸之生亦
是幻。曰：子以為生息於春夏，及至秋冬，便卻變壞，便
以為幻，故亦以人生死為幻，何不付與它物，生死成
壞，自有此理，何者為幻。
逃虛曰：明道說佛學，只是以生死恐動人。二千年
來，無一人覺此是被他恐動也。若如此說，二千年
來，只有明道一人，不被他恐動，可謂豪傑之士也。
又言：聖賢以生死為本分事，無可懼，故不論生死。
易曰：原始反終，故知死生之說，豈不是聖人論生
死邪？如佛論生死，<bf>《圓覺》</bf>有云：一切眾生，於無生中，
妄見生滅，是故名為輪轉，生死何嘗恐動人也。又
言佛之學為怕生死，故只管說不休。佛之學者了
生死性空，豈得怕生死也！只如佛，因中為哥利王
割截身體，不生瞋恨。又如師子尊者罽賓國王問
尊者施頭。尊者曰：身非我有，何吝此頭。罽賓斬之。
又如靜靄法師，因周武毀教不能救，自舍其身，抽
腸胃以挂松枝，條其肉布于石上，捧心而死，斯等
載在方冊，不可名數，佛學者何嘗為怕生死也。又
言：下俗之人固多懼，易以利動，若言二千年來，無
人覺此，二千年來，並無聰明上智之人，俱是下俗
之人，被他恐動也。明道之言，何其妄誕如此？又言
禪學者，是利心上得來，故學者亦以利心上信之。
禪學者生死且不懼，況存利心邪？又言：傳燈錄千
七百人，敢道無一人達者，有一人見得朝聞道夕
死可矣。與曾子易簀之理，臨死須尋一尺布帛，裹
頭而死，必不肯削髮胡服而終。要知聖人之道，豈
專在形服上也。假如中國之士，盡是圓冠方履，人
人盡見得聖人之道乎？聖人之道，不專在形服上
也明矣！明道直欲六合之間，四夷八蠻，凡戴髮含
齒者，必欲盡從周制衣冠，方信是會聖人之道。明
道之執見僻說，若委巷之曲士，誠可笑也！又言禪
家者曰：草木鳥獸之生，亦皆是幻，生死成壞，自有
此理，何者為幻。夫天地之間，有形器者，生死成壞，
<pb n="20"/>
其理固然，以達人觀之：何者是實？何者非幻？明道
未之思爾。
明道先生曰：道之不明，異端害之矣！
逃虛曰：道之不明，其來久矣！非惟佛老為異端之
學而害之也。三代之末，百家諸子競起，角立淳厚
之氣日銷，澆薄之風日長，莫非天運使然爾。若欲
人心復古，不悖於道，除是唐虞周孔復生，通乎神
明，以化治天下則可也。若不如是，無可奈何，則得
各從其志。
明道先生有人問：天下盡為佛可乎？其徒言：謂其道
則可，謂其跡則不可。明道曰：若盡為佛，則是無倫類，
天下卻都沒人去裏。
逃虛曰：明道言盡為佛，天下卻都沒人去裏。明道
如斯之見，與杞國憂天傾者，可同日而語也。
明道先生曰：昨日之會，大率談禪，使人情思不樂歸，
而懷恨者久之，此說天下已成風，其何能救？古亦有
釋氏，時或尚只是崇設像教，其害至小；今日之風，便
先言性命，道德先驅了。知者才愈高明，則陷溺愈深，
在某則才卑德薄，無可奈何也！然據今日次第，便有
數孟子，亦無如之何！
逃虛曰：明道言：昨日之會，大率談禪，使人情思不
樂歸，而懷恨者久之。明道何乃自苦如此。詩云：善
戲謔兮，不為虐兮。聖人刪詩尚取之，況於談禪者
乎？明道若會得終日談，而未嘗談，終日聞，而未嘗
聞之理，決無不樂而懷恨也。天下習已成風，其何
能救？明道若救不得，不若相忘於江湖，豈不快哉！
明道何拘拘於小節，而自苦如此？又言：古亦有釋
氏，時或崇設像教，其害至小；今日之風，便先談性
命道德，先驅了知者，才愈高明而陷溺愈深，明道
何其言之謬也！烏有才高明被惑而陷溺愈深者
哉！豈不知顏子默識，曾子一唯，因其資性高明，便
領得聖人之說，其次者則不能也。如佛在靈山會
上，百萬人天眾前，拈起金波羅華，惟迦葉破顏微
笑，餘眾罔措，所謂才高明而陷溺愈深者，其謬甚
矣！大凡從聖人之學者，不談性命道德，談聲色勢
利可乎？聲色勢利有害於人，非士君子之所談也。
性命道德是本分事，不可一日無者，何害於事？且
如佛法來中國已二千餘年，山河、社稷、國土、人民、
君臣、父子，相生相養之事，何曾斷絕？不知佛之學
為害，害何事？而不欲人之從也。又言：今日次第，便
有數孟子亦無如之何！以愚言之：今日若有孟子
聞禪者之說，未必不擊節歎賞。
明道先生曰：昔之惑人也，因其愚闇；今之入人也，乘
其高明。
逃虛曰：佛以慈悲方便，化度眾生；皆令入無餘涅
槃，人雖有愚闇高明之殊，佛性一也。縱愚闇者可
惑，高明者其可惑乎？若謂佛善惑人，明道之言失
矣！
伊川先生曰：今語道則須要寂滅湛靜，形如槁木，心
若死灰，豈有直做牆壁木石，而謂之道？所貴智周天
地萬物而不遺，幾時要如死灰？動容周旋而中禮，幾
時要如槁木？論心術，無如孟子，孟子謂必有事焉。今
既如死灰槁木，卻於何處有事？
逃虛曰：形如槁木，心若死灰者，此是二乘灰斷，及
外道邪禪也。大乘圓教，菩薩所修諸戒定慧及婬
怒癡，俱是梵行，何曾死吃怛地，便為究竟也。灰心
泯智之徒，禪祖叱之為魂不散底死人，實為生死
根本爾。伊川未知佛氏此說。
伊川先生曰：神與性元不離，則其死也何合之有。如
禪家謂別有一物，常在偷胎奪陰之說，則無是理。
逃虛曰：偷胎奪陰，豈是常事？伊川謂禪家說別有
一物，常在偷胎奪陰，烏有是理哉？昔王正言，問黃
龍心禪師曰：人之生，三緣和合乃生，有即死即生，
<pb n="21"/>
奪胎者如何？師曰：正言為漕使，到處是正位。正言
疑否？正言曰：不疑。師曰：不必疑也。正言領其說，禪
家之說，如斯而已。如言別有一物，常在偷胎奪陰，
此是伊川自造此說誣禪學者。伊川良心何在？
或問伊川先生言理之盛衰之說，與釋氏之言何如？
伊川曰：到他說便亂道，又卻窺測得些。彼其言成住
壞空曰：成壞則可，住與空則非也。如小兒既生，日日
長行，而不曾住，是他本理只是一箇消長盈虧耳；更
無別事。
逃虛曰：釋氏言成住壞空為一劫，猶世言春夏秋
冬為一歲，豈亂道也？如言成壞則是，住與空則非，
大凡物成則現存為住，壞則後沒為空，顯然之理，
伊川非之亦謬矣！
伊川先生曰：學佛者難吾，言人皆可以為堯舜，則無
僕隸不材，言人皆可以為堯舜，聖人所願也，其不為
堯舜，是可賤也。故曰為僕隸。
逃虛曰：佛願一切眾生皆成佛道，聖人言人皆可
以為堯舜，當知世間出世間聖人之心，未嘗不同
也。伊川知此否？
川伊先生曰：學者於釋氏之說，直須如淫聲美色以
遠之。不爾則駸駸然入於其中矣。
逃虛曰：釋氏之說，無非化人為善，而不化人為惡，
何得如淫聲美色以遠之。伊川之言，何太過邪！
伊川先生曰：釋氏說道，譬之以管窺天，只務直上天，
惟見一偏，不見四旁，故皆不能處事。聖人之道，則如
平野之中，四方無不見也。
逃虛曰：佛以大圓鏡智照了虛空世界，塵毛剎海，
無所不知，無物不見，所以佛十號中，有曰：正遍知、
明行足。若以管窺天者，夫子自道也。
伊川先生曰：佛言前後際斷，純亦不已是也。彼安知
此哉？
逃虛曰：佛言前後際斷，則是始終一如爾，聖人之
道，純亦不已，豈有異也？伊川安知此哉。
伊川先生曰：釋氏尊宿有言覺悟是也。既以達道，又
卻須要印證，則是未知也。得他人道是然後無疑，則
信人之語不可言自信，若果自信，則雖甚人之語亦
不聽。
逃虛曰：學佛者雖悟道了，必從明眼宗師勘辯印
證，始得受用，誠有此說。譬如金之真偽，非鍛師則
不能別，若真金愈鍛愈明。若藥汞銀，一鍛即流去。
如聖門弟子顏回，終日不違如愚。孔子曰：回也不
愚。曾點之浴沂舞雩，孔子曰：吾與點也。聖人之許
與，豈非印證也歟？禹聞善言則拜，大舜樂取於人
以為善，舜禹豈是不自信者？伊川言若果自信，則
雖甚人之語亦不聽。程夫子崛強自任，傳聖人之
道者不當如是也。
伊川先生曰：釋氏之學，又不可道他不知亦儘極乎
高深，然要知卒歸於自私自利之規模。何以言之：天
地之間，有生便有死，有哀便有樂，釋氏所在，便須覓
一箇占姦打訛處，言免死生，齊煩惱，卒歸乎自私。
逃虛曰：伊川言釋氏之學，不可道他不知亦儘極
乎高深，要知卒歸於自私自利。若言釋氏之學，既
有知儘極乎高深，安得卻歸於自私自利？自私自
利是小人所為，君子則不然，何況乎佛！聖人清淨
寂滅之道者哉？天地之間，生死哀樂，三尺童子亦
知有也，言釋氏占姦打訛，卒歸於自私，伊川誣佛，
何其甚之甚矣？
伊川先生曰：學禪者常謂天下之忙者，無如市井之
人，若以市井之人雖日營利，猶有休息時，至忙者無
如禪客，何以言之：禪者之行住坐臥，無不在道，存無
不在道之心，便是常忙。
逃虛曰：學禪者行住坐臥，無不在道，謂之常忙，如
士君子之學於聖人而曰：道也者，不可須臾離也。
<pb n="22"/>
亦忙矣乎？
伊川先生曰：學佛者多要忘是非，是非安可忘得？自
有許多道理，何事忘為？夫事外無心，心外無事，世人
只被為物所役，便苦事多；若物各付物，便役物也。世
人只為一齊在那昏惑迷闇海中，拘滯執泥坑裏，便
事事轉動，不得沒著身處。
逃虛曰：是非之心，人皆有之。心纔一舉，是非紛然。
心若一歇，是非寂爾，豈但學禪者邪？所以禪祖云：
境緣無好醜，好醜起於心，心若不強名，妄情從何
起？妄情既不起，真心任遍知。世人只為認著有我，
便被物所役，若達我無我，則能轉物也。程子墮在
拘滯執泥坑裏，事事轉動不得。悲夫！
伊川先生曰：禪家出世之說，如閉目不見鼻然！鼻自
在。
逃虛曰：<bf>《華嚴．離世間品》</bf>云：入得世間離得世間。世
俗無知之人，聞言世間，便作世間想；聞言出世間，
便作出世間想；卻不知世間即出世間，出世間即
世間，癡人面前，豈可說夢！
伊川先生曰：禪家之言性，猶太陽之下，置器其間，方
圓大小不同，特欲傾此與彼耳。然在太陽幾時動。又
其學者善遯，若人語以此理，必曰：我無修無證。
逃虛曰：<bf>《首楞嚴》</bf>云：五陰之識，如頻伽瓶，盛空以餉
他國，空無出入。佛以此喻識情，妄有來去，其如來
藏妙真如性，正是太陽，元無動靜。程子誤解佛言，
故作此說。
伊川先生曰：禪學只到止處，無用處，無禮義。
逃虛曰：程子豈知禪道也哉？實際理地不受一塵，
佛事門頭，不舍一法，若有止處無用處，如車之無
輪，鳥之無翼，決無此理也。
伊川先生曰：或問佛之道是也，其跡非也。曰所謂跡
者，果不出於道乎？然吾所攻其跡耳！其道則吾不知
也。使其道不合於先王，固不願學也。如其合於先王，
求之六經足矣。奚必佛？
逃虛曰：程夫子不知釋氏之道，而攻其跡，跡本乎
道，既不知其本，焉知其跡之是非而攻乎？孔子聖
人，學無常師、師郯子、老聃、萇弘、師襄、項橐，所以集
大成也。佛豈卑於老聃諸子者哉？伊川不願從而
師之亦陋矣！伊川言使其道不合於先王固不願
學，如其合於先王，求之六經足矣，奚必佛？斯言是
已，如何卻又偷佛說，為已使如此，則求之六經亦
不足矣。程夫子何其謬哉！
伊川先生或問曰：釋氏有理障之說曰：釋氏有此說，
謂既明此理，而又執持此理故為障，此錯看了理字
也。天下只有一箇理，既明此理，夫復何障？若以理為
障，則己與理為二。
逃虛曰：釋氏言理無孤單法，有理便有事，若執其
理而違其事，是理障也。何故萬事萬理，其可執一
者乎？若執其一，豈不是障。
伊川先生曰：今之學禪者，平居高談性命之際卻好，
至於世事，往往直有都不知者，乃是實無所得也。
逃虛曰：今之有一等禪者，惟弄口頭，士大夫座間
供談笑而已。幾曾有實得，蓋可非也。若以禪者一
概如此，大似魚目混珍耳。
伊川先生曰：釋道之見偏，非不窮深極微也。至窮神
知化，則不與矣。
逃虛曰：釋道之學，既窮深極微，烏得窮神知化而
不與乎？是程子見之偏也。
伊川先生曰：釋氏有一宿覺，言下覺之說如何？曰：何
必浮屠，孟子嘗言覺字矣。曰：以先知覺後知，以先覺、
覺後覺也。知是知事，覺之是覺此理。
逃虛曰：一宿覺者，永嘉大師到曹谿參六祖，言下
頓覺悟了，一宿即返。叢林中呼為一宿覺。<bf>《楞嚴》</bf>云：
覺明、明覺，梵語佛者覺也。自覺覺他，覺行圓滿，故
<pb n="23"/>
名為佛。孟子之言，與佛異焉。
伊川先生曰：世之學者，多入於禪，何也？曰：今人不學
則已，學則未有不歸於禪者，卻為他求，道未有所得。
思索既窮，見寬廣處，其心便安於此。曰是可及否？深
者固難及。
逃虛曰：禪有凡夫禪、外道禪、二乘禪、四禪入定禪，
惟達磨一宗為最上乘禪。直截根源，無諸紆曲相，
謂之頓修，果得此道者，灑灑落落，居一切時，遇一
切境，自無留礙。古今賢士大夫多從之豈不樂哉？
程子蓋未嘗染指也，若知此味，雖世有術如五侯
鯖程子亦不嗜矣。
或問伊川先生曰：某嘗讀<bf>《華嚴經》</bf>第一真空絕相觀。
第二事理無礙觀。第三事事無礙觀。譬如鏡燈之類，
包含萬象，無有窮盡，此理何如？曰：只為釋氏要周＆unrec;，
一言以蔽之。曰：萬理歸於一理也。又問：未知所以破
他處。曰：亦未得道他不是。百家諸子，箇箇談仁談義，
只為他歸宿，不是只是箇自私，為輪迴生死，卻為釋
氏之辭，善遯才窮著他便道我不為者箇，到了寫在
冊子上，怎生遯得？且指他淺近處：只燒一炷香，便道
我有無窮福利，懷卻者箇心，怎生事神明？
逃虛曰：<bf>《華嚴》</bf>迺稱性之極談，一乘之要軌，三觀圓
照於無際，一玄總具於毛端，塵含法界，量無廣狹
之殊，海印森羅，光絕鉅纖之間，是不可思議之大
法也。本然之理，周遍一切，豈是釋氏要周遮也。程
夫子知萬理歸於一理，而不知一理散於萬事，重
重無盡，無盡重重，自他不間於微塵，始終不離於
當念。窮玄極妙，非二乘凡夫之所能知也。然而百
家眾藝，無不圓該，外道天魔，悉皆容攝，涅槃生死，
總是空華，地獄天宮，皆為淨土，若言為輪迴生死
怕怖而自私，謬之謬矣！大乘菩薩，不舍悲願，出生
入死，為化度一切眾生，雖在生死惡道之中，如遊
園觀爾！又言釋氏善遯其言，既是要遯，焉得又寫
在冊子上？決非遯也。程夫子卻將淺近瑣末，燒一
炷香這等事，來以誣佛聖，此豈是道學君子之所
為？若程夫子得聞<bf>《華嚴》</bf>三觀之旨，決不有此說。若
以華嚴事事無礙觀言之，豈止燒一炷香而有無
窮福利，乃至一微塵許法，亦具不可思議功德矣！
程夫子未之聞也，奚足怪哉？
晦庵先生曰：佛氏見影，朝說者箇，莫說者箇，至於萬
理錯綜都不知。
逃虛曰：佛氏見影，朝說者箇，莫說者箇，若舍者箇，
再有何說？至於萬理萬事，總不出者箇，晦庵恐未
見影在。
晦庵先生曰：被異端說虛靜了後，直使令學者，忙得
更不敢睡。
逃虛曰：纔說箇虛靜便不忙矣。若曰：使令學者忙
得更不敢睡，此是朱子寱語。
晦庵先生舉佛氏語曰：千種言，萬般解，只要教君長
不昧，此說極好。問程子曰：佛氏之言近理，所以為害
尤甚！所謂近理者，指此等事否？曰：他只是守得這些
光明，全不識道理，所以用處七顛八倒，吾儒學則是
居敬為本，而窮理以克之，其本原不同處在此。
逃虛曰：若論道理，天下只有一箇道理，縱使上古
聖人，下至近代諸子百氏，所說無出此一箇道理。
若以佛氏全不識此箇道理，亦難言也。蒙以道理
是一，用處不同則有之。<bf>《易》</bf>曰：殊途而同歸，一致而
百慮。豈不然乎？若言佛氏只守這些光明，無非從
道理出來豈從外得。朱子以程伊川之言為是，卻
不近理，而昧其心也。
晦庵先生曰：釋氏之教，其盛如此，如何拗得它轉？吾
人家守得一世，再世不崇尚他者已難得，三世之後，
亦必被他轉了；不知大聖人出，所過者化，所存者神
又何如？
<pb n="24"/>
逃虛曰：教之盛衰，係乎時運，如海潮焉，其長也，欲
落之不可得；其落也，欲長之不可得。自然之勢，如
何拗得他轉！大概人於目前，尚無奈何，何況三世
之後，朱子何慮之深也？所言大聖人出，所過者化，
所存者神又何如？予曰：亦無如之何也。
晦庵先生曰：釋氏專以作用為性，如某國王問某尊
者曰：如何是佛？曰：見性為佛。曰：如何是性？曰：作用是
性。曰：如何是作用？我今不見。尊者曰：今現作用，王自
不見。王曰：於我有否？尊者曰：王若作用，無有不是，王
若不用，體亦難見。王曰：若當用時，幾處出現？尊者曰：
若出現時，當有其八。王曰：其八出現，當為我說。波羅
提即說偈曰：在胎為身，在世為人，在眼曰見，在耳曰
聞云云。禪家有黠者曰：若尊者答國王時，國王何不
問尊者曰：未作用時，性在何處？
逃虛曰：晦庵言釋氏專以作用為性，作用為性，如
義學之即體之用，即用之體也。若言專以作用為
性，吾未之聞也。假如傳燈一千七百則公案，那裏
都說作用為性。佛祖說法，隨機應用，只如晦庵言
禪家有黠者，云尊者答國王時，國王何不問尊者
曰：未作用時，性在何處？此是後來祖師，拈這公案，
開示學人，豈是黠也！晦庵蓋未知禪門中事，惟逞
私意以詆佛，其可笑乎！
晦庵先生曰：達磨未來中國之時，如遠、肇法師之徒，
只是說莊老，後來人亦多以老莊助禪，古亦無許多
經，西域豈有韻，諸祖相傳偈平仄押韻語，皆是後來
人假合。
逃虛曰：晉魏之時，儒釋之文，俱尚老莊。彼時佛經
翻譯過東土來，潤文之人，如<bf>《維摩詰所說經》</bf>，肇法
師注，并肇論其中行文用字，或出入老莊者有之。
遠、肇、道安、支遁輩，其文多尚老莊，其見亦有相似
處。故達磨過東土來，說箇不立文字，直指人心，見
性成佛，掃蕩義學，儒者言老莊助禪，則不然也。且
如維摩肇論，其文或似老莊，如般若、華嚴、涅槃、寶
積、楞伽等大經，何嘗有一言似老莊。其立法自成
一家，儒老二教，不曾有此說也。至於偈有平仄押
韻，出於後人編集之手，或有之何足較也。朱子不
論其大體，而責其枝末，何識量之狹哉！
晦庵先生曰：釋氏云知死，只是學一箇不動心，告子
之學，只是如此。
逃虛曰：釋氏古尊宿，死者多剋日剋期而去。載在
方冊，不可勝數。若似告子之不動心，何足道哉？
晦庵先生舉伊川云：釋氏之見，如管窺天，只見直上，
不見四旁。某以為不然，釋氏之見，蓋是瞥見水中天
影耳。
逃虛曰：釋氏之見，大包無外，細入無間，若言瞥見
水中天影，晦庵失卻眼在。
晦庵先生曰：僧家所謂禪者，於其所行，全不相應，向
來見幾箇好僧，說得禪，又行得好，自是其資質為人
好耳；非禪之力也。所謂禪，是僧家自舉一般見解，如
秀才家舉業相似，與己全不相干。學得底人有許多
機鋒將出來弄一上了便收拾了，則其為人與俗人
無異。只緣禪自禪與行不相應爾！僧家有一行解者，
行是行事，解是禪也。
逃虛曰：僧家有一等弄虛頭禪者，東邊趠一言半
句，西邊趠一言半句，以資談柄，便是會禪，他那裏
曾夢見禪在。有一等天資高者，一聞便領悟，卻不
曾實下工夫，所悟卻淺，習氣種子卻深，故被習氣
所使，造諸惡業，與俗人無異者有之。假如有一等
秀才，讀聖人之書，開口便談仁義道德，觀其所行，
不孝、不義、非為、妄作，至乎犯形憲而貽辱父母者，
往往有之，此乃教門中人之不才，非釋迦、仲尼之
罪也。朱子當置之勿論。
晦庵先生因論釋氏多有神異，疑其有之。曰：此未必
<pb n="25"/>
有，便有亦只是妖怪。
逃虛曰：神異一事，非但佛有之，至於天僊，龍鬼，雖
大小不同，亦皆有之。凡學佛者，當求安心法門，頓
悟妙理為務，若真積力久，自然神通光明，非是顯
異惑人也。若言佛之神異為妖怪，朱子亦怪矣。
晦庵先生曰：或問伊川，禪家言性，傾此與彼之說曰：
此是偷生奪陰之說爾。禪家言偷生奪陰，謂人懷胎，
自有箇神識在裏了，我卻撞入裏面去，逐了他，我卻
受他血陰，它說傾此與彼，蓋如一破弊物在日下，其
下日影，自有方圓大小，卻欲傾此日影，為彼日影，它
說是人生，有一塊物事包裹在裏，及其死，此箇物事
又會去做張三，做了張三，又去做王二，便如人做官，
做了這官，又去做別官，只是無這道理，或舉世間有
如此類底為問。先生曰：而今只是理會箇正理，若以
聞見所接論之，則無有了期。若曰橫渠說：形潰反原，
以為人生得此箇物事，復歸太原去。又別從裏面抽
出來。生人如一塊黃泥，既把來做箇彈子了，卻依前
歸一塊裏面去，又做箇彈子出來。伊川便說是不必
以既屈之氣，為方伸之氣，若以聖人精氣為物，遊魂
為變之語觀之，則伊川之說為是。蓋人死則氣散，其
生也，又從太原裏面出來。
逃虛曰：儒者說箇死生，只言形氣聚散，而不言心
識。佛氏言因緣業感輪轉生死，皆由心識所致也。
然形氣有盡，而心識無盡，一切眾生，本無生滅，與
不生滅，皆因妄認四大為自身相，六塵緣影為自
心相，妄想執著起諸憎愛，造諸善不善業，及乎業
報至時，此之心識，循業發現，故有輪轉生死，六道
升沉也。若學般若，菩薩達法性空，涅槃尚不可得，
況生死乎？所以<bf>《圓覺》</bf>有云：生死涅槃，猶如昨夢。程
朱說禪家言性，傾此與彼，偷生奪陰，禪家不曾見
有此說，輪轉生死，釋氏有是言也。方冊所載者，不
必說據目前所見者而言。　本朝洪武二十四年
八月，內河南府龍門、南司牡丹，被夫踢死，其魂徑
到薄姬娘娘廟中，在內伏侍三年後，借本處袁馬
頭死屍還魂時。
懿文太子往陝西，駕回至河南，府官啟袁馬頭借
屍還魂事。太子回　朝奏
太祖高皇帝，遂遣內官取來，　廷問是實，賞賜鈔帛，
有　旨令兩家給養，天下人之所共知者。若程朱
橫渠言形潰氣散，無復再生，如何有此借屍還魂
者？若有此借屍還魂者，豈無輪轉生死者哉？程朱
但說精氣為物，不言遊魂為變，變則輪轉之理，顯
然可見。程朱橫渠，何不推此理也？
晦庵先生言：夷狄之教，入於中國，非但人為其所迷
惑，鬼神亦被他迷惑。大抵廟中所塑僧像，乃勸其不
用牲祭者。其它廟中，亦必有箇勸善大師。蓋緣人之
信向者既眾，鬼神只是依人而行。
逃虛曰：佛氏之教，無非化人為善。與儒者道，並行
而不相悖。不相悖者，理無二也。僧勸鬼神不用牲
祭，是不殺害物命，此仁者之心，以此心相感鬼神，
敬信而從之也，豈是非理之事，淫詖之辭，使鬼神
迷惑者邪？朱子何見之不明如此！
晦庵先生曰：僧家尊宿，得道便入深山中，草衣木食，
養數十年，及其出來，是甚次第？自然光明俊偉，世上
人所以只得叉手，看他口動。
逃虛曰：古之師僧，初得道者，必居於山林，煨箇折
腳鐺子煮飯喫，三十年，二十年，名利不干懷，大忘
人世，單單守此道，昔人謂之曰保養聖胎。又云如
鳥雛纔出㲉，須養他羽翼全成，方可縱其高飛遠
舉。初得道之人，必須保守堅固，方可出來行道。磨
不磷涅不緇，那時得甚生氣，概光明俊偉，不由人
不敬伏！況其機鋒峭峻，世無敵者。朱子見之，亦必
甘心叉手看他口動也。
<pb n="26"/>
晦庵先生曰：<bf>《維摩詰經》</bf>舊聞李伯紀之子說是：南北
朝時一貴人如蕭子良之徒撰。渠云載在正史，然檢
不見。
逃虛曰：<bf>《維摩詰經》</bf>凡三譯：一吳支謙譯三卷。二姚
秦羅什譯，肇法師註七卷。三<bf>《說無垢稱經》</bf>唐玄奘
譯六卷。三經本同譯有異爾，此經惟談不思議解
脫境界，非下根小器之人得聞。晦庵言李伯紀之
子說是：南北朝一貴人如蕭子良之徒撰，渠云載
在正史然檢不見。斯經既有三譯，決非人撰者，信
知是此人誑語。晦庵於格物致知之學，講之甚熟，
如何於此事卻不格也？
晦庵先生曰：論釋氏之說，明道先生數語，闢得極善。
見行狀中者，他只要理會箇寂滅，不知須是強要寂
滅，它做甚既寂滅後，卻作何用？何況號為尊宿禪和
者。亦何曾寂滅得。近世如宗杲做事全不通，點檢喜
怒更不中節。晉末以前遠法師之類，所談只是莊列，
今本集中可見。其後要自立門戶，方脫去莊列之談。
然實剽切其說。傳奕亦嘗如此說，論佛只是說箇大
話謾人，可憐人都被他謾，更不省悟。試將<bf>《法華經》</bf>看
便見其誕，開口便說恒河沙數，幾萬劫，幾千劫，更無
近底年代。
逃虛曰：世儒言釋氏寂滅，不知所以，但把寂滅做
空無看了，而不知佛書有云：諸行無常，是生滅法，
生滅滅已，寂滅為樂。又曰：諸法從本來，常自寂滅
相，寂滅者，言此道不生不滅也。離生滅，求寂滅則
不是，即生滅而證寂滅乃是，此即有為而無為，無
為而無不為也。晦庵言他只要理會箇寂滅，不知
須是強要它寂滅，做甚既寂滅後，卻作何用？何況
號為尊宿禪和者，亦何曾寂滅得。近世如宗杲做
事全不通，點檢喜怒更不中節。晦庵所言，可謂差
之毫釐，謬以千里也。杲大慧，宋朝僧，資性高妙，參
禪第一，自言我是參禪精子法嗣，圓悟勤住徑山，
大機大用，非尋常俗流。可知當時士林中，稱其忠
孝兩全。何也？不阿秦檜為忠，俗家無後，為其立嗣，
治家舍以正彝倫為孝，載在方冊。晦庵言其做事
全不通，點檢喜怒更不中節，殊不知他生滅心滅，
寂滅現前，嬉笑怒罵，無非佛事。再要點檢箇甚麼？
頭頭上明，物、物上顯。更問甚麼中節不中節！所以
永嘉云：大象不遊於兔徑，大悟不拘於小節也。晦
庵言晉末以前遠法師之類，所談只是莊列，那時
士大夫所談，亦是莊列，蓋時尚也。若言剽切其說，
<bf>《鬳齋列子口義》</bf>云：佛生西方，豈應來此剽切，詆之
太甚，則不公矣！誠哉是言！遠法師居廬山，修念佛
三昧，莊列不曾有此修學，非是脫去莊列之說自
立門戶。傅奕陰險小人也，力詆佛氏。唐太宗亦不
聽他說。晦庵將踵其後塵，奚可乎？晦庵繼聖絕學，
有道君子也。何不思是已教人。試將<bf>《法華經》</bf>看便
見其誕，開口便說恒河沙數，幾萬劫，幾千劫，更無
近底年代。吁晦庵之見，正是蒙莊云：朝菌不知晦
朔，蟪蛄不知春秋也。悲夫！
晦庵先生嘗言：<bf>《圓覺經》</bf>前兩三章好，後面便只是無
說後強添。如<bf>《楞嚴經》</bf>當初只有那阿難一事，及那燒
牛糞出一咒，其餘底皆是文章之士添。那燒牛糞便
如爇茅樣，後來也有人祈雨後燒此，亦出此意也。
逃虛曰：佛經不曾有杜撰者，<bf>《圓覺經》</bf>是唐罽賓三
藏佛陀多羅譯至中國。<bf>《楞嚴經》</bf>中天竺沙門般剌
蜜帝譯至廣州制止寺。烏長國沙門彌伽釋迦譯
語。菩薩戒弟子前正議大夫同中書門下平章事，
清河房融筆授。凡一經必作三分，序正分流通分，
如線貫華，故謂之線經，雖有智人，亦不能添減其
一言一句。晦庵言<bf>《圓覺》</bf>前兩三章好，後面便是無
說後強添。<bf>《楞嚴》</bf>當初只有阿難一事，及那燒牛糞
出一咒，其餘底皆是文章之士添。此二經乃圓頓
<pb n="27"/>
上乘，惟顯佛之境界，菩薩修習此法門者，全性起
修，全修在性；非餘小乘經之可同日語也。楞嚴神
咒，佛當時為遣婬魔而說。晦庵言燒牛糞出一咒，
不知何據有此說也？佛因弟子問，如何持此神咒？
佛教以結壇場持咒。中天竺國先取雪山大力白
牛食其肥膩香草，此牛惟飲雪山清水，其糞微細，
可取其糞，和合栴檀以塗其地，若非雪山其牛，臭
穢不堪塗地，別於平原，穿去地皮五尺以下，取其
黃土，和上栴檀、沉香蘇合、鬱金、白膠、青木、零陵、甘
松及雞舌香，以此十種，細羅為末，合土成泥，以塗
場地，方圓丈六，為八角壇，佛制是如此。燒牛糞出
一咒，經中不曾有此。晦庵師儒先生道學君子，如
何妄說燒牛糞這一等鄙惡之事？塗污佛聖，於理
可乎？晦庵既要主張斯文，傳聖人千載不傳之學，
如此用心，與市井間小人爭販賣者所為，何以異
哉？可怪！可怪！
或問晦庵先生曰：莊子與佛所以不同？庵曰：莊子絕
不盡，佛絕滅盡了，佛是人倫都滅盡！到禪時義理都
滅盡。
逃虛曰：佛氏<bf>《入楞伽》</bf>云：三界上下法，我說皆是心，
離於諸心法，更無有可得。<bf>《華嚴》</bf>云：不取眾生所言
說，一切有為虛妄事，雖復不依言語道，亦復不著
無言說。幾曾有人倫都滅盡，義理都滅盡底說？朱
子誣佛，何其如是之甚也？
晦庵先生曰：釋老，其氣象大概相似，而老氏之學，尚
自理會，自家一箇渾身。如釋氏，自家一箇，渾身都不
管了。
逃虛曰：老氏言無為自化，清淨自正，大概相似佛
言一切實相性清淨，故一身清淨。一身清淨，故多
身清淨。多身清淨，故如是乃至十方眾生圓覺清
淨。若言佛氏一箇渾身都不管了，成大妄語！
晦庵先生曰：佛氏之失，出於自私之厭。老氏之失，出
於自私之巧。得厭薄世故，而盡空了一切者，佛氏之
失也。關機巧便，盡天下之術數者，老氏之失也。故世
之用兵算數形名等，本於老氏之意。
逃虛曰：<bf>《華嚴》</bf>云：居有為界，示無為法，而不壞滅，有
為之相；居無為界，示有為法，而不分別，無為之相。
<bf>《法華》</bf>云：若說俗間，經書治世，語言資生業等，皆順
正法。佛氏何嘗言要盡空了一切也。自私之厭，二
乘外道，斷滅之見，非佛之究竟法也。老氏之失，非
吾所知。
晦庵先生曰近看石林過庭錄載上蔡說伊川參某
僧後有得遂反之偷其說來做己使是為洛學某也
嘗疑如石林之說固不足信卻不知上蔡也恁說是
怎生地向見光老示及某僧與伊川居士帖後見此
帖乃載山谷集中後又見有跋此帖者乃僧與潘子
真其差謬類如此但當初佛學只是說無存養底工
夫至唐六祖始教人存養工夫當初學者只是說不
曾就身上做工夫伊川方教人就身上做工夫所以
謂伊川偷佛說為己使。
逃虛曰釋迦立教化度眾生說施戒忍進定慧六
者兼以萬行修之使其檢束身心真實履踐始克
證成菩提道果豈但言說而已哉至於六祖壇經
所說無修而修修而無修譬如磨鏡垢盡明現發
明如來圓頓宗旨爾豈是六祖始教人存養工夫
伊川參某僧得其說方教人就身上做工夫是為
洛學所以謝顯道說伊川嘗參某僧有所得後遂
反之將來教門弟子是為洛學時人譏其偷佛說
為己使晦庵欲為伊川諱之故作疑焉伊川既是
道學君子當直道而行便言得其說則不負於心
也不知伊川講大學時至於誠意章無自欺也如
何講過了。
晦庵先生有久雨齋居誦經詩一首曰端居獨無事
<pb n="28"/>
聊披釋氏書暫息塵累牽超然與道俱門掩竹林幽
禽鳴山雨餘了此無為法身心同宴如。
逃虛曰以此詩觀之晦庵心中未必不信佛也佛
書暫得一閱尚有如是之益何況終身行之者乎
感興詩中有排佛一篇此是晦庵私意強欲主張
儒學故作此說奚足道哉（此詩見大全集）。
道餘錄（終）

（翰林院編修海虞居士錢謙益捐資刻此
道餘錄　計字一萬二千二百四十該銀六兩
三錢六分五厘
江陰釋在琳對長洲徐普書句容潘樞德刻
萬曆己未歲春三月徑山化城寺識

<talk>偶拈問答序</talk>
憶癸酉秋。過菰城季清程居士家。偶遇雪庭禪師庭
謂予曰。夫禪者教之綱領教之根本也。今時教家不
信有禪。是猶取綱而無綱。攀枝附葉而無根本。抑何
惑哉。予應之曰。老師真至言也。夫禪者教之綱也。教
者禪之綱也。禪者教之領也。教者禪之襟裾袖襬也。
禪者教之根本也。教者禪之枝葉花果也。教家捨其
綱領根本固為大惑。而今禪士亦復棄綱而獨存一
綱。棄襟裾袖襬而獨存一領。棄枝葉花果而獨存一
枯樹樁。不尤惑乎。庭遂無語嗟嗟。禪之與教如何可
分。從上諸祖未有敢離經一字者。從上諸大教主亦
未有不透徹心宗得大機用者。奈何末世視作兩途
真可哀矣。予每講次必極力拈提綱領根本以示人
而人罕知薦取。又曾作三頌露此消息而昧者猶謂
尚是教意未是宗意。嗚呼。宗意果離教意。不竟同魔
說乎。今更捏餈團作胡餅。以療呱呱之泣。且道畢竟
是宗是教。咄癡人前不得說夢。
辛卯新正四日北天目蕅益道人書於祖堂
<other>法華堂四問并答</other>
一問步步不曾離著他因甚麼舉似不出。
答舉則不似。頌。 演若迷頭向鏡馳狂呼歷劫未曾
癡朝來摸著娘生鼻到底雙雙兩下垂 
又答分明舉似。頌。 分明舉似不曾差步步何嘗離
著他更問之乎并者也胡人月下吹胡笳 
二問說得了了分明因甚麼用他不著。
答說底是甚麼。頌。 家常茶飯日三餐一飽渾忘飢
與寒只恐鮮能知此味別圖鳳腦與龍肝 
又答步步不曾離。頌。 分明步步不曾離日用尋常
盡是伊怪底春光遍桃李東風消息幾能知 
三問三身與三自性是同是別。
答且道是同是別。頌。 三性三身別復同分明指示
不須融獨憐村裏三家犬月下啀喍吠草叢 
正答。三自性與三身。亦同亦別。同者。由悟圓成實性
證會法身。由淨依他成報智身。由悟遍計本空成普
應身也。別者。三身約果德。三性約境界。三身約悟顯
三性通迷悟也。
四問一切法皆可作四句且如三性各四句如何
作。
答四句歷然。頌。 無性緣生觸處通有無情理互含
容一微亦必存方分儱侗如何達此宗 
正答。遍計所執性四句者。情有故常。理無故無常。情
有即是理無故亦常亦無常。理無即是情有故非常
非無常。依他起性四句者。緣生故常。無性故無常。
緣生即無性故亦常亦無常。無性即緣生故非常非
無常。圓成實性四句者。理有故常。情無故無常。理
有即是情無故亦常亦無常。情無即是理有故非常
非無常。亦可約不變隨緣隨緣不變而作四句。又
單約依他起性辨三性以明四句者。依他性中有圓
成實性故常如繩有麻。依他性中無遍計所執性故
<pb n="29"/>
無常如繩無蛇。雙照故亦常亦無常。雙遮故非常非
無常。當知惑業苦三皆是依他起性。於依他起並具
四句。依他苦四句即性具法身四句也。依他惑四句
即性具報身四句也。依他業四句即性具應身四句
也。又佛三身即淨分三自性各四句也。
<other>除夕十問并答</other>
一問如何是為實施權。
答家家有路透長安。頌。 治水功成定永圖荒要侯
甸各分符始皇吞併非良策眨眼秦嬰已獻俘 
又答病多藥多。頌。 病多藥亦多須是問耆婆黃龍
湯一味那得起沉痾 
二問如何是開權顯實。
答借婆衫子拜婆年。頌。 禮到何勞漫費錢大家恭
敬賀新年面門歡喜心安樂不羨無懷與葛天 
又答子等心等。頌。 子等心亦等況復貲無盡周給
本非難只愁不自肯 
三問如何本跡雖殊不思議一。
答歲歲黃鶯啼緣柳。頌。 春光一度一番新賺得嬌
奴起怨情獨有東村王大姐依依猶憶舊時人 
又答萬古碧潭空界月。頌。 萬古碧潭月盈虧時出
沒撈摝非有無大辯終須訥 
四問如何是觀心若起本跡俱絕。
答泥佛填官路。頌。 路邊掘土成尊像要走還將尊
像填只恐旁人眉墮落漫同院主怨天然 
又答兩箇泥牛鬥入海。頌。 泥牛鬥入海木人齊喝
采堪笑石女兒猶向波間待 
五問如何是止觀不二。
答天昏地陷。頌。 混沌鑿開分兩儀成形成象亂猜
疑虛空消殞知何許正是訛傳盤古時 
又答古鏡掛高臺。頌。 古鏡掛高臺何妨胡漢來秀
公空拂拭拂處轉多埃 
六問如何是具縛凡夫能知如來秘密之藏。
答幾處報讎身不死。頌。 一自椎秦博浪沙轉逢黃
石圯橋斜素書雖作劉家用與赤松遊路未賒 
又答跛足長年牢把柁。頌。 專心牢把柁跛足難行
路看風便使帆滄溟頃刻過 
七問如何是初發心時便成正覺。
答千場縱博家仍富。頌。 梢粗膽壯賭場雄破盡寒
酸士子風一擲便輸千億界陶朱雖富未堪同 
又答一線銀鉤光遍地。頌。 銀鉤光遍地一線天邊
麗初夜漏聲寒影向千江漬 
八問如何是不斷生死而入涅槃。
答大溈山下水牛肥。頌。 不是怨家不聚頭自身有
債自身酬牧童若解深深意莫把繩鞭強繫留 
又答七金香水浪滔天。頌。 香水浪滔天潛流注百
川誰能嘗一滴卻病且延年 
九問如何是續佛慧命。
答依舊可憐生。頌。 果然依舊可憐生拄拄撐撐直
到明普請大家同著力莫教倒卻葡萄棚 
又答饑來喫飯。頌。 佛命不可斷饑來須喫飯一日
要雨餐莫學餓死漢 
十問如何是臘月三十日用得著的。
答銀馬金錢接灶神。頌。 銀馬金錢接灶神殷勤禮
拜祝虔心一門和氣生千福四季平安抵萬金 
又答困來打眠。頌。 臘盡事清閒困來便打眠一夢
猶未足爆竹慶新年 
<other>附答覺浪禪師十問</other>
杲日當空時如何。夜遊者伏匿作務者興成。
天昏地陷時如何。高枕安眠。
夢中作夢時如何。切忌枕聲落地。
窮子摸著衣珠時如何。何必大驚小怪。
伯牙遇子期時如何。那裏得此消息。
一盲引眾盲相牽入火坑時如何。念彼觀音力。
<pb n="30"/>
臨濟遇著白拈賊時如何。浪杖人是曹洞宗。
濁油湊著濕燈心時如何。著甚死急。
冷眼看人一語無時如何。只恐恩多成怨。
久假不歸時如何。難瞞千古。
<other>又答湛公十問</other>
佛祖慧命在懸絲如何振起。振則不起。
知識滿天下以何作略。切莫被他瞞。
具眼人來如何辨別。卻是湛公具眼。
本色人相會時如何得不染汙去。染汙便非本色。
用力不得時如何快暢。轉。
水窮山盡處如何進步。好箇路頭。
應機接物時如何使偷心不起。君子愛財取之有
道。
異類中行甚麼人去得。驢前馬後漢。
打破證悟關如何行履。何必問人。
和身入水時如何救人。一箇棺材兩箇死漢。
<other>又答如母二問</other>
問。人問大溈。和尚百年後向甚麼處去。溈云。檀越
人家作一條水牯牛去。問。學人隨來得麼。溈云。汝
若來須銜一莖草來。水牯牛即不問。如何是一莖
草。
答即是自己喫的。頌。 生死路茫茫輪迴正未央須
銜一莖草切勿借他糧 
問。溈山遇寒拾於松門夾道。拾作虎吼三聲。及拈
拄杖問云。老兄喚者箇作甚麼。溈皆無對。未審拾
得兩度拈處意旨如何。
答忘卻了也。頌。 兩度拈來一總忘何須平地別商
量同條生不同條死愁聽寒鴉度夕陽 

<sarticle><article>藕益三頌</article></sarticle>
明　菩薩沙彌古吳智旭　述
<other>○大方廣佛華嚴經頌并序</other>
剎海入微塵不是一多相即。毫端呈法界非干小大
相容。秖緣法爾如然所以不容思議。分凡聖較淺深
大似邀空華結果。掃語言諱修證無端禁石女生兒。
睹明星而了悟栽成眼上兩莖眉。遍眾會以敷揚繪
出空中千色彩。然雖今事門頭。覓一塵而無朕。不妨
實際理地炳萬法以齊彰。大哉絕對待之假名。方矣
泯分滿之殊相。廣則毛孔邊際等虛空之莫窮。佛則
介爾凡心。即真常之妙覺。華乃因果同時。嚴乃能所
不二。是以若通若別可軌可持。十界並遵三世一轍。
然一丸而眾香悉具飲一滴而諸河頓嘗。普請露柱
燈籠聽取葛藤絡索。
<other>世主妙嚴品第一</other>
 萬國衣冠拜冕旒御筵香染繡羅裘不觀上苑枝條
茂那信蒼穹兩露周踏破波濤渾是水織成縷線漫
稱紬莫嫌山谷泉聲小大海何嘗擇細流 
<other>如來現相品第二</other>
 眾齒光明遍剎塵十方雲集主中賓眉間足下出還
入極果應知即正因蓮現何曾離本際勝音寧復是
他人殷勤聽取伽陀句白牯狸奴知最親 
<other>普賢三昧品第三</other>
 運水搬柴足可娛藏身三昧阿誰無擬求佛手來摩
頂翻昧衣中如意珠尺鏡遍含空界影寸雲堪灑剎
塵枯勞他依正同宣偈喚出滄溟月影孤 
<other>世界成就品第四</other>
 大覺空生海一漚一漚拈起海全收休將十事為他
事認卻鬍鬚失卻頭 
<other>華藏世界品第五</other>
 鼻孔下垂眼睛橫布毛竅玲瓏皮膚連附地種無殊
森羅草樹師子全威奚分象兔欲知華藏莊嚴不離
剎那安住擬向心外覓玄昧卻介爾性具 
<other>毘盧遮那品第六</other>
<pb n="31"/>
 閻浮本是輪王地幾度征誅始定疆曾聽胡笳月下
曲不須鶴唳亦悲傷 
<other>如來名號第七</other>
 十千名號任他呼那個男兒不丈夫借問而今說法
者文殊還有幾文殊 
<other>四聖諦品第八</other>
 藥病相連頭緒多一番提起一番訛無生無量歸無
作大海從來具眾波 
<other>光明覺品第九</other>
 故園消息斷多秋夢裏尋思淚未收驚蟄一聲啼鳥
亂不堪覽鏡倍生愁 
<other>菩薩問明品第十</other>
 白雪陽春和者稀弟兄且自協壎箎華周妻子三年
哭引得齊人盡皺眉 
<other>淨行品第十一</other>
 棒打石人頭老翁入場屋憐見嚼飯未為醜上大人
書勸熟讀一朝讀到可知禮錦繡文章充滿腹 
<other>賢首品第十二</other>
 認影迷頭歷劫行狂心初歇鼻分明神珠拈出隨君
用衣不蠶兮食不耕 
<other>升須彌山頂品第十三</other>
 平地風波浸殺人漫傳不動又高升佛身充滿無來
去金屑休教著眼睛 
<other>須彌頂上偈讚品第十四</other>
 成群作隊弄精魂破盡家私滅盡門唱得哩嗹嗹哩
曲大家扶起舊沙盆 
<other>十住品第十五</other>
 瞿曇一指不肯剟央掘魔羅追不歇忽然放下手中
刀失卻孃生一頭髮 
<other>梵行品第十六</other>
 打破一桶做一桶顛仙此話非儱侗鄱陽大戰定江
南　聖皇也賴三軍勇 
<other>初發心功德品第十七</other>
 三際覓心不可得擬從何處發菩提東風一夜傳春
信花滿園林泉滿谿 
<other>明法品第十八</other>
 子孝父心寬臣賢君位安創業固不易守成尤自難
車輪鳥翼喻明月照人寒 
<other>升夜摩天宮品第十九</other>
 天名時分地如雲孔雀鵝王化久聞特地任公更垂
釣牽翻海底浪紛紜 
<other>夜摩宮中偈讚品第二十</other>
 律呂宮商無別調都俞喜起聖明時堯天舜日同欽
戴卻歎巢由總不知 
<other>十行品第二十一</other>
 萬卉莊嚴功德林鳥啼花落影森森夜行不許明須
到才出門來草已深 
<other>十無盡藏品第二十二</other>
 克家須是破家兒撒潑黃金似爛泥餓殺鄧通繇命
薄天朝雨露本無私 
<other>升兜率天宮品第二十三</other>
 賣盡風流不著錢桃花如燄柳如煙笙歌畫舫酣明
月見說今年似舊年 
<other>兜率宮中偈讚品第二十四</other>
 家醜何勞向外揚未曾作賊便招贓邊城多少離家
客刁斗初鳴轉斷腸 
<other>十迴向品第二十五</other>
 水滿長町霞滿天村中處處起寒煙耕牛自解循歸
路不用山童努力牽 
 懸梁刺股揣摩成說得燕王與趙盟何似當年赤帝
子入關先已縛秦嬰 
<other>十地品第二十六</other>
 坤儀厚重德無疆能載能生直且方看取四微非異
<pb n="32"/>
性不妨十岳各稱王伶俐衲細思量微塵剎土漚中
影莫負眉間毫相光 
<other>十定品第二十七</other>
 有出有入非正定試問剎那有何性假饒覓見普賢
身依舊重添普眼病君不見女子跏趺佛座邊文殊
空把神通震棄諸陰蓋下方來缽盂端的元無柄 
<other>十通品第二十八</other>
 饑來吃飯困來眠不用安排信自然消盡幾多閒日
月止留秋水與長天 
<other>十忍品第二十九</other>
 立錐無地并無錐飲痛吞聲秪自知忽解白拈閒活
計終朝袖手有餘貲 
<other>阿僧秖品第三十</other>
 介爾心王絕數量僧祇數量轉分明微塵法界全成
壞五眼如何算得清 
<other>壽量品第三十一</other>
 黃梁一夢過名關箇事分明迷悟間欲向勝蓮分晝
夜且從極樂問迴還 
<other>諸菩薩住處品第三十二</other>
 蟭螟眉上多巖谷結冬度夏居堪卜任憑劫火洞然
燒此地清涼有餘緣 
 色色塵塵盡道場何勞剜肉別成瘡賺他無數癡男
女東走西馳昧故鄉 
<other>佛不思議法品第三十三</other>
 一念緣起無生九界空華敗壞多年枯木爛藤慣會
成精作怪正許擬議思量不許占龜買卦 
<other>如來十身相海品第三十四</other>
 佛說非身是大身百花枝上露全春癡人猶計九十
七獨勝尋常四八倫 
<other>如來隨好光明功德品第三十五</other>
 千輻輪光圓滿王獄中菩薩鼻昂藏三重十地雖圓
頓鈍置人間放逸即 
<other>普賢行品第三十六</other>
 一念無瞋即普賢說時容易用時難世間多少弄潮
客不解撐船淺水灘 
<other>如來出現品第三十七</other>
 遍界本無藏跡地家親無故常為崇眉間毫相播精
靈口裏光明作魑魅分明賣弄屋中金帶累兒孫向
外覷假饒入得手中來明朝不是今朝事 
<other>離世間品第三十八</other>
 花枝隨處短長春色元無高下觸著一孔毫毛惹得
通身害怕縱然瓶瀉雲興終難說盡者話蓮華本自
水生不用描空作畫 
<other>入法界品第三十九</other>
 師子頻申三昧從來何曾覆蓋坐在水中渴死秖因
畏溺為害自從認得即君更不沿途乞丐兔子角上
翻身烏龜毛裏作會憑他水盡山窮寸步不居門外 
<other>普賢行願品</other>
十大願王遵歸極樂末後牢關和盤直拓擬議躊躇
千錯萬錯說性譚心無繩自縛親睹如來無量光方
知此話非嬉謔寄語參玄學語流休將向上閒穿鑿。
<other>福城東莊嚴幢娑羅林文殊師利菩薩</other>
 眾生住地無明諸佛根本實智從來但一月真云何
有是非是既發無上菩提豈更迷名失義歷盡煙水
百城寸步不曾相離 
<other>勝樂國妙峰山德雲比丘憶念一切諸佛境界
智慧光明普見法門</other>
 演若達多狂始定十方國土明如鏡鏡中現出無數
頭一聲喚著聲聲應 
<other>海岸國海雲比丘普眼法門</other>
 大海境界隨思念湧出如來光燦爛一句難將海墨
書留與無聞作針砭 
<other>楞伽道邊海岸聚落善住比丘普速疾供養諸
<pb n="33"/>
佛成就眾生無礙解脫門</other>
 大地本來無寸土空中行住未為難幾多悲智莊嚴
事一枕南柯夢欲殘 
<other>達里鼻茶國自在城人彌伽妙音陀羅尼光明
法門</other>
 叨作輪王親胤坐受公孤謨訓傳來輪字莊嚴頒向
九州百郡 
<other>住林聚落解脫長者如來無礙莊嚴解脫門</other>
 無邊佛剎莊嚴清淨身中顯現悲歡離合滿場究竟
皆從一線說破只是自心免使別求神變 
<other>閻浮提畔摩利伽羅國海幢比丘普眼捨得三
昧</other>
 殊形異狀遍體出生六月六日播弄精靈喚作般若
嬰兒喪明 
<other>海潮處普莊嚴園休捨優婆夷離憂安隱幢解
脫門</other>
 見聞同住不唐捐吸盡西江未足傳向若歎洋慚灌
叟鐵圍山外有香泉 
<other>那羅素國毘目瞿沙仙人無勝幢解脫</other>
 摩頂執手東奔西走眨得眼來天長地久落花紅處
象王迴芳草綠時師子吼 
<other>伊沙那聚落勝執婆羅門無盡輪解脫</other>
 刀山火聚足清安只是全身投入難拼得一條窮性
命髑髏孔裏夜光寒 
<other>師子奮迅城慈行童女般若波羅密普莊嚴門</other>
 清淨法身牆壁瓦礫種種異門何莫何適欲知百萬
陀羅尼好向莊嚴宮殿覓 
<other>三眼國善見比丘隨順燈解脫門</other>
 風和日暖魚尋餌楊柳桃花夾岸新多少長安美公
子翩翩裘馬惜芳春 
<other>名聞國阿渚自在主童子一切工巧大神通智
光明法門</other>
 童子無聊聚沙為戲算去算來有名無義漚滅空無
是一是二雖然恁麼舉揚不免眼中添剌 
<other>海住大城具足優婆夷無盡福德藏解脫門</other>
 一器幾何十界供普吞時脹殺人天吐時餓殺佛祖
問取童女十千畢竟作何去取 
<other>大興城明智居士隨意出生福德藏解脫門</other>
 仰視虛空所須悉下分明各自帶來何故向他酬謝
識破者點機關便解逄緣不借 
<other>師子宮大城法寶髻長者無量福德寶藏解脫
門</other>
 奏樂燒香迴向因十重樓閣報分明可憐歌舞場中
客荒卻良田不肯耕 
<other>藤根國普門城普眼長者令一切眾生普見諸
佛歡喜法門</other>
 知病識藥將錯就錯和合諸香無作為作只恐城東
老母來不用許多閒絡索 
<other>多羅幢城無厭足王如幻解脫</other>
 從古護生須是殺直教殺盡始安居慈悲瞋恚兩舌
語暮三朝四撫群狙 
<other>妙光城大光王大慈幢行</other>
 曾母指疼曾參看蹙非因天性相關只為一般皮肉
纔涉擬議思量不啻大唐天竺 
<other>安住王都不動優婆夷求一切法無厭足三昧</other>
 堂宇光明普耀霧變深山文豹自在平等總持不離
音聲笑貌貪觀佛剎道場卻被浮雲籠罩 
<other>無量都薩羅城遍行外道至一切處菩薩行</other>
 小兒啼哭秖因饑拈得饅頭當米餈一飽自然無病
痛不勞他處別尋醫 
<other>廣大國優缽羅華長者調和香法</other>
 長者如何慣鬻香不知誰處得真方天涯海角多知
己莫歎孤身落異鄉 
<pb n="34"/>
<other>樓閣大城婆施羅船師大悲幢行</other>
 暴虎馮河吾不與長年柁手最知幾波斯到岸因風
便采得明珠滿載歸 
<other>可樂城無上勝長者至一切處修菩薩行清淨
法門</other>
 無依無作逞神通誰信鄉風處處同賣盡拙時留下
巧盧花依舊宿漁翁 
<other>輸那國迦陵迦林城師子頻申比丘尼成就一
切智解脫</other>
 一育多種二無兩般眾會不迮園林不寬依正遶旋
無量匝明星初湧夜更闌 
<other>險難國寶莊嚴城婆須密多女離貪欲際解脫</other>
 旃檀樹下足蚖蛇蓮華池畔蜂充塞曾向嵩山社裏
來始知趺法從他得 
<other>善度城鞞瑟胝羅居士不般涅槃際解脫</other>
 一座旃檀佛塔信手隨心開闔見得三世分明也是
空華雜沓明朝便是新年今夜且稱殘臘 
<other>補怛洛迦山觀自在菩薩大悲行解脫門</other>
 遙見連忙唱善來也知年老惜嬰孩待他立德揚名
日始信而今滿面灰 
<other>東方正趣菩薩普門速疾行解脫</other>
 曾聞著靴水上立馬到長安靴未濕走遍虛空盡未
來普賢毛裏高相揖 
<other>墮羅缽底城大天神雲網解脫</other>
 長舒四手取海水洗面無端摸著觜借婆衫子拜婆
年孤兒本是趙家子 
<other>菩提場安住主地神不可壞智慧藏法門</other>
 寶藏相隨夙善根勞他指示語溫溫分明福地生靈
種幾箇男兒解報恩 
<other>迦毘羅城婆珊婆演底主夜神破一切眾生癡
暗法光明解脫</other>
 日沒西陲鳥宿林滿天星斗映江涔漁翁綸線垂將
盡釣得金鱗大幾尋 
<other>菩提場內普德淨光主夜神寂淨禪定樂普遊
步解脫</other>
 古鏡磨來徹體明山河國土炳然呈不因走遍天涯
路豈信居家腳底輕 
<other>菩提場右喜目觀察眾生主夜神大勢力普喜
幢解脫</other>
 未到酒家香十里開樽轉覺醉醺醺不知昔日耕耘
苦便擬無錢賒幾斤 
<other>普救眾生妙德主夜神普現一切世間調伏眾
生解脫</other>
 猛火何能燒得木木中出火自成燒眉間光照君看
取火種傳來是幾朝 
<other>寂靜音海主夜神念念出生廣大喜莊嚴解脫</other>
 樹根依地果依空培得根深果實豐波利質多人不
信諸天日夜挹香風 
<other>守護一切城增長威力主夜神甚深自在妙音
解脫</other>
 洪鐘隨扣便隨鳴聲性何關四性生杜口也知非得
已不堪重舉似群盲 
<other>開敷一切樹華主夜神菩薩出生廣大喜光明
解脫</other>
 賢其賢而親其親樂其樂而利其利承流宣化不違
時便是循良方正吏 
<other>大願精進力救護一切眾生夜神教化眾生令
生善根解脫</other>
 摩尼現色元非色日影無來示去來夢裏墮河雖是
妄一翻提起亦添哀 
<other>嵐毘尼園妙德神菩薩於無量劫遍一切處示
現受生自在解脫</other>
 十種受生藏積年行貨帳討時沒分文算時有多樣
<pb n="35"/>
直教除盡算盤珠十尺元來是一丈 
<other>迦毘羅城釋女瞿波觀察菩薩三昧海解脫</other>
 塵劫追隨非偶然染因緣是淨因緣鴛鴦帳裏調琴
瑟喚醒寒鴉樹上眠 
<other>佛母摩耶大願智幻解脫門</other>
 無生無不生幻法元非法腹同世界寬身似浮雲沓
調御天人師收來做一匝擬將普眼觀赤翳生眉睫 
<other>正念天王女天主光無礙念清淨莊嚴解脫</other>
 過去無邊事何勞更憶知只因生處熟熟處更難移 
<other>毘羅城童子師遍友</other>
 謬為人師尸位曠職問他法門推向子息若不勘破
一錢不直 
<other>善知眾藝童子菩薩字智</other>
 天籟地籟休教錯會入得門來不妨在外 
<other>婆呾那城賢勝優婆夷無依處道場解脫</other>
 有盡無盡無依有依道場三昧雲駛花飛 
<other>泊田城堅固解脫長者無著念清淨莊嚴解脫</other>
 既名無著何更勤求若言一串終成兩頭 
<other>妙月長者淨智光明解脫</other>
 宅有光明奚稱淨智雖不說明早相鈍置 
<other>出生城無勝軍長者無盡相解脫</other>
 見無量佛得無盡藏問取善財是相非相 
<other>法聚落最寂靜婆羅門誠願語解脫</other>
 揭諦揭諦除冥抉翳足趾血乾胞胎落地 
<other>妙意華門城德生童子有德童女幻住解脫</other>
 海外青山雲外霓體中權實漫分枝同條生不同條
死更問龍華調御師 
<other>海岸國大莊嚴園毘盧遮那莊嚴藏樓閣彌勒
菩薩入三世一切境界不忘念智莊嚴藏解脫</other>
 果覺因心事不殊訂寧終始意無餘曾為浪子方憐
客不是波斯莫獻珠 
 乾闥婆城鏡裏呈無邊色像倍分明去來彈指閒家
具未瞥徒勞瞪眼睛 
<other>普門國蘇摩那城文殊師利遙申右手按頂</other>
 若來已更不來若見已更不見忽然摸著鼻頭端的
高高在面 
<other>如來座前普賢菩薩</other>
 身經百戰定封疆遍界成平返故鄉馬上幾多驚險
事不堪說向夜郎王 
 剎剎塵塵性本融非關作意顯神通阿誰身上無毛
孔忍使伽瓶局太空 
<other>善財菩薩一生圓滿</other>
 歷代相傳舊祖基分明稚小被他欺京城府縣都曾
訴土地城隍到處祈終訟總之非得已贏來那別有
便宜愁人莫與無愁說說與無愁總不知 
<other>全部總頌</other>
 讀遍神農本草書根莖花果辨無餘採來件件都堪
用看去般般總不殊必死秖因疾尚諱可生終賴藥
相扶大黃能補參能瀉莫效庸醫守一隅 
<other>○大佛頂首楞嚴經二十五圓通頌并序</other>
一真亡影待七花八裂析旃檀。眾聖失巴鼻萬別千
差歸渤海。正令全提假饒茅屋牖邊鼠雀豈容穿過
旁通一線任你含元殿裡庶民亦可往來。所以道得
之則狸奴白牯動地驚天。失之則諸佛如來愁眉鎖
目。此大佛頂首楞嚴王三昧二十五圓通法門者。聲
聲毒鼓喪盡根塵識大命根。法法醍醐灌醒空假中
道血脈。可謂通身是病通身藥。是處有穴是處針。縱
令遁入膏肓。難免者婆妙手捻餅作團饑兒之啼哭
可止。鍊酥成酒猛光之痼疾堪醫漫道泥牛入海且
看木馬嘶風觸著痛處自身有苦自身知掘得寶來。
大家有福大家享。由是各系一頌。以為利根鞭影云。
<other>憍陳那於佛音聲悟明四諦</other>
 鹿苑初陳門外車諸天餓鬼辨河沙東風一夜傳春
<pb n="36"/>
信開盡黃梅嶺上花 
<other>優波尼沙陀悟諸色性以從不淨</other>
 傀儡登場怖偃師楚王一怒體分離目成從此無消
息坐聽寒林啼子規 
<other>香嚴童子觀香意銷</other>
 幼婦初裝倚翠樓新郎曉起尚含羞無端召作征遼
將向月胡笳起暮愁 
<other>藥王藥上因味覺明</other>
 嘗遍娑婆藥萬千箇中何味可延年神農牙齒都零
落報道砒霜最直錢 
<other>跋陀婆羅忽悟水因</other>
 剝破虛空血迸流石人撫掌碧山頭春光甫見花成
市一葉梧桐已到秋 
<other>摩訶迦葉唯以空寂修於滅盡</other>
 六塵變壞眼培花空寂徒傳月裏艖微笑至今贓證
在太平天下事如麻 
<other>阿那律陀樂見照明金剛三昧</other>
 失目翻成有見照明奚似緣塵爍破大千世界豁開
無漏真精心眼俱掛壁上桃花梅花笑人 
<other>周利槃特迦調出入息得大無礙</other>
 天地猶如橐籥不須一句伽陀生住異滅無性平沉
佛國山河自從打失鼻孔爭說安那般那 
<other>憍梵缽提一味清淨心地法門</other>
 有時醍醐毒藥有時毒味甘露秪因弄巧成拙不免
將迷作悟奐出瓶裏大夫直教手足無措 
<other>畢陵伽婆蹉純覺遺身</other>
 泥裏果然有刺痛外何嘗見身虛空百雜粉碎白雲
橫封渡津欲知不痛消息跛鱉盲龜較親 
<other>須菩提曠劫知空</other>
 芥子須彌畟塞何處轉身出息偶然解得藏機彈指
幻成百億相隨樹倒藤枯笑破色空空色 
<other>舍利弗心見發光</other>
 九緣不借一靈孤更向金錍徹體刳戳瞎眼睛明箇
事剎塵身土鏡中圖 
<other>普賢菩薩心聞發明</other>
 毛端剎海同簧鼓特地勞他白象王金翅食龍如食
麵一般也是塞饑腸 
<other>孫陀羅難陀觀鼻端白</other>
 苦瓠甜瓜一概拈更將無味葛藤添縱僥洞照十方
界鼻孔依然臉上尖 
<other>富樓那彌多羅尼子因師子吼成阿羅漢</other>
 義身較比文身切出楔何如用楔親野千昔年曾膽
裂羺羊漫擬效顰伸 
<other>優波離持戒修身</other>
 持犯開遮三聚成式叉何法不圓明不龜手藥隨君
用無作誰留凡聖情 
<other>大目犍連心光發宣</other>
 澄濁成清不較遲黃河入海正奔馳攜來靜器君須
識莫負嵩山碧眼師 
<other>烏芻瑟摩火光三昧</other>
 一星便可燎須彌休把螢光間魯齊拈起秤錘渾是
鐵空教積劫墜汙地 
<other>持地菩薩平地心開</other>
 圓融絕待妙蓮華須是還他古作家馬後車前無數
客等閒同駕白牛車 
<other>月光童子修習水觀</other>
 一滴源流徹底清無端猶被水當情髑髏枯盡全身
露浸殺從來佛與生 
<other>琉璃光法王子觀群動性</other>
 與奪全機暗裏明啾啾千界器中聲春風吹散寒威
後賸有梅花映水晶 
<other>虛空藏菩薩觀察虛空無邊</other>
 晦昧情忘空界銷毛端剎海境偏豪寶珠圓鏡閒家
<pb n="37"/>
具何物拈來價不高 
<other>彌勒菩薩唯心識定</other>
 繩上無蛇性自麻趣真斷妄轉紆斜風停波息澄如
鏡處處清光映紫霞 
<other>大勢至法王子念佛三昧</other>
 服盡軒岐百草丸阿伽一味信神丹五宗八教橫羅
列未死偷心孰肯餐 
<other>觀世音菩薩從聞思修入三摩地</other>
 酒病還須酒藥醫推門落臼正當時神通妙用尋常
事莫使重栽眼上眉 
<other>十方如來放光總印</other>
 大地覓來純是藥耆婆空手契籃回從今徹體光明
藏始覺從前事可哀 
<other>文殊師利選擇圓通</other>
 海錯山肴難療饑文殊嚼飯喂嬰兒多門一路君看
取人不和分家道衰 
<other>阿難大眾得大開示</other>
 雷雨無私萬卉蘇故鄉他國路寧迂推開長夜山河
枕病起精神也較臞 
<other>性比丘尼成阿羅漢</other>
 緩治本兮急治標無端芽種乍成焦鏡中半露娘生
面今日方知行處遙 
<other>頂光化佛重宣神咒</other>
 萬種名香擣一龕胡言漢語最宜參頂光照破虛空
也聽取前三與後三 
<other>金剛藏王發願護持</other>
 慈威折攝足良模同體悲心痛切膚滅度已知無可
滅大家且把剎竿扶 
<other>○妙法蓮華經品頌并序</other>
花簇簇錦團團一塵不立。赤條條淨裸裸萬法齊彰。
盡瞿曇四十九年老婆舌頭提掇不來。憑列祖千七
百箇生鐵掃帚打併不去。除非摸著自己鼻孔方能
踢倒從來窠臼。荊棘林內慣解掉臂橫行。潔白地中。
不妨轉身直過。惟我天台智者禪師。發妙悟於大蘇
睹靈山於言下。縱一旋陀羅尼力宣四不思議辯才。
究權實之攸歸關本跡之深致。玄義五重頂門打破
髑髏寒。文句四釋遍體針流毛孔血。戳瞎講家肉眼。
爍開禪士幽關。師弦震而飛走俱逃毒鼓撾而遠近
皆喪。特以圓音卓絕鈍識如盲義海汪洋葉舟欲蹶
山僧不惜眉毛。每品為拈一頌。大似助桀為虐。平地
重添葛藤。不會則拔楔抽釘。會得則喪身失命。
<other>法喻為名</other>
 心佛眾生撥不開三玄三要事難猜一莖拈作金身
用惹得頭陀笑滿腮 
<other>實相為體</other>
 函蓋乾坤未足奇四微原不隔根枝分明舉似諸方
也又道如來秪自知 
<other>一乘因果為宗</other>
 眾流截斷事如何滴滴歸源不較多踏遍十方香水
海靴頭幾處犯清波 
<other>斷疑生信為用</other>
 逐浪隨波最可憐明中有暗意偏玄毘嵐吹散雲千
朵放出孤輪一夜圓 
<other>無上醍醐為教相</other>
 分明一樣牛身味轉變番番不借功飽食會須脾力
健莫教傷卻小兒童 
<other>序品第一</other>
 白毫舒照半提時萬八東方蠟印泥擬向文殊辯端
的重栽眼上兩莖眉（且道作麼生是全提咄逢人切忌錯舉） 
<other>方便品第二</other>
 顰伸出窟威風別象兔搏來同見血誰知昔日金剛
王今日翻成繫驢橛 
<other>譬喻品第三</other>
<pb n="38"/>
 門外何勞覓大車錯將三界認為家火光燒爛虛空
也誰解回頭叫阿爺 
<other>信解品第四</other>
 客作從來非賤人糞除未盡自迷津卻憐五十餘年
別此日相逢覺倍親 
<other>藥草喻品第五</other>
 地雨何曾有二心根莖花果漫森森四微終始元無
別莫向枝條大小尋 
<other>授記品第六</other>
 體露金風樹葉凋四人生死久同條禹門無數金鱗
躍莫向澄波月影翹 
<other>化城喻品第七</other>
 塵點劫前曾服毒至今猶覺身麻木彈指歸來較是
遲癡人還問西天竺西天竺化城實所誰家屋錯認
他方五百旬窮年竟歲空勞碌且問只今在什麼處
咄看腳下錯錯 
<other>五百弟子受記品第八</other>
 成群作隊鍊饑寒衣裏明珠煞欲穿可惜而今醉臥
客再逢親友是何年 
<other>授學無學人記品第九</other>
 大小都盧一網收蝦蟆猶欲竄前流饒他蟠結滄溟
窟依舊還吞呂望鉤 
<other>法師品第十</other>
 大地從來依水輪高原穿鑿莫辭辛著衣坐臥尋常
事還道如來是別人 
<other>見寶塔品第十一</other>
 古佛婆心事太多土田三變意如何雖然明得聲前
句不免重添浪上波 
<other>提婆達多品第十二</other>
 碎身粉骨結成仇不是怨家不聚頭一粒寶珠光燦
爛南方又起未來愁 
<other>持品第十三</other>
 此土他方波浪闊長年柁手精神別巨鰲一搭上鉤
來傍岸猶憐風力掣 
<other>安樂行品第十四</other>
 護命靈丹只一丸身經百戰朔風寒明珠解髻親收
得幻網光中夢未殘只今還有作夢者麼可憐大唐
國裏盡惺惺地 
<other>從地涌出品第十五</other>
 慣作白拈難認覓一般手段兩般刀莫嫌子老父偏
少馬腹驢胎知幾遭 
<other>如來壽量品第十六</other>
 莫言箇事無頭尾特地勞他數剎塵好藥但教諸子
服病除始睹劫前春 
<other>分別功德品第十七</other>
 太空丈尺誰堪測鵬徒依稀九萬程昨夜眉毛偶饑
急誤將華藏煮盈鐺 
<other>隨喜功德品第十八</other>
 摩尼雨寶正穰穰半世饑虛此夜忘莫怪邊城多旅
夢幾人曾嗅返魂香 
<other>法師功德品第十九</other>
 無位真人六不收放光動地轉生愁離微語默閒家
具何處潮聲非海流 
<other>常不輕菩薩品第二十</other>
 惡水澆人罪不輕頓教平地死屍橫獨悲未入阿鼻
者今日猶開鬼眼睛 
<other>如來神力品第二十一</other>
 掀天揭地欲何為箇事元無成與虧認取指音并舌
相莫將黃葉誘嬰兒 
<other>囑累品第二十二</other>
 年老情偏戀子孫幾人能得起家門殷勤記取靈山
敕鏤骨銘肌報此恩 
<other>藥王菩薩本事品第二十三</other>
<pb n="39"/>
 然身然臂施中最妙法何嘗隔苦功歎息東施累西
子因噎廢飯還成風伶俐漢莫匆匆經王收入無縫
塔萬別千差一路通 
<other>妙音菩薩品第二十四</other>
 十界弘經讚妙音色身普現去來今溈山五字深深
意留與諸方作眼箴 
<other>觀世音菩薩普門品第二十五</other>
 自從證得圓通常慣將生佛同又聚藥珠身毒天鼓
與樂會須先拔苦聲聲只叫觀世音何時識卻主中
主要識主翁也不難路頭盡處須迴武一番逗入無
畏城不消更問雲門普 
<other>陀羅尼品第二十六</other>
 煙雨濛濛渡古村夜深杌影似人形天師一道靈符
到彈指扶桑已浴溟 
<other>妙莊嚴王本事品第二十七</other>
 禍出私門事可哀破家亡國未稱災一回追憶山中
日愧殺從前滿面灰 
<other>普賢菩薩勸發品第二十八</other>
 昨夜雷驚娑竭羅頓令雨點如車軸須臾浸沒梵王
宮數滴空勞首羅日四法重敷萬古傳塵塵剎剎燈
相續 
藕益三頌
<talk>重刻三頌跋語</talk>
不信有教外別傳是謗宗也必謂教外果有別傳
是謗教也捨此二途畢竟作何折合不見古人道
恁麼也不得不恁麼也不得恁麼不恁麼總不得
又云恁麼也得不恁麼也得恁麼不恁麼總得雖
然如是毫釐有差天地懸隔山衲甘墮無間漫作
三頌未審是教外耶是教內耶別傳耶非別傳耶
倘遇無眼人觀無耳人聽必有能辯之者。甲申季
春藕益智旭識于普德講堂

<talk>周易禪解序</talk>
蕅益子結冬於月臺。禪誦之餘。手持韋編而箋釋之。
或問曰。子所解者是易耶。余應之曰。然。復有視而問
曰。子所解者非易耶。余亦應之曰。然。又有視而問曰。
子所解者亦易亦非易耶。余亦應之曰。然。更有視而
問曰。子所解者非易非非易耶。余亦應之曰。然。侍者
聞而笑曰。若是乎墮在四句中也。余曰。汝不聞四句
皆不可說。有因緣故四句皆可說乎。因緣者。四悉檀
也。人謂我釋子也。而亦通儒。能解易。則生歡喜焉。故
謂是易者。吾然之。世界悉檀也。或謂我釋子也。奈何
解易。以同俗儒。知所解之非易。則善心生焉。故謂非
易者。吾然之。為人悉檀也。或謂儒釋殆無分也。若知
易與非易必有差別。雖異而同。雖同而異。則儱侗之
病不得作焉。故謂亦易亦非易者。吾然之。對治悉檀
也。或謂儒釋必有實法也。若知非易。則儒非定儒。知
非非易。則釋非定釋。但有名字。而無實性。頓見不思
議理焉。故謂非易非非易者。吾然之。第一義悉檀也。
侍者曰。不然。若所解是易。則人將謂易可助出世法。
成增益謗。若所解非易。則人將謂師自說禪。何嘗知
易。成減損謗。若所解亦易亦非易。則人將謂儒原非
禪。禪亦非儒。成相違謗。若所解非易非非易。則人將
謂儒不成儒。禪不成禪。成戲論謗。烏見其為四悉檀
也。余曰。是固然。汝獨不聞人參善補人。而氣喘者服
之立斃乎。抑不聞大黃最損人。而中滿者服之立瘥
乎。春之生育萬物也。物固有遇春而爛壞者。夏之長
養庶品也。草亦有夏枯者。秋之肅殺也。而菊有黃花。
冬之閉藏也。而松柏青青。梅英馥馥。如必擇其有利
無害者而後為之。天地恐亦不能無憾矣。且佛以慈
眼視大千。知群機已熟。然後示生。猶有魔波旬擾亂
之。九十五種嫉妒之。提婆達多思中害之。豈惟堯舜
稱猶病哉。吾所由解易者。無他。以禪入儒。務誘儒以
<pb n="40"/>
知禪耳。縱令不得四益而起四謗。如從地倒。還從地
起。置毒乳中。轉至醍醐。厥毒仍在。遍行為外道師。薩
遮為尼犍主。意在斯也。侍者再拜而謝曰。此非弟子
所及也。請得筆而存之。
崇禎辛巳仲冬旭道人書于溫陵之毫餘樓
<other>周易禪解目錄</other>
序
卷一（上經之一）乾　坤
卷二（上經之二）屯　蒙　需　訟　師　比　小畜
　履
卷三（上經之三）泰　否　同人　大有　謙　豫
　隨　蠱　臨　觀
卷四（上經之四）噬嗑　賁　剝　復　無妄　大畜
　頤　大過　坎　離
卷五（下經之一）咸　恒　遯　大壯　晉　明夷
　家人　暌　蹇　解　損　益
卷六（下經之二）夬　姤　萃　升　困　井　革
　鼎　震　艮　漸　歸妹
卷七（下經之三）豐　旅　巽　兌　渙　節　中孚
　小過　既濟　未濟
卷八繫辭上傳
卷九繫辭下傳　說卦傳　序卦傳　雜卦傳
卷十河圖說　洛書說　伏羲八卦次序說
　伏羲八卦方位說　六十四卦次序說
　六十四卦方位說　文王八卦次序說
　文王八卦方位說
周易禪解目錄（畢）
<other>較刻易禪紀事</other>
（瑞）叨侍大師五年。每見久精易學之士。一聞大師
拈義。無不傾服。遂發心募梓全集。輒以易禪居首。
大師解易既畢。方出圖說。故並附於末卷。或有問
曰。紫陽本義。圖說在前。謂聖人作易精微之旨。全
在語言文字之先。今胡得倒置耶。大師答曰。聖人
悟無言而示有言。學者因有言而悟無言。所以古
有左圖右書之說。何倒之有。且文字與圖皆標月
指耳。不肯觀月。而爭指之前後。不亦惑乎。問者默
然。茲因較刻。并識此語。願我同志閱斯編者。了知
文字與圖無非吾人心性註腳。不作有言會。不作
無言會。庶不負法恩矣。門弟子通瑞百拜敬書。

<sarticle><article>周易禪解卷第一</article></sarticle>
北天目道人蕅益智旭著
<other>上經之一</other>
六十四卦皆伏羲所畫。夏經以艮居首。名曰連山。
商經以坤居首。名曰歸藏。各有繇辭以斷吉凶。文
王囚羑里時。繫今彖辭。以乾坤二卦居首。名之曰
易。周公被流言時。復繫爻辭。孔子又為之傳以輔
翌之。故名周易。古本文王周公彖爻二辭。自分上
下兩經。孔子則有上經彖傳。下經彖傳。上經象傳。
下經象傳。乾坤二卦文言。繫辭上傳。繫辭下傳。說
卦傳。序卦傳。雜卦傳。共名十翼。後人以孔子前之
五傳。會入上下兩經。而繫辭等五傳不可會入。附
後別行。即今經也。
可上可下。可內可外。易地皆然。初無死局。故名交
易。能動能靜。能柔能剛。陰陽不測。初無死法。故名
變易。雖無死局。而就事論事。則上下內外仍自歷
然。雖無死法。而即象言象。則動靜剛柔仍自燦然。
此所謂萬古不易之常經也。若以事物言之。可以
一事一物各對一卦一爻。亦可于一事一物之中。
具有六十四卦三百八十四爻。若以卦爻言之。可
以一卦一爻各對一事一物。亦可于一卦一爻之
中。具斷萬事萬物。乃至世出世間一切事物。又一
切事物即一事一物。一事一物即一切事物。一切
<pb n="41"/>
卦爻即一卦一爻。一卦一爻即一切卦爻。故名交
易變易。實即不變隨緣。隨緣不變。互具互造。互入
互融之法界耳。
伏羲但有畫而無辭。設陰陽之象。隨人作何等解。
世界悉檀也。文王彖辭。吉多而凶少。舉大綱以生
善。為人悉檀也。周公爻辭。誡多而吉少。盡變態以
勸懲。對治悉檀也。孔子十傳。會歸內聖外王之學。
第一義悉檀也。偏說如此。剋實論之。四聖各具前
三悉檀。開權顯實。則各四悉。
<img n="J/J20p0396_01.png"/><rubynote t="【圖】"/>（乾下乾上）
乾。元亨。利貞。
六畫皆陽。故名為乾。乾者。健也。在天為陽。在地為
剛。在人為智為義。在性為照。在修為觀。又在器界
為覆。在根身。為首。為天君。在家為主。在國為王。在
天下為帝。或有以天道釋。或有以王道釋者。皆偏
舉一隅耳。健則所行無礙。故元亨。然須視其所健
者何事。利貞之誡。聖人開示學者切要在此。所謂
修道之教也。夫健于上品十惡者必墮地獄。健于
中品十惡者必墮畜生。健于下品十惡者必墮鬼
趣。健于下品十善者必成修羅。健于中品十善者
必生人道。健于上品十善者必生天上。健于上品
十善。兼修禪定者。必生色無色界。健于上品十善。
兼修四諦十二因緣觀者。必獲二乘果證。健于上
上品十善。能自利利他者。即名菩薩。健于上上品
十善。了知十善即是法界即是佛性者。必圓無上
菩提。故十界皆元亨也。三惡為邪。三善為正。六道
有漏為邪。二乘無漏為正。二乘偏真為邪。菩薩度
人為正。權乘二諦為邪。佛界中道為正。分別中邊
不同為邪。一切無非中道為正。此利貞之誡所以
當為健行者設也。
初九。潛龍勿用。
龍之為物也。能大能小。能屈能申。故以喻乾德焉。
初未嘗非龍。特以在下。則宜潛而勿用耳。此如大
舜耕歷山時。亦如顏子居陋巷乎。其靜為復。其變
為姤。復則后不省方以自養。姤則施命誥四方以
養眾。皆潛之義也。
九二。見龍在田。利見大人。
初如淵。二如田。時位之不同耳。龍何嘗有異哉。二
五曰大人。三曰君子。皆人而能龍者也。此如大舜
徵庸時。亦如孔子遑遑求仕乎。其靜為臨為師。其
變為同人。皆有利見之義焉。
九三。君子終日乾乾。夕惕若厲。無咎。
在下之上則地危。純剛之德則望重。故必終日乾
乾。雖至于夕。而猶惕若。所謂安而不忘危。危者。安
其位者也。此如大舜攝政時。亦如王臣蹇蹇匪躬
者乎。其靜為泰為謙。其變為履。皆有乾乾惕厲之
義焉。
九四。或躍在淵。無咎。
初之勿用。必于深淵。四亦在淵。何也。初則潛。四則
躍。時勢不同。而跡暫同。此如大舜避位時。亦如大
臣之休休有容者乎。其靜為大壯為豫。其變為小
畜。皆有將飛未飛。以退成進之義焉。
九五。飛龍在天。利見大人。
今之飛者。即昔之或躍或惕或見或潛者也。不如
此。安所稱大人哉。我為大人。則所見無非大人矣。
此如大舜垂衣裳而天下治。亦如一切聖王之御
極者乎。其靜為夬為比。其變為大有。皆有利見之
義焉。
上九。亢龍有悔。
亢者。時勢之窮。悔者。處亢之道也。此如大舜遇有
苗弗格。舞干羽于兩階乎。否則不為秦皇漢武者
幾希矣。其靜為乾為剝。其動為夬。皆亢而須悔者
也。王陽明曰。乾六爻作一人看。有顯晦。無優劣。作
<pb n="42"/>
六人看。有貴賤。無優劣。
統論六爻表法。通乎世出世間。若約三才。則上二
爻為天。中二爻為人。下二爻為地。若約天時。則冬
至後為初爻。立春後為二爻。清明後為三爻。夏為
四爻。秋為五爻。九月後為上爻。又乾坤二卦合論
者。十一月為乾初爻。十二月為二爻。正月為三爻。
二月為四爻。三月為五爻。四月為上爻。五月為坤
初爻。乃至十月為坤上爻也。若約欲天。則初爻為
四王。二忉利。三夜摩。四兜率。五化樂。上他化。若約
三界。則初欲界。二三四五色界。上無色界。若約地
理。則初為淵底。二為田。三為高原。四為山谷。五為
山之正基。上為山頂。若約方位。則初為東。三為南。
四為西。六為北。二五為中。若約家。則初為門外。上
為後園。中四爻為家庭。若約國。則初上為郊野。中
四爻為城內。若約人類。則初民。二士。三官長。四宰
輔。五君主。上太皇。或祖廟。若約一身。則初為足。二
為腓。三為股為限。四為胸為身。五為口為脢。上為
首。亦為口。若約一世。則初為孩童。二少。三壯。四強。
五艾。上老。若約六道。則如次可配六爻。又約十界。
則初為四惡道。二為人天。三為色無色界。四為二
乘。五為菩薩。上為佛。若約六即。則初理。二名字。三
觀行。四相似。五分證。上究竟。以要言之。世出世法。
若大若小。若依若正。若善若惡。皆可以六爻作表
法。有何一爻不攝一切法。有何一法不攝一切六
爻哉。
佛法釋乾六爻者。龍乃神通變化之物。喻佛性也。
理即位中。佛性為煩惱所覆故勿用。名字位中。宜
參見師友。故利見大人。觀行位中。宜精進不息。故
日乾夕惕。相似位中。不著似道法愛。故或躍在淵。
分證位中。八相成道。利益群品。故為人所利見。究
竟位中。不入涅槃。同流九界。故云有悔。此原始要
終。兼性與修而言之也。若單約修德者。陽為智德。
即是慧行。初心乾慧。宜以定水濟之。不宜偏用。二
居陰位。定慧調適。能見佛性。故云利見大人。三以
慧性遍觀諸法。四以定水善養其機。五則中道正
慧證實相理。上則覓智慧相了不可得。又約通塞
而言之者。初是淺慧。故不可用。上是慧過于定。故
不可用。中之四爻皆是妙慧。二如開佛知見。三如
示佛知見。四如悟佛知見。五如入佛知見也。
用九。見群龍無首。吉。
六十四卦。共計三百八十四爻。陰陽各半。則陽爻
共有百九十二。此周公總明一切陽爻所以用九
而不用七之旨也。蓋七為少陽。靜而不變。九為老
陽。動而變陰。今若筮得乾卦。六爻皆九。則變為坤
卦。不惟可知大始。亦且可作成物。而六龍不作六
龍用。其變化妙無端倪矣。此如大舜薦禹于天。不
以位傳其子。亦如堯舜之猶病。文王之望道未見。
孔子之聖仁豈敢乎。若約佛法釋者。用九。是用有
變化之慧。不用七之無變化慧也。陽動。即變為陰。
喻妙慧必與定俱。華嚴云。智慧了境同三昧。大慧
云。一悟之後。穩貼貼地。皆是此意。群龍者。因中三
觀。果上三智也。觀之與智。離四句。絕百非。不可以
相求。不可以識識。故無首而吉。
彖曰。大哉乾元。萬物資始乃統天。雲行雨施。品物流
形。
此孔子彖傳。所以釋文王之彖辭者也。釋彖之法。
或闡明文王言中之奧。或點示文王言外之旨。或
借文王言句而自出手眼。別申妙義。事非一概。今
乾坤二卦。皆是自出手眼。或亦文王言外之旨。此
一節是釋元亨二字。以顯性德法爾之妙。所謂無
不從此法界流也。蓋乾之德不可勝言。而惟元能
統之。元之德不可名狀。惟于萬物資始處驗之。始
者對終而言。不始不足以致終。不終不足名資始。
<pb n="43"/>
即始而終。故曰統天。舉凡雲行雨施。品物流行。莫
非元之德用。所謂始則必亨者也。
大明終始。六位時成。時乘六龍以御天。
此一節。是顯聖人以修合性。而自利功圓也。聖人
見萬物之資始。便能即始見終。知其由終有始。始
終止是一理。但約時節因緣假分六位。達此六位
無非一理。則位位皆具龍德。而可以御天矣。天即
性德也。修德有功。性德方顯。故名御天。
乾道變化。各正性命。保合太和。乃利貞。
此一節。是釋利貞二字。以顯性德本來融遍。所謂
無不還歸此法界也。蓋一切萬物既皆資始于乾
元。則罔非乾道之變化。既皆乾道變化。則必各得
乾道之全體大用。非是乾道少分功能。故能各正
性命。物物具乾道全體。又能保合太和。物物具乾
元資始大用。乃所謂利貞也。
首出庶物。萬國咸寧。
此一節。是顯聖人修德功圓。而利他自在也。
統論一傳宗旨。乃孔子借釋彖爻之辭。而深明性
修。不二之學。以乾表雄猛不可沮壞之佛性。以元
亨利貞表佛性本具常樂我淨之四德。佛性必常。
常必備乎四德。豎窮橫遍。當體絕待。故曰大哉乾
元。試觀世間萬物。何一不從真常佛性建立。設無
佛性。則亦無三千性相。百界千如。故舉一常住佛
性。而世間果報天。方便淨天。實報義天。寂光大涅
槃天。無不統攝之矣。依此佛性常住法身。遂有應
身之雲。八教之雨。能令三草二木各稱種性而得
生長。而聖人則于諸法實相究盡明了。所謂實相
非始非終。但約究竟徹證名之為終。眾生理本名
之為始。知其始亦佛性。終亦佛性。不過因于迷悟
時節因緣。假立六位之殊。位雖分六。位位皆龍。所
謂理即佛。乃至究竟即佛。乘此即而常六之修德。
以顯六而常即之性德。故名乘六龍以御天也。此
常住佛性之乾道。雖亙古亙今不變不壞。而具足
一切變化功用。故能使三草二木各隨其位而證
佛性。既證佛性。則位位皆是法界。統一切法無有
不盡。而保合太和矣。所以如來成道。首出九界之
表。而剎海眾生。皆得安住于佛性中也。
象曰。天行健。君子以自強不息。
六十四卦大象傳。皆是約觀心釋。所謂無有一事
一物而不會歸于即心自性也。本由法性不息。所
以天行常健。今法天行之健而自強不息。則以修
合性矣。
潛龍勿用。陽在下也。見龍在田。德施普也。終日乾乾。
反復道也。或躍在淵。進無咎也。飛龍在天。大人造也。
亢龍有悔。盈不可久也。用九。天德不可為首也。
文並可知。佛法釋者。法身流轉五道名曰眾生。故
為潛龍。理即法身。不可用也。具縛凡夫。能知如來
秘密之藏。故德施普。十乘妙觀。念念熏修。故反復
道。不住相似中道法愛。故進無咎。八相成道。廣度
眾生。故是大人之事。無住大般涅槃。亦不畢竟入
于滅度。盡未來時。同流九界。故盈不可久。但恃性
德。便廢修德。全以修德而為教門。故天德不可為
首。馮文所曰。其潛藏者。非謂有時而發用也。即發
用而常潛藏也。其在下者。非謂有時而上也。其上
者不離乎下也。乾卦所謂勿用之潛龍。即大衍所
謂勿用之一也。
文言曰。元者。善之長也。亨者。嘉之會也。利者。義之和
也。貞者。事之幹也。
六十四卦不出陰陽二爻。陰陽之純。則為乾坤二
卦。乾坤二義明。則一切卦義明矣。故特作文言一
傳以申暢之。此一節先明性德也。
君子體仁足以長人。嘉會足以合禮。利物足以和義。
貞固足以幹事。
<pb n="44"/>
此一節明修德也。
君子行此四德者。故曰乾。元亨利貞。
此一節結顯以修合性也。非君子之妙修。何能顯
乾健之本性哉。
統論乾坤二義。約性則寂照之體。約修則明靜之
德。約因則止觀之功。約果則定慧之嚴也。若性若
修。若因若果。無非常樂我淨。常樂我淨之慧名一
切種智。常樂我淨之定名首楞嚴定。所以乾坤各
明元亨利貞四德也。今以儒理言之。則為仁義。禮
智。若一往對釋者。仁是常德。體無遷故。禮是樂德。
具莊嚴故。義是我德裁制自在故。智是淨德。無昏
翳故。若互攝互含者。仁禮義智性恒故常。仁禮義
智以為受用故樂。仁禮義智自在滿足故我。仁禮
義智無雜無垢故淨。又四德無雜故為仁。四德周
備故為禮。四德相攝故為義。四德為一切法本故
為智也。
初九曰潛龍勿用。何謂也。子曰。龍德而隱者也。不易
乎世。不成乎名。遯世無悶。不見是而無悶。樂則行之。
憂則違之。確乎其不可拔。潛龍也。
約聖德釋。如文可解。若約理即釋者。龍德而隱。即
所謂隱名如來藏也。昏迷倒惑。其理常存。故不易
乎世。佛性之名未彰。故不成乎名。終日行而不自
覺。枉入諸趣。然畢竟在凡不減。故遯世無悶。不見
是而無悶。樂則行之。而行者亦是佛性。憂則違之。
而違者亦是佛性。終日隨緣。終日不變。故確乎其
不可拔也。
九二曰。見龍在田。利見大人。何謂也。子曰。龍德而正
中者也。庸言之信。庸行之謹。閑邪存其誠。善世而不
伐。德博而化。易曰。見龍在田。利見大人。君德也。
文亦可解。若約名字即佛釋者。庸言庸行。秖是身
口七支。以知法性無染汙故。隨順修行尸波羅蜜。
從此閑九界之邪。而存佛性之誠。初心一念圓解
善根。已超三乘權學塵劫功德。而不自滿假。故其
德雖博。亦不存德博之想。以成我慢也。發心畢竟
二不別。如是二心先心難。故雖名字初心。已具佛
知佛見而為君德。
九三曰。君子終日乾乾。夕惕若厲無咎。何謂也。子曰。
君子進德修業。忠信所以進德也。修辭立其誠。所以
居業也。如至至之。可與幾也。知終終之。可與存義也。
是故居上位而不驕。在下位而不憂。故乾乾因其時
而惕。雖危無咎矣。
忠信是存心之要。而正所以進德。修辭立誠。是進
修之功。而正所以居業。此合外內之道也。可往則
往是其幾。可止則止是其義。進退不失其道。故上
下無不宜矣。若約佛法六即釋者。正觀行位中圓
妙功夫也。直心正念真如。名為忠信。所以進德而
為正行也。隨說法淨。則智慧淨。導利前人。化功歸
己。名為修辭立誠。所以居業而為助行也。知至至
之是妙觀。知終終之是妙止。止觀雙行。定慧具足。
則能上合諸佛慈力而不驕。下合眾生悲仰而不
憂矣。
九四曰或躍在淵無咎。何謂也。子曰。上下無常。非為
邪也。進退無恒。非離群也。君子進德修業。欲及時也。
故無咎。
此正闡明舜禹避位。仍即登位之心事也。若約佛
法者。直觀不思議境為上。用餘九法助成為下。心
心欲趨薩婆若海為進。深觀六即不起上慢為退。
欲及時者。欲于此生了辦大事也。此身不向今生
度。更向何生度此身。設不證入圓住正位。不名度
二死海。
九五曰。飛龍在天。利見大人。何謂也。子曰。同聲相應。
同氣相求。水流濕。火就燥。雲從龍。風從虎。聖人作而
萬物睹。本乎天者親上。本乎地者親下。則各從其類
<pb n="45"/>
也。
此明聖人垂衣裳而天下治。初非有意有造作也。
佛法釋者。如來成正覺時。悉見一切眾生成正覺。
初地離異生性。入同生性。大樂歡喜。悉是此意。乃
至證法身已。入普現色身三昧。在天同天。在人同
人。皆所謂利見大人。法界六道所同仰也。
上九曰亢龍有悔。何謂也。子曰。貴而無位。高而無民。
賢人在下位而無輔。是以動而有悔也。
李衷一曰。從來說聖人無亢。卻都從履滿招損上
看。夫子乃以無位無民無輔表之。此堯舜有天下
而不與之心也。非位喪民叛賢人離去之謂也。動
字下得妙。無停思。無貳慮。天下極重難反之局。止
在聖人一反掌間。致悔之由。止在一動。處亢之術。
止在一悔。佛法釋者。法身不墮諸數。故貴而無位。
佛果出九界表。故高而無民。寂光非等覺以下境
界。故賢人在下位而無輔。是以究竟位中。必逆流
而出。示同九界。還現嬰兒行及病行也。
潛龍勿用。下也。見龍在田。時舍也。終日乾乾。行事也。
或躍在淵。自試也。飛龍在天。上治也。亢龍有悔。窮之
災也。乾元用九。天下治也。
此以時位重釋六爻之義也用九而曰乾元。正顯
乾卦全體大用。亦顯潛見惕躍飛亢。皆無首而皆
吉。佛法釋者。理即佛為貶之極。故下。名字即佛。未
有功夫。故時舍。五品位正修觀行。故行事。相似位
擬欲證真。故自試。分證位八相成道故上治。究竟
位不住涅槃。故窮之災。用九。則以修合性。故天下
治也。
潛龍勿用。陽氣潛藏。見龍在田。天下文明。終日乾乾。
與時偕行。或躍在淵。乾道乃革。飛龍在天。乃位乎天
德。亢龍有悔。與時偕極。乾元用九。乃見天則。
此兼約德之與時。再釋六爻之義也。與時偕極。對
與時偕行看。皆所謂時乘御天者也。乃見天則。則
潛而勿用亦天則。乃至亢而有悔亦天則也。佛法
釋者。佛性隱在眾生身中。故潛藏。一聞佛性。則知
心佛眾生三無差別。故天下文明。念念與觀慧相
應無間。故與時偕行。捨凡夫性。入聖人性。故乾道
乃革。由證三德方坐道場。故位乎天德。天德者。天
然之性德也。極則必返。證佛果者。必當同流九界。
性必具修。全性起修。乃見性修不二之則。
乾元者。始而亨者也。利貞者。性情也。乾始能以美利
利天下。不言所利。大矣哉。
前約仁禮義智四德。以釋元亨利貞。今更申明四
德一以貫之。統惟屬乾。而非判然四物也。舉一乾
字。必具元德。舉一元字。必統四德。元之大。即乾之
大矣。
大哉乾乎。剛健中正。純粹精也。六爻發揮旁通情也。
乾具四德。而非定四。故大。故復以剛健等七字而
深贊之。卦言其體。爻言其用。卦據其定。爻據其變。
體大則用亦大。體剛健中正純粹精。則用亦剛健
中正純粹精矣。
時乘六龍。以御天也。雲行雨施。天下平也。
上明乾德體必具用。此明聖人因用以得體也。佛
法釋者。此章申明性必具修。修全在性也。佛性常
住之理名為乾元。無一法不從此法界而始。無一
法不由此法界而建立生長。亦無有一法而不即
以此法界為其性情。所以佛性常住之理。遍能出
生成就百界千如之法。而實無能生所生。能利所
利。以要言之。即不變而隨緣。即隨緣而不變。豎窮
橫遍。絕待難思。但可強名之曰大耳。其性雄猛物
莫能壞。故名剛。依此性而發菩提心。能動無邊生
死大海。故名健。非有無真俗之二邊。故名中。非斷
常空假之偏法。故名正。佛性更無少法相雜。故名
純。是萬法之體要。故名粹。無有一微塵處。而非佛
<pb n="46"/>
性之充遍貫徹者。故名精。所以只此佛性乾體。法
爾具足六爻始終修證之相。以旁通乎十界迷悟
之情。此所謂性必具修也。聖人乘此即而常六之
龍。以御合于六而常即之天。自既以修合性。遂能
稱性起于身雲。施于法雨。悉使一切眾生同成正
覺而天下平。此所謂全修在性也。
君子以成德為行。日可見之行也。潛之為言也。隱而
未見。行而未成。是以君子弗用也。
此下六爻。皆但約修德。兼約通塞言之。佛法釋者。
成德為行。謂依本自天成之性德而起行也。既全
以性德為行。則狂心頓歇。歇即菩提。故為日可見
之行也。然猶云潛者。以其雖則開悟。習漏未除。故
佛性猶為虛妄煩惱所隱而未現。而正助二行。尚
在觀行相似。未成般若解脫二德。是以君子必以
修德成之。而弗專用此虛解也。
君子學以聚之。問以辯之。寬以居之。仁以行之。易曰
見龍在田。利見大人君德也。
學問是聞慧。寬居是思慧。仁行是修慧。從三慧而
入圓住。開佛知見。即名為佛。故云君德。
九三。重剛而不中。上不在天。下不在田。故乾乾因其
時而惕。雖危無咎矣。
重剛者。自強不息。有進而無退也。不中者。不著中
道而匆匆取證也。上不在天者。未登十地。入佛知
見也。下不在田者。已超十住。開佛知見。因時而惕。
正是不思議十行法門。遍入法界。而能行于非道。
通達佛道。故雖危無咎。
九四。重剛而不中。上不在天。下不在田。中不在人。故
或之。或之者。疑之也。故無咎。
重剛不中。亦如上說。中不在人。謂已超十行。示佛
知見也。或之者。迴事向理。迴因向果。迴自向他。和
融法界而無所偏倚。有似乎疑之也。疑者。擬議以
成變化之謂。故雖似有修證之事。而實無事也。
夫大人者。與天地合其德。與日月合其明。與四時合
其序。與鬼神合其吉凶。先天而天弗違。後天而奉天
時。天且弗違。而況于人乎。況于鬼神乎。
十地入佛知見。如天普覆。如地普載。如日照晝。如
月照夜。如四時次序之始終萬物。如鬼神吉凶之
折攝群機。根本妙智。窮法界無始之始。差別妙智。
建法界無時之時。理既相契弗違。則凡人與鬼神。
總囿于一理者。安得不相順而利見哉。
亢之為言也。知進而不知退。知存而不知亡。知得而
不知喪。其唯聖人乎。知進退存亡而不失其正者。其
唯聖人乎。
凡有慧無定者。惟知佛性之可尚。而不知法身之
能流轉五道也。惟知佛性之無所不在。而不知背
覺合塵之不亡而亡也。惟知高談理性之為得。而
不知撥無修證之為喪也。惟聖人能知進退存亡
之差別。而進亦佛性。退亦佛性。存亦佛性。亡亦佛
性。進退存亡不曾增減佛性。佛性不礙進退存亡
故全性起修。全修在性。而不失其正也。若徒恃佛
性。不幾亢而非龍乎。又約究竟位中解者。示現成
佛是知進。示現九界是知退。示現聖行梵行嬰兒
行是知存。示現病行是知亡。而于佛果智斷無所
缺減。是不失其正也。
<img n="J/J20p0400_01.png"/><rubynote t="【圖】"/>（坤下坤上）
坤。元亨。利牝馬之貞。君子有攸往。先迷後得主利。西
南得朋。東北喪朋。安貞吉。
六畫皆陰。故名為坤。坤者。順也。在天為陰。在地為
柔。在人為仁。在性為寂。在修為止。又在器界為載。
在根身為腹為腑臟。在家為妻。在國為臣。順則所
行無逆。故亦元亨。然必利牝馬之貞。隨順牡馬而
不亂。其在君子之體坤德以修道也。必先用乾智
以開圓解。然後用此坤行以卒成之。若未有智解。
<pb n="47"/>
先修定行。則必成暗證之迷。惟隨智後用之。則得
主而有利。如目足並運。安隱入清涼池。亦如巧力
並具。能中于百步之外也。若往西南。則但得陰之
朋類。如水濟水。不堪成事。若往東北。則喪其陰之
朋黨。而與智慧相應。方安于定慧均平之貞而吉
也。
彖曰。至哉坤元。萬物資生。乃順承天。坤厚載物。德合
無疆。含弘光大。品物咸亨。牝馬地類。行地無疆。柔順
利貞。君子攸行。先迷失道。後順得常。西南得朋。乃與
類行。東北喪朋。乃終有慶。安貞之吉。應地無疆。
此傳詳釋彖辭。先約地道明坤四德。次明君子體
坤德而應地道也。資始所以稟氣。資生所以成形。
由稟氣故。方得成形。故名順承天也。德合無疆。言
其與天合德。西南。則兌離以及于巽。皆陰之類。東
北。則震艮以至坎乾。可賴之以終吉矣。佛法釋者。
以坤表多所含蓄而無積聚之如來藏性。約智名
乾。約理名坤。約照名乾。約寂名坤。又可約性名乾。
約修名坤。又可修中慧行名乾。行行名坤。乾坤實
無先後。以喻理智一如。寂照不二。性修交徹。福慧
互嚴。今于無先後中說先後者。由智故顯理。由照
故顯寂。由性故起修。由慧故導福。而理與智冥。寂
與照一。修與性合。福與慧融。故曰至哉坤元。萬物
資生。乃順承天也。稱理之行。自利利他。一行一切
行。故德合于無疆之智而含弘光大也。牝馬行地。
雖順而健。三昧隨智慧行。所以為佛之三昧也。夫
五度如盲。般若如導。若以福行為先。則佛知見未
開。未免落于旁蹊曲徑而失道。惟以智導行。行順
于智。則智常而行亦常。故西南得朋。不過與類俱
行而已。惟東北喪朋。則于一一行中具見佛性。而
行行無非法界。當體絕待。終有慶矣。所以安貞之
吉。定慧均平。乃可應如來藏性之無疆也。
象曰。地勢坤。君子以厚德載物。
性德本厚。所以地勢亦厚。今法地勢以厚積其德。
荷載群品。正以修合性之真學也。
初六。履霜堅冰至。象曰。履霜堅冰。陰始凝也。馴致其
道。至堅冰也。
此爻其靜為垢。其變為復。垢則必至于坤。復則必
至于乾。皆所謂馴致其道者也。問曰。乾坤之初爻。
等耳。乾胡誡以勿用。坤胡決其必至乎。答曰。陽性
動。妄動。恐其洩也。故誡之。陰性靜。安靜則有成也。
故決之。積善積惡。皆如履霜。餘慶餘殃。皆如堅冰。
陽亦有剛善剛惡。陰亦有柔善柔惡。不當偏作陰
柔邪惡釋之。說統云。善乾惡坤。此晉魏大謬處。九
家易曰。霜者。乾之命。堅冰者。陰功成也。京氏曰。陰
雖柔順。氣則堅剛。為無邪氣也。陰中有陽。氣積萬
象。孫聞斯曰。隤霜不殺菽。冬無冰。春秋皆為記異。
然時霜而霜。時冰而冰。正令正道。以堅冰為至。而
至之自初也。如是謂凝謂順。冰畢竟是陰之所結。
然惟陽伏于內。故陰氣外沍而為冰。聖人於乾曰
為冰。明是此處註腳。馴致二字。正表坤德之順處。
腳跟無霜。不秋而凋。面孔無血。見敵輒走。若約佛
法釋者。乾之六爻。兼性修而言之。坤之六爻。皆約
修德定行而言。初上二爻。表世間味禪之始終。中
間四爻。表禪波羅蜜具四種也。二即世間淨禪。而
達實相。三即亦世間亦出世禪。四即出世間禪。五
即非世間非出世禪。又借乾爻對釋。初九有慧無
定。故勿用。欲以養成其定。初六以定含慧。故如履
霜若馴致之。則為堅冰之乾德。九二中道妙慧。故
利見大人。六二中道妙定。故無不利。九三慧過于
定。故惕厲而無咎。六三定有其慧。故含章而可貞。
九四慧與定俱。故或躍而可。進。六四定過于慧。故
括囊而無譽。九五大慧中正。故在天而利見。六五
大定即慧。故黃裳而元吉。亢以慧有定而知悔。戰
<pb n="48"/>
則定無慧而道窮也。又約乾為正行。坤為助行者。
坤之六爻即表六度。布施如履霜。馴之可致堅冰。
冰者。乾德之象。故云乾為冰也。持戒則直方大。攝
律儀故直。攝善法故方。攝眾生故大。忍辱為含章。
力中最故。精進如括囊。于法無遺失故。禪定如黃
裳。中道妙定遍法界故。智慧如龍戰。破煩惱賊故。
六二。直方大。不習無不利。象曰。六二之動。直以方也。
不習無不利。地道光也。
純柔中正。順之至也。順理故直。依理而動故方。既
直且方。則必大矣。此地道本具之德。非關習也。佛
法釋者。世間淨禪即是實相。故直方大。正念真如
為直。定之體也。善法無缺為方。定之相也。功德廣
博為大。定之用也。世間淨禪法爾本具實相三德。
能于根本禪中通達實相。故不習而無不利也。向
淨禪中。覷實相理。名之為動。動則三德之理現前。
于禪開秘密藏。故地道光。
六三。含章可貞。或從王事。無成有終。象曰。含章可貞。
以時發也。或從王事。知光大也。
蘇眉山曰。三有陽德。苟用其陽。則非所以為坤也。
故有章而含之。有章則可以為正矣。然以其可正
而遂專之。亦非所以為坤也。故從事而不造事。無
成而代有終。佛法釋者。亦世間亦出世禪。亦愛亦
策。故含章而可貞或從一乘無上王三昧事。則借
此可發出世上上妙智而有終。不復成次第禪矣。
六四。括囊。無咎無譽。象曰。括囊無咎。慎不害也。
得陰之正。而處于上卦之下。位高任重。故括囊以
自慎焉。吳幼清曰。坤體虛而容物。囊之象也。四變
為奇。塞壓其上。猶括結囊之上口。人之謹閉其口
而不言。亦猶是也。蘇眉山曰。咎與譽。人之所不能
免也。出乎咎。必入乎譽。脫乎譽。必罹乎咎。咎所以
致罪。而譽所以致疑也。甚矣。無譽之難也。佛法釋
者。出世間禪切忌取證。取證則墮聲聞辟支佛地。
雖無生死之咎。亦無利他之譽矣。若能慎其誓願。
不取小證。則不為大乘之害也。
六五。黃裳元吉。象曰。黃裳元吉。文在中也。
黃者。中色。君之德也。裳者。下飾。臣之職也。三分天
下有其二。以服事殷。斯之謂乎。佛法釋者。非世間
非出世禪。禪即中道實相。故黃。不起滅定。現諸威
儀。同流九界。故如裳。此真無上菩提法門。故元吉
定慧莊嚴。名之曰文。全修在性。名文在中。
上六。龍戰于野。其血玄黃。象曰。龍戰于野。其道窮也。
其靜為夬。其變為剝。皆有戰之義焉。善極則斷惡
必盡。惡極則斷善必盡。故窮則必戰。戰則必有一
傷也。陳旻昭曰。此天地既已定位。而震龍欲出。故
戰于野也。震為龍。為玄黃。氣已盛故為血。窮乎上
者必反下。故為屯卦之初爻。夫乾坤立而有君。故
次之以屯。有君則有師。故次之以蒙。屯明君道。蒙
明師道。乾坤即天地父母。合而言之。天地君親師
也。佛法釋者。無想天灰凝五百劫而墮落。非非想
天八萬大劫而還作飛狸牛蟲。乃至四禪無聞比
丘墮阿鼻獄。皆偏用定。而不知以慧濟之。故至于
如此之窮。
用六。利永貞。象曰。用六永貞。以大終也。
此總明百九十二陰爻所以用六而不用八之旨
也。八為少陰。靜而不變。六為老陰。動而變陽。今筮
得坤卦。六爻皆六。則變為乾卦。不惟順承乎天。亦
且為天行之健矣。佛法釋者。用八如不發慧之定。
用六如發慧之定。發慧之定。一切皆應久修習之。
禪波羅蜜至佛方究竟滿。故曰大終。
文言曰。坤。至柔而動也剛。至靜而德方。後得主而有
常。含萬物而化光。坤道其順乎。承天而時行。
此仍以地道申贊坤之德也。贊乾。則自元而亨而
利而貞。贊坤。則自貞而利而亨而元。乾之始必徹
<pb n="49"/>
終。而坤之終必徹始也。文並可知。佛法釋者。即是
直贊禪波羅蜜。以其住寂滅地。故至柔至靜。以其
能起神通變化。普應群機。感而遂通。故動剛德方。
由般若為導而成。故後得主而有常。所謂般若常
故禪亦常也。于禪中具足萬行。一一妙行與智相
應。導利含識。故含萬物而化光。非智不禪。故坤道
為順。非禪不智。故承天時行也。
積善之家。必有餘慶。積不善之家。必有餘殃。臣弒其
君。子弒其父。非一朝一夕之故。其所由來者漸矣。由
辯之不早辯也。易曰履霜堅冰至。蓋言順也。
順。即馴致其道之謂。洪化昭曰。臣而順。必不弒君。
子而順。必不弒父。此正所謂辯之于早者。不作慎
字解。陳非白問曰。何故積善餘慶積惡餘殃。不發
明于乾之初爻。而明于坤之初爻耶。答曰。乾是智
巧。坤是聖力。非智巧則不能知善知惡。非聖力則
不能積善積惡。故曰乾知大始坤作成物。佛法釋
者。十善為善。十惡為不善。無漏為善。有漏為不善。
利他為善。自利為不善。中道為善。二邊為不善。圓
中為善。但中為不善。善即君父之義。不善即臣子
之義。以善統御不善。則不善即善之臣子。以不善
妨礙于善。則善遂為不善所障。如君父之被弒矣。
所以千里之行。始于一步。必宜辯之于早也。
直其正也方其義也。君子敬以直內。義以方外。敬義
立而德不孤。直方大。不習無不利。則不疑其所行也。
惟正故直。惟義故方。直方皆本具之德。而敬之一
字。乃君子修道之要術也。敬即至順。順則必直且
方。而德不孤。可謂大矣。佛法釋者。正念真如。是定
之內體。具一切義。而無減缺。是定之外相。既具內
體外相。則必大用現前而德不孤。所以于禪開秘
密藏。了了見于佛性而無疑也。
陰雖有美含之。以從王事。弗敢成也。地道也。妻道也。
臣道也。地道無成。而代有終也。
文義可知佛法釋者。亦世間亦出世禪。雖即具足
實相之美。但含而未發。以此為王三昧之助。弗宜
偏修以至成也。蓋禪定隨智慧行。如地承天。如妻
隨夫。如臣輔君。然智慧不得禪定。則不能終其自
利利他之事。故禪定能代有終也。
天地變化。草木蕃。天地閉。賢人隱。易曰括囊無咎無
譽。蓋言謹也。
能謹則可以成變化。變化則草木亦蕃。不謹則天
地必閉。閉則雖賢人亦隱矣。安得不括囊哉。佛法
釋者。定慧變化。則三草二木各得潤澤生長。若入
于出世果證。則灰身泯智。而無利生之事矣。故修
此法門者不可以不謹也。
君子黃中通理。正位居體。美在其中。而暢于四支。發
于事業。美之至也。
黃是中色。即表中德。德雖在中。而通乎腠理。故雖
屬正位。仍居四體。此釋黃裳義也。美在其中等。重
牒上義以釋元吉之義。佛法釋者。以黃中三昧。而
通達實相之理。實相雖名正位。遍入一切諸法而
居眾體。蓋惟深證非世間非出世上上之禪。故能
暢于四支。發于事業。而三輪不思議化。普利法界。
乃為美之至也。
陰疑于陽必戰為其嫌于無陽也。故稱龍焉。猶未離
其類也。故稱血焉。夫玄黃者。天地之雜也。天玄而地
黃。
夫陰陽皆本于太極。則本一體。何至相疑而戰哉。
陽者見之謂之陽。不知與陰同體。故疑陰而必戰。
陰者見之謂之陰。不知與陽同體。故亦疑陽而必
戰。方陰之盛而戰陽。則有似乎無陽。故稱龍。以明
陽本未嘗無焉。逮陰之動而變陽。則似離乎陰類。
故稱血。以明陰仍未離類焉。夫惟動而將變。故玄
黃相雜耳。變定之後。天玄地黃。豈可雜哉。子韶風
<pb n="50"/>
草頌云。君子何嘗去小人。小人如草去還生。但令
鼓舞心歸化。不必區區務力爭。得此旨者。可以立
消朋黨之禍。不然。君子疑嫌小人。小人亦疑嫌君
子。不至于兩敗俱傷者幾希矣。佛法釋者。始則誤
認四禪為四果。及至後陰相現。則反疑四果不受
後有之說為虛。而起謗佛之心。是必戰也。然世間
豈無真證四果智德者耶。故稱龍。以顯四果之非
虛焉。彼雖自謂四果。止是暗證味禪實未離于生
死之類。故稱血。以定其類焉。夫玄黃者。定慧俱傷
之象也。以定傷慧。慧傷而定亦傷。然此但約修德。
故言傷耳。若本有寂照之性。則玄自玄。黃自黃。雖
闡提亦不能斷性善。雖昏迷倒惑。其理常存。豈可
得而雜哉。又觀心釋者。陰陽各論善惡。今且以陰
為惡。以陽為善。善惡無性。同一如來藏性。何疑何
戰。惟不達性善性惡者。則有無相傾。起輪迴見而
必戰。戰則埋沒無性之妙性。似乎無陽。故稱龍以
顯性善之不斷焉。既以善惡相抗則二俱有漏。故
稱血以顯未離生死類焉。夫善惡相傾奪者。由未
達妙性體一。而徒見幻妄事相之相雜也。實則天
玄地黃。性不可改。何嫌何疑。何法可相戰耶。善惡
不同。而同是一性。如玄黃不同。而同是眼識相分。
天地不同。而同一太極。又如妍媸影像不同。而同
在一鏡也。若知不同而同。則決不敵對相除而成
戰。若知同而不同。則決應熏習無漏善種以轉惡
矣。
<other>周易禪解卷第一</other>
祖堂修如捐貲刻

<sarticle><article>周易禪解卷第二</article></sarticle>
北天目道人蕅益智旭著
<other>上經之二</other>
<img n="J/J20p0403_01.png"/><rubynote t="【圖】"/>（震下坎上）
屯。元亨利貞。勿用有攸往。利建侯。
乾坤始立。震一索而得男。為動。為雷。坎再索而得
男。為陷。為險。為雲。為雨。乃萬物始生之時。出而未
申之象也。始則必亨。始或不正。則終于不正矣。故
元亨而利于正焉。此元亨利貞。即乾坤之元亨利
貞也。乾坤全體太極。則屯亦全體太極也。而或謂
乾坤二卦大。餘卦小。不亦惑乎。夫世既屯矣。倘務
往以求功。秖益其亂。唯隨地建侯。俾人人各歸其
主。各安其生。則天下不難平定耳。楊慈湖曰。理屯
如理絲。固自有其緒。建侯。其理之緒也。佛法釋者。
有一劫初成之屯。有一世初生之屯。有一事初難
之屯。有一念初動之屯。初成。初生。初難。姑置弗論。
一念初動之屯。今當說之。蓋乾坤二卦。表妙明明
妙之性覺。性覺必明。妄為明覺。所謂真如不守自
性。無明初動。動則必至因明立所而生妄能。成異
立同。紛然難起。故名為屯。然不因妄動。何有修德。
故曰。無明動而種智生。妄想興而涅槃現。此所以
元亨而利貞也。但一念初生。既為流轉根本。故勿
用有所往。有所往。則是順無明而背法性矣。惟利
即于此處用智慧深觀察之。名為建侯。若以智慧
觀察。則知念無生相。而當下得太平矣。觀心妙訣
孰過于此。
彖曰。屯。剛柔始交而難生。動乎險中。大亨貞。雷雨之
動滿盈。天造草昧。宜建侯而不寧。
乾坤立而剛柔交。一索得震為雷。再索得坎為雨。
非難生乎。由動故大亨。由在險中故宜貞。夫雷雨
之動。本天地所以生成萬物。然方其盈滿交作時。
則天運尚自草亂昧瞑。諸侯之建。本聖王所以安
撫萬民。然方其初建。又豈可遽謂寧貼哉。佛法釋
者。無明初動為剛。因明立所為柔。既有能所。便為
三種相續之因。是難生也。然此一念妄動。既是流
<pb n="51"/>
轉初門。又即還滅關竅。惟視其所動何如耳。當此
際也。三細方生。六麤頓具。故為雷雨滿盈天造草
昧之象。宜急以妙觀察智重重推簡。不可坐在滅
相無明窠臼之中。蓋凡做功夫人。若見雜念暫時
不起。便妄認為得力。不知滅是生之窟宅。故不可
守此境界。還須推破之也。
象曰。雲雷屯。君子以經綸。
在器界。則有雲雷以生草木。在君子。則有經綸以
自新新民。約新民論經綸。古人言之詳矣。約自新
論經綸者。豎觀此心不在過現未來。出入無時。名
為經。橫觀此心不在內外中間。莫知其鄉。名為綸
也。佛法釋者。迷于妙明明妙真性。一念無明動相
即為雷。所現晦昧境界之相即為雲。從此便有三
種相續。名之為屯。然善修圓頓止觀者。只須就路
還家。當知一念動相即了因智慧性。其境界相即
緣因福德性。于此緣了二因。豎論三止三觀名經。
橫論十界百界千如名綸也。此是第一觀不思議
境。
初九。磐桓。利居貞。利建侯。
有君德而無君位。故磐桓而利居貞。其德既盛。可
為民牧。故利建侯以濟屯也。佛法釋者一念初動。
一動便覺。不隨動轉。名為磐桓。所謂不遠之復。乃
善于修證者也。由其正慧為主。故如頓悟法門。
象曰。雖磐桓。志行正也。以貴下賤。大得民也。
磐桓不進。似無意于救世。然斯世決非強往求功
者所能救。則居貞乃所以行正耳。世之屯也。由上
下之情隔絕。今能以貴下賤。故雖不希望為侯。而
大得民心。不得不建之矣。佛法釋者。不隨生死流。
乃其隨順法性流而行于正者也。雖復頓悟法性
之貴。又能不廢事功之賤。所謂以中道妙觀遍入
因緣事境。故正助法門並得成就。而大得民。
六二。屯如邅如。乘馬班如。匪寇婚媾。女子貞不字。十
年乃字。
柔德中正。上應九五。乃乘初九得民之侯。故邅如
班如而不能進也。初本非寇。而二視之則以為寇
矣。吾豈與寇為婚媾哉。寧守貞而不字。至于十年
之久。乃能字于正應耳。吳幼清曰。二三四在坤為
數十。過坤十數。則逢五正應而許嫁矣。佛法釋者。
此如從次第禪門修證功夫。蓋以六居二。本是中
正定法。但不能頓超。必備歷觀練熏修諸禪方見
佛性。故為十年乃字。
象曰。六二之難。乘剛也。十年乃字。反常也。
乘剛故自成難。非初九難之也。數窮時極。乃反于
常。明其不失女子之貞。佛法釋者。乘剛即是煩惱
障重。故非次第深修諸禪。不足以斷惑而反歸法
性之常。
六三。即鹿無虞。惟入于林中。君子幾。不如舍。往吝。
欲取天下。須得賢才。譬如逐鹿須藉虞人。六三自
既不中不正。又無應與。以此濟屯。屯不可濟。徒取
羞耳。佛法釋者。欲修禪定。須假智慧。自無正智。又
無明師良友。瞎鍊盲修。則墮坑落塹不待言矣。君
子知幾。寧捨蒲團之功。訪求知識為妙。若自信自
恃。一味盲往。必為無聞比丘。反招墮落之吝。
象曰。即鹿無虞。以從禽也。君子舍之。往吝窮也。
堯舜揖讓。固是有天下而不與。湯武征誅。亦是萬
不得已。為救斯民。非富天下。今六三不中不正。居
下之上。假言濟屯。實貪富貴。故曰以從禽也。從禽
已非聖賢安世之心。況無應與。安得不吝且窮哉。
佛法釋者。貪著味禪。名為從禽。本無菩提大志願
故。
六四。乘馬班如。求婚媾往。吉無不利。
柔而得正。居坎之下。近于九五。進退不能自決。故
乘馬而班如也。夫五雖君位。不能以貴下賤。方屯
<pb n="52"/>
其膏。初九得民于下。實我正應。奈何不急往乎。故
以吉無不利策之。佛法釋者。六四正而不中。以此
定法而修。則其路迂遠難進。惟求初九之明師良
友以往。則吉無不利矣。
象曰。求而往。明也。
佛法釋者。不恃禪定功夫。而求智慧師友。此真有
決擇之明者也。
九五。屯其膏。小貞吉。大貞凶。
屯難之世。惟以貴下賤。乃能得民。今尊居正位。專
應六二。膏澤何由普及乎。夫小者患不貞一。大者
患不廣博。故在二則吉。在五則凶也。佛法釋者。中
正之慧固可斷惑。由其早取正位。則墮聲聞辟支
佛地。所以四弘膏澤不復能下于民。在小乘則速
出生死而吉。在大乘則違遠菩提而凶。
象曰。屯其膏。施未光也。
非無小施。特不合于大道耳。
上六。乘馬班如。泣血漣如。
以陰居陰。處險之上。當屯之終。三非其應。五不足
歸。而初九又甚相遠。進退無據。將安歸哉。佛法釋
者。一味修于禪定。而無慧以濟之。雖高居三界之
頂。不免窮空輪轉之殃。決不能斷惑出生死。故乘
馬班如。八萬大劫。仍落空亡。故泣血漣如。
象曰。泣血漣如。何可長也。
佛法釋者。八萬大劫。究竟亦是無常。
<img n="J/J20p0405_01.png"/><rubynote t="【圖】"/>（坎下艮上）
蒙。亨。匪我求童蒙。童蒙求我。初筮告。再三瀆。瀆則不
告。利貞。
再索得坎。既為險為水。三索得艮。復為止為山。遇
險而止。水涵于山。皆蒙昧未開發之象也。蒙雖有
蔽于物。物豈能蔽性哉。故亨。但發蒙之道。不可以
我求蒙。必待童蒙求我。求者誠。則告之必達。求者
瀆。則告者亦瀆矣。瀆豈發蒙之正耶。不憤不啟。不
悱不發。孔子真善于訓蒙者也。佛法釋者。夫心不
動則已。動必有險。遇險必止。止則有反本還源之
機。蒙所以有亨道也。蒙而欲亨。須賴明師良友。故
凡為師友者。雖念念以教育成就為懷。然須待其
求我。方成機感。又必初筮則告。方顯法之尊重。其
所以告之者。又必契理契機而貞。然後可使人人
為聖為佛矣。
彖曰。蒙。山下有險。險而止。蒙。蒙亨。以亨行時中也。匪
我求童蒙。童蒙求我。志應也。初筮告。以剛中也。再三
瀆。瀆則不告。瀆蒙也。蒙以養正。聖功也。
山下有險。即是遇。險而止。故名為蒙。蒙之所以可
亨者。由有能亨人之師。善以時中行教故也。雖有
善教。必待童蒙求我者。彼有感通之志然後可應。
如水清方可印月也。初筮即告者。以剛而得中。故
應不失機也。瀆則不告者。非是恐其瀆我。正恐瀆
蒙而有損無益也。及其蒙時。即以正道養之。此聖
人教化之功。令彼亦得成聖者也。
象曰。山下出泉。蒙。君子以果行育德。
溪澗不能留。故為果行之象。盈科而後進。故為育
德之象。自既果行育德。便可為師作範矣。佛法釋
者。此依不思議境而發真正菩提心也。菩提之心
不可沮壞。如泉之必行。四弘廣被。如泉之潤物。
初六。發蒙。利用刑人。用說桎梏。以往吝。
以九二上九二陽為師道。以餘四陰爻為弟子。初
六以陰居下。厥蒙雖甚。而居陽位。又近九二。故有
可發之機。夫蒙昧既甚。須用折伏法門。故利用刑
人。所謂朴作教刑也。然既說桎梏之後。當羞愧懲
艾而不出。若遽有所往。則吝矣。
象曰。利用刑人。以正法也。
以正法而朴作教刑。豈瞋打之謂哉。
九二。包蒙吉納婦吉。子克家。
<pb n="53"/>
以九居二。知及之。仁能守之。師之德也。蘇眉山曰。
童蒙若無能為。然容之則足為助。拒之則所喪多
矣。明不可以無蒙。猶子不可以無婦。子而無婦。不
能家矣。佛法釋者。定慧平等。自利已成。故可以包
容覆育群蒙而吉。以此教授群蒙修行妙定。名納
婦吉。定能生慧。慧能紹隆佛種。為子克家。婦是定。
子是慧也。
象曰。子克家。剛柔接也。
明納婦而云子克家者。以定必發慧。慧必與定平
等。而非偏也。
六三。勿用取女。見金夫。不有躬。無攸利。
以陰居陽。不中不正。乃駁雜之質。宜從上九正應
處。求其擊蒙之大鉗錘。方可治病。今貪九二之包
容慈攝。殆如女見金夫而失節者乎。佛法釋者。不
中不正。則定慧俱劣。而居陽位。又是好弄小聰明
者。且在坎體之上。機械已深。若使更修禪定。必于
禪中發起利使邪見。利使一發。則善根斷盡矣。
象曰。勿用取女。行不順也。
行不順。故須惡辣鉗錘以煆煉之。不可使其修定。
六四。困蒙吝。
陰爻皆蒙象也。初可發。三可擊。五可包。惟四絕無
明師良友。則終于蒙而已。可恥孰甚焉。
象曰。困蒙之吝。獨遠實也。
非實德之師友遠我。我自獨遠于師友耳。師友且
奈之何哉。
六五。童蒙吉。
以六居五。雖大人而不失其赤子之心。故為童蒙
而吉。蓋上親上九之嚴師。下應九二之良友故也。
蘇眉山曰。六五之位尊矣。恐其不安于童蒙之分。
而自強于明。故教之曰童蒙吉。
象曰。童蒙之吉。順以巽也。
學道之法。順則能入。設行不順。則入道無從矣。
上九。擊蒙。不利為寇。利禦寇。
陽居陰位。剛而不過。能以定慧之力。擊破蒙昧之
關者也。然訓蒙之道。原無實法繫綴于人。所謂但
有去翳法。別無與明法。若欲以我法授彼。則是為
寇。若應病與藥。為其解粘去縛。則是禦寇也。
象曰。利用禦寇。上下順也。
無實法繫綴于人。則三根普接。契理契機。故上下
皆順。
<img n="J/J20p0406_01.png"/><rubynote t="【圖】"/>（乾下坎上）
需。有孚。光亨貞吉。利涉大川。
養蒙之法。不可欲速。類彼助苗。故必需其時節因
緣。時節若到。其理自彰。但貴因真果正。故有孚則
光亨而貞吉也。始雖云需。究竟能度生死大川。登
于大般涅槃彼岸矣。
彖曰。需。須也。險在前也。剛健而不陷。其義不困窮矣。
需有孚光亨貞吉。位乎天位。以正中也。利涉大川。往
有功也。
險在前而知須。乃是剛健之德。不妄動以自陷耳。
坎何嘗拒乾哉。且坎得乾之中爻。與乾合德。今九
五位乎天位。素與乾孚。則乾之利涉。往必有功。可
無疑矣。佛法釋者。譬如五百由旬險難惡道名險
在前。智慧之力不被煩惱所陷。故終能度脫而不
困窮。坎中一陽。本即乾體。喻煩惱險道之性本如
來藏。以此不生不滅之性為本修因。則從始至終。
無非稱性天行之位。從正因性。中中流入薩婆若
海。故利涉大川。從凡至聖而有功也。
象曰。雲上於天。需君子以飲食宴樂。
果行育德之後。更無餘事。但飲食宴樂。任夫雲行
雨施而已。佛法釋者。助道行行為飲。正道慧行為
食。以稱性所起緣了二因莊嚴一性。如雲上于天
之象。全性起修。全修在性。不藉劬勞肯綮修證。故
<pb n="54"/>
名宴樂。此是善巧安心止觀。止觀不二。如飲食調
適。
初九。需于郊。利用恒。無咎。
溫陵郭氏云。此如顏子之需。佛法釋者。理即位中。
不足以言需。名字位中。且宜恒以聞熏之力資其
慧性。未與煩惱魔軍相戰也。
象曰。需于郊。不犯難行也。利用恒無咎。未失常也。
九二。需于沙。小有言。終吉。
郭氏云。此如孔子之需。佛法釋者。觀行位中。既已
伏惑。則魔軍動矣。故小有言。
象曰。需于沙。衍在中也。雖小有言。以吉終也。
九三。需于泥。致寇至。
郭氏云。此如周公之需。佛法釋者。相似位中。將渡
生死大河。故有以致魔軍之來而後降之。
象曰。需于泥。災在外也。自我致寇。敬慎不敗也。
災既在外。故主人不迷客不得便。但以願力使其
來戰。以顯降魔成道之力。而三觀之功。敬而且慎。
決無敗也。
六四。需于血。出自穴。
郭氏云。此如文王之需。佛法釋者。魔軍敗衄。超然
從三界穴出而成正覺矣。
象曰。需于血。順以聽也。
未嘗用力降魔。止是慈心三昧之力。魔軍自退。而
菩提自成耳。
九五。需于酒食。貞吉。
郭氏云。此如帝堯館甥之需。佛法釋者。魔界如即
佛界如。惟以定慧力莊嚴而度眾生。故為需于酒
食。
象曰。酒食貞吉。以中正也。
上六。入于穴。有不速之客三人來。敬之。終吉。
郭氏曰。此如仁傑之結交五虎。佛法釋者。不惟入
佛境界。亦可入魔境界。還來三界。廣度眾生。觀三
界依正因果諸法。無不現現成成即是一心三觀。
故常為三界不請之友。而三界眾生有敬之者必
終吉也。
象曰。不速之客來。敬之終吉。雖不當位。未大失也。
既同流三界。雖不當佛祖之位。而隨類可以度生。
設眾生有不知而不敬者。亦與遠作得度因緣。而
未大失也。
<img n="J/J20p0406_02.png"/><rubynote t="【圖】"/>（坎下乾上）
訟。有孚窒。惕中吉。終凶。利見大人。不利涉大川。
天在上而水就下。上下之情不通。所以成訟。然坎
本得乾中爻以為體。則跡雖違。而性未嘗非一也。
惕中則復性而吉。終訟則違性而凶。利見大人。所
以復性也。不利涉大川。誡其逐流而違性也。佛法
釋者。夫善養蒙之道。以圓頓止觀需之而已。若煩
惱習強。不能無自訟之功。訟者。懺悔剋責。改過遷
善之謂也。有信心而被煩惱惡業所障窒。當以慚
愧自惕其中而吉。若悔之不已。無善方便。則成悔
蓋而終凶。宜見大人以決擇開發斷除疑悔。不利
涉于煩惱生死大川而終致陷沒也。
彖曰。訟。上剛下險。險而健。訟。訟有孚窒惕中吉。剛來
而得中也。終凶。訟不可成也。利見大人。尚中正也。不
利涉大川。入于淵也。
剛而無險。則不必自訟。險而無剛。則不能自訟。今
處煩惱險惡窟中。而慧性勇健。所以有自訟改過
之心也。所謂有孚窒惕中吉者。以剛德來復于無
過之體。僅取滅罪即止。不過悔以成蓋也。所謂終
凶者。悔箭入心。則成大失。故不可使其成也。所謂
利見大人者。中正之德有以決疑而出罪也。所謂
不利涉大川者。心垢未淨。而入生死海中。必至墮
落而不出也。約觀心者。修慧行名見大人。修禪定
名涉大川。需約無過之人。故可習定。訟約有過之
<pb n="55"/>
人。習定則發魔事也。
象曰。天與水違行。訟。君子以作事謀始。
天亦太極。水亦太極。性本無違。天一生水。亦未嘗
違。而今隨虛妄相。則一上一下。其行相違。所謂意
欲潔而偏染者也。秖因介爾一念不能慎始。致使
從性所起煩惱。其習漸強而違于性。故君子必慎
其獨。謹于一事一念之始。而不使其滋延難治。夫
是之謂善于自訟者也。佛法釋者。是破法遍。謂四
性簡責。知本無生。
初六。不永所事。小有言。終吉。
大凡善貴剛進。惡宜柔退。初六柔退。故為惡未成。
改悔亦易。不過小有言而已。此如佛法中作法懺
也。
象曰。不永所事。訟不可長也。雖小有言。其辯明也。
九二。不克訟。歸而逋。其邑人三百戶。無眚。
剛而不正。不能自克以至于訟。然犯過既重。何能
無損。但可逋逃。處于卑約。庶免災耳。此如佛法中。
比丘犯戒。退作與學沙彌者也。
象曰。不克訟。歸逋竄也。自下訟上。患至掇也。
佛法釋者。自既犯戒而居下流。欲以小小懺悔而
復上位。罪必不滅。且亂法門矣。
六三。食舊德。貞厲終吉。或從王事。無成。
六三陰柔。不敢為惡。但謹守常規。小心翼翼。故得
終吉。然是硜硜之士。恐不足以成大事也。
象曰。食舊德。從上吉也。
自立則不能。附人則仍吉。所謂倚松之葛。上聳千
尋也。佛法釋者。雖非大乘法門。若開權顯實。則彼
所行亦即是菩薩道。故必從上乘圓頓之解方吉。
九四。不克訟。復即命。渝安貞。吉。
九四亦是不正之剛。故不能自克以至于訟。然居
乾體。則改悔力強。故能復歸無過。而悟性命淵微
之體。是則反常合道。猶佛法中因取相懺而悟無
生者也。
象曰。復即命。渝安貞。不失也。
九五。訟元吉。
剛健中正。有不善未嘗不知。知之未嘗復行。乃至
小罪。恒懷大懼而不敢犯。大善而吉之道也。佛法。
則性業遮業。三千八萬。無不清淨者矣。
象曰。訟元吉。以中正也。
上九。或錫之鞶帶。終朝三褫之。
過極之剛。不中不正。數數犯過。數數改悔。就改悔
處。薄有慚愧之衣。猶如鞶帶。就屢犯處。更無一日
清淨。猶如三褫也。
象曰。以訟受服。亦不足敬也。
有過而改。名為慚愧。已不若無過之足敬矣。又何
必至三褫而後為恥哉。此甚誡人不可輒犯過也。
<img n="J/J20p0407_01.png"/><rubynote t="【圖】"/>（坎下坤上）
師。貞。丈人吉。無咎。
夫能自訟。則不至于相訟矣。相訟而不得其平則
亂。亂則必至于用師。勢之不得不然。亦撥亂之正
道也。但兵凶戰危。非老成有德之丈人何以行之。
佛法釋者。蒙而無過。則需以養之。蒙而有過。則訟
以改之。但眾生煩惱過患無量。故對破法門亦復
無量。無量對破之法名之為師。亦必以正治邪也。
然須深知藥病因緣。應病與藥。猶如老將。善知方
略。善知通塞。方可吉而無咎。不然。法不逗機。藥不
治病。未有不反為害者也。
彖曰。師。眾也。貞。正也。能以眾正。可以王矣。剛中而應。
行險而順。以此毒天下。而民從之。吉。又何咎矣。
用眾以正。謂六五專任九二為將。統御群陰。此王
者之道也。兵者不得已而用之。猶藥治病。故名為
毒天下。佛法釋者。師是眾多法門。貞是出世正印
也。能以眾多法門正無量邪惑。則自利利他。可以
<pb n="56"/>
為法王而統治法界矣。剛中則定慧莊嚴。隨感而
應。雖行于生死險道。而未嘗不順涅槃。以此圓頓
妙藥。如毒鼓毒乳。毒于天下。而九界之民皆悉從
之吉。又何咎矣。
象曰。地中有水。師。君子以容民畜眾。
地中有水。水載地也。君子之德猶如水。故能容陰
民而畜坤眾。容民即所以畜眾。未有戕民以養兵
者也。為君將者奈何弗深思哉。佛法釋者。一切諸
法中。悉有安樂性。亦悉具對治法。如地中有水之
象。故君子了知八萬四千塵勞門。即是八萬四千
法門。而不執一法。不廢一法也。此是善識通塞。如
撫之則即民即兵。失之則為賊為寇。
初六。師出以律。否臧凶。
大司馬九伐之法名之為律。師出苟不以律。縱令
徼幸成功。然其利近。其禍遠。其獲小。其喪大。故凶。
孟子所謂一戰勝齊遂有南陽然且不可也。佛法
釋者。初機對治之法。無過大小乘律。若違律制。則
身口意皆悉不善而凶矣。
象曰。師出以律。失律凶也。
九二。在師中吉。無咎。王三錫命。
以大將才德。膺賢主專任。故但有吉而無咎也。陳
旻昭曰。九二以一陽。而五陰皆為所用。不幾為權
臣乎。故曰在師中吉。以見在朝則不可也。佛法釋
者。有定之慧。遍用一切法門自治治他。故吉且無
咎。而法王授記之矣。
象曰。在師中吉。承天寵也。王三錫命。懷萬邦也。
自古未有無主于內。而大將能立功于外者。九二
之吉。承六五之寵故也。為天下得人者謂之仁。故
三錫命于賢將。即所以懷萬邦。佛法釋者。承天行
而為聖行梵行等。所謂一心中五行。故為法王所
寵。而授記。以廣化萬邦也。
六三。師或輿尸。凶。
不中不正。才弱志剛。每戰必敗。不言可知。佛法釋
者。不知四悉因緣。而妄用對治。反致損傷自他慧
命。
象曰。師或輿尸。大無功也。
六四。師左次。無咎。
雖柔弱而得正。不敢行險僥倖以自取敗。故無咎
也。佛法釋者。此如宣律師不敢妄號大乘。
象曰。左次無咎。未失常也。
六五。田有禽。利執言。無咎。長子帥師。弟子輿尸。貞凶。
柔中之主。當此用師之時。仗義執言以討有罪。固
無過也。但恐其多疑。而不專任九二之長子。故誡
以弟子輿尸。雖正亦凶。佛法釋者。田中有禽。妨害
良禾。喻心有煩惱。妨害道芽也。利執言者。宜看經
教以照了之也。然看經之法。依義不依語。依了義
不依不了義。依智不依識。若能深求經中義理。隨
文入觀。則如長子帥師。若但著文字。不依實義。則
如弟子輿尸。雖貞亦凶。此如今時教家。
象曰。長子帥師。以中行也。弟子輿尸。使不當也。
上六。大君有命。開國承家。小人勿用。
方師之始。即以失律凶為誡矣。今師終定功。又誡
小人勿用。夫小人必徼倖以取功者耳。蘇氏云。聖
人用師。其始不求苟勝。故其終可以正功。佛法釋
者。正當用對治時。或順治。或逆治。于通起塞。即塞
成通。事非一概。今對治功畢。入第一義悉檀。將欲
開國承家。設大小兩乘教法以化眾生。止用善法。
不用惡法。倘不簡邪存正。簡愛見而示三印一印。
則佛法與外道幾無辨矣。
象曰。大君有命。以正功也。小人勿用。必亂邦也。
<img n="J/J20p0408_01.png"/><rubynote t="【圖】"/>（坤下坎上）
比。吉。原筮元永貞。無咎。不寧方來。後夫凶。
用師既畢。踐天位而天下歸之。名比。比未有不吉
<pb n="57"/>
者也。然聖人用師之初心。但為救民于水火。非貪
天下之富貴。今功成眾服。原須細自筮審。果與元
初心相合而永貞。乃無咎耳。夫如是。則萬國歸化。
而不寧方來。彼負固不服者。但自取其凶矣。佛法
釋者。善用對破法門。則成佛作祖。九界歸依。名比。
又觀心釋者。既知對破通塞。要須道品調適。七科
三十七品相屬相連名比。仍須觀所修行。要與不
生不滅本性相應。名原筮元永貞無咎。所謂圓四
念處。全修在性者也。一切正勤根力等。無不次第
相從。名不寧方來。一切愛見煩惱不順正法門者。
則永被摧壞而凶矣。
彖曰。比。吉也。比。輔也。下順從也。原筮元永貞無咎。以
剛中也。不寧方來。上下應也。後夫凶。其道窮也。
比則必吉。故非衍文。餘皆可知。佛法釋者。約人。則
九界為下。順從佛界為輔。約法。則行行為下。順從
慧行為輔。剛中。故能全性起修全修在性。上下應
者。約人。則十界同稟道化。約法。則七科皆會圓慧
也。其道窮者。約人。則魔外不順佛化而墮落。約法。
則愛見不順正法而被簡也。
象曰。地上有水。比。先王以建萬國親諸侯。
建萬國親諸侯。即所謂開國承家者也。佛法釋者。
地如境諦。水如觀慧。地如寂光。水如三土差別。皆
比之象也。約化他。則建三土剎網。令諸菩薩轉相
傳化。約觀心。則立陰界入等一切境以為發起觀
慧之地。觀慧名諸侯也。此是道品調適。謂七科三
十七品相比無間。
初六。有孚比之。無咎。有孚盈缶。終來有他吉。
柔順之民。率先歸附。有孚而無咎矣。下賤之位。雖
如缶器。而居陽位。有君子之德焉。故為有孚盈缶。
將來必得徵庸。有他吉也。約佛法者。初六如人道。
六二如欲天。六三如魔天。六四如禪天。九五如佛
為法王。上六如無想及非非想天。今人道易趣菩
提。故有他吉。約觀心者。初六如藏教法門。六二如
通教法門。六三如愛見法門。六四如別教法門。九
五如圓教真正法門。上六如撥無因果邪空法門。
今藏教正因緣境。開之即是妙諦。故有他吉。
象曰。比之初六。有他吉也。
六二。比之自內。貞吉。
柔順中正之臣。上應陽剛中正之君。中心比之。故
正而吉也。佛法釋者。欲天有福。亦復有慧。但須內
修深定。又通教界內巧度。與圓教全事即理相同。
但須以內通外。
象曰。比之自內。不自失也。
六三。比之匪人。
不中不正。居下之上。又無陽剛師友以諫諍之。故
曰比之匪人。佛法釋者。魔波旬無一念之善。又愛
見決不與佛法相應。
象曰。比之匪人。不亦傷乎。
六四。外比之。貞吉。
柔而得正。近于聖君。吉之道也。但非其應。故名外
比。誡之以貞。佛法釋者。色界具諸禪定。但須發菩
提心。外修一切差別智門。又別教為界外拙度。宜
以圓融正觀接之。
象曰。外比于賢。以從上也。
九五既有賢德。又居君位。四外比之。理所當然。亦
分所當然矣。
九五。顯比。王用三驅。失前禽。邑人不誡。吉。
陽剛中正。為天下之共主。故名顯比。而聖人初無
意于要結人心也。如成湯于四面之網解其三面。
任彼禽獸驅走。雖失前禽。邑人亦知王意而不警
誡。此所謂有天下而不與。吉之道也。佛法釋者。法
王出世。如杲日當空。名顯比。三輪施化。又初中後
三語誘度。又令種熟脫三世得益。名王用三驅。于
<pb n="58"/>
無緣人善用大捨三昧。即諸佛弟子。亦不強化無
緣之人。名失前禽邑人不誡。觀心釋者。實慧開發。
如赫日麗天。名顯比。一心三觀。又轉接會前三教。
名王用三驅。覺意三昧。隨起隨觀。不怕念起。只怕
覺遲。一覺則歸于正念。不以前念之非介懷。名失
前禽邑人不誡。
象曰。顯比之吉。位正中也。舍逆取順。失前禽也。邑人
不誡。上使中也。
上六。比之無首。凶。
陰柔無德。反據聖主之上。眾叛親離。不足以為人
首矣。佛法釋者。窮空輪轉。不能見佛聞法。假饒八
萬劫。不免落空亡。觀心釋者。豁達空。撥因果。自謂
毘盧頂上行。悟得威音王那畔又那畔。實不與真
實宗乘相應。業識茫茫。無本可據。生死到來。便如
落湯螃蟹也。
象曰。比之無首。無所終也。
從屯至此六卦。皆有坎焉。坎得乾之中爻。蓋中道
妙慧也。其德為陷為險。夫煩惱大海。與薩婆若海。
豈真有二性哉。且從古及今。無不生于憂患。死于
安樂。故四諦以苦居初。佛稱八苦為師。苦則悚惕
而不安。悚惕不安。則煩惱海動。而種智現前矣。聖
人序卦之旨。不亦甚深也與。
<img n="J/J20p0409_01.png"/><rubynote t="【圖】"/>（乾下巽上）
小畜。亨。密雲不雨。自我西郊。
畜阻滯也。又讀如蓄。養也。遇阻滯之境。不怨不尤。
惟自養以消之。故亨。然不可求速效也。約世法。則
如垂衣裳而天下治。有苗弗格。約佛法。則如大集
會中魔王未順。約觀心。則如道品調適之後。無始
事障偏強。阻滯觀慧。不能克證。然聖人御世。不忌
頑民。如來化度。不嫌魔侶。觀心勝進。豈畏夙障。譬
諸拳石。不礙車輪。又譬鐘擊則鳴。刀磨則利。豬揩
金山。益其光彩。霜雪相加。松柏增秀。故亨也。然當
此時雖不足畏。亦不可輕于取功。須如密雲不雨
自我西郊。直俟陰陽之和而後雨耳。蓋凡雲起于
東者易雨。起于西者難雨。今不貴取功之易。而貴
奏效之遲也。楊慈湖曰。畜有包畜之義。故云畜君
何尤。此卦六四以柔得近君之位。而上下諸陽皆
應之。是以小畜大。以臣畜君。故曰小畜。其理亦通。
其六爻皆約臣畜君說亦妙。陳旻昭曰。小畜者。以
臣畜君。如文王之畜紂也。亨者。冀紂改過自新。望
之之辭也。密雲不雨自我西郊者。言秖因自我西
郊故不能雨。怨己之德不能格君。乃自責之辭。猶
所云。臣罪當誅。天王聖明也。六四則是出羑里時。
九五則是三分天下有二以服事殷之時。上九則
是武王伐紂之時。故施己行而既雨。然以臣伐君。
冒萬古不韙之名。故曰君子征凶。
彖曰。小畜。柔得位。而上下應之。曰小畜。健而巽。剛中
而志行。乃亨。密雲不雨。尚往也。自我西郊。施未行也。
既畜矣。而云小者。以在我之柔德既正。又有上下
之剛應之。所以一切外難不足擾我鎮定剛決之
德。反藉此以小自養也。健則無物欲之邪。巽則無
躁動之失。剛中則慧與定俱。故其志得行而亨也。
雲雖密而尚往。則修德不妨益進。自西郊而施未
行。則取效不可欲速。
象曰。風行天上。小畜。君子以懿文德。
鼓萬物者莫妙于風。懿文德。猶所謂遠人不服。則
修文德以來之。舞干羽于兩階而有苗格。即是其
驗。故曰君子之德風也。觀心。則遍用事六度等對
治助開。名懿文德。
初九。復自道。何其咎。吉。象曰。復自道。其義吉也。
九二。牽復。吉。象曰。牽復在中。亦不自失也。
九三。輿說輻。夫妻反目。象曰。夫妻反目。不能正室也。
六四。有孚。血去惕出。無咎。象曰。有孚惕出。上合志也。
<pb n="59"/>
九五。有孚攣如。富以其鄰。象曰。有孚攣如。不獨富也。
上九。既雨既處。尚德載。婦貞厲。月幾望。君子征凶。象
曰。既雨既處。德積載也。君子征凶。有所疑也。
時當小畜。六爻皆有修文德以來遠人之任者也。
初九剛而得正。克己復禮。天下歸之。故吉。九二剛
中。與初同復。故亦得吉。九三過剛不中。恃力服人。
人偏不服。故輿說輻而不能行。尚不可以齊家。況
可服遠人乎。六四柔而得正。能用上賢以成其功。
故惕出而無咎。九五陽剛中正。化被無疆。故能富
以其鄰。上九剛而不過。又居小畜之終。如密雲之
久而既雨。遠近皆得安處太平。此乃懿尚文德。至
于積滿故能如此。然在彼臣婦。宜守貞而時時自
危。不可恃君有優容之德而失其分。世道至此。如
月幾望。可謂圓滿無缺矣。其在君子。更不宜窮兵
黷武以取凶也。佛法觀心釋者。修正道時。或有
事障力強。須用對治助開。雖用助開。仍以正道觀
慧為主。初九正智力強。故事障不能為害。而復自
道。九二定慧得中。故能化彼事障反為我助而不
自失。九三恃其乾慧。故為事障所礙。而定慧兩傷。
六四善用正定以發巧慧。故血去而惕出。九五中
正妙慧。體障即德。故能富以其鄰。上九定慧平等。
故事障釋然解脫。如既雨既處而修德有功。夫事
障因對助而排脫。必有一番輕安境界現前。名之
為婦。而此輕安不可味著。味著則生上慢。自謂上
同極聖。為月幾望。若信此以往。則反成大妄語之
凶矣。可不戒乎。
<img n="J/J20p0410_01.png"/><rubynote t="【圖】"/>（兌下乾上）
履虎尾。不咥人。亨。
約世道。則頑民既格。上下定而為履。以說應乾。故
不咥人。約佛法。則魔王歸順。化道行而可履。以慈
攝暴。故不咥人。約觀心。則對治之後。須明識次位。
而成真造實履。觀心即佛。如履虎尾。不起上慢。如
不咥人亨也。
彖曰。履。柔履剛也。說而應乎乾。是以履虎尾不咥人
亨。剛中正。履帝位而不疚。光明也。
履之道莫善于柔。柔能勝剛。弱能勝強。故善履者。
雖履虎尾。亦不咥人。不善履者。雖履平地。猶傷其
足。此卦以說應乾。說即柔順之謂臣有柔順之德。
乃能使彼剛健之主。中正光明。履帝位而不疚。否
則不免于夬履貞厲矣。佛法釋者。以定發慧。以修
合性。以始覺而欲上契本覺。以凡學聖。皆名為柔
履剛。得法喜名說。悟理性名應乾不起上慢。進趣
正位。則能以修合性。處于法王尊位如九五也。
象曰。上天下澤履。君子以辯上下。定民志。
佛法釋者。深知即而常六。道不浪階。是為辯上下
定民志。
初九。素履。往無咎。象曰。素履之往。獨行願也。
此如伯夷叔齊之履。佛法釋者。以正慧力。深知無
位次之位次。以此而往。則不起上慢矣。
九二。履道坦坦。幽人貞吉。象曰。幽人貞吉。中不自亂
也。
此如柳下惠蘧伯玉之履。佛法釋者。中道定慧進
趣佛果。而不自滿足。潛修密證。不求人知。故吉。
六三。眇能視。跛能履。履虎尾。咥人凶。武人為于大君。
象曰。眇能視。不足以有明也。跛能履。不足以與行也。
咥人之凶。位不當也。武人為于大君。志剛也。
此如項羽董卓之履。佛法釋者。知性德而不知修
德。如眇其一目。尚慧行而不尚行行。如跛其一足。
自謂能視。而實不見正法身也。自謂能履。而實不
能到彼岸也。高談佛性。反被佛性二字所害。本是
鹵莽武人。妄稱祖師。其不至于墮地獄者鮮矣。問。
六三為悅之主。彖辭讚其應乾而亨。爻胡貶之甚
也。答。彖約兌之全體而言。爻約六三不與初二相
<pb n="60"/>
合。自信自任而言。
九四。履虎尾。愬愬終吉。象曰。愬愬終吉。志行也。
此如周公吐握勤勞之履。佛法釋者。定慧相濟。雖
未即證中道。然有進而無退矣。
九五。夬履貞厲。象曰夬履貞厲。位正當也。
此如湯武反身之履。亦如堯舜危微允執之履。或
云。此是誡辭。恐其為漢武也。須虛心以應柔悅之
臣。乃不疚而光明耳。佛法釋者。剛健中正。決定證
于佛性。從此增道損生。出沒化物。不取涅槃以自
安隱矣。
上九。視履考祥。其旋元吉。象曰。元吉在上。大有慶也。
此如堯舜既薦舜禹于天。舜禹攝政。堯舜端拱無
為之履。佛法釋者。果徹因源。萬善圓滿。復吾本有
之性。稱吾發覺初心。故大吉也。
<other>周易禪解卷第二</other>
弟子戴從暹捐貲刻

<sarticle><article>周易禪解卷第三</article></sarticle>
北天目道人蕅益智旭著
<other>上經之三</other>
<img n="J/J20p0411_01.png"/><rubynote t="【圖】"/>（乾下坤上）
泰。小往大來。吉亨。
夫為下者每難于上達。而為上者每難于下交。今
小往而達于上。大來而交于下。此所以為泰而吉
亨也。約世道。則上下分定之後。情得相通。而天下
泰寧。約佛法。則化道已行。而法門通泰。約觀心。則
深明六即。不起上慢。而修證可期。又是安忍強軟
二魔。則魔退而道亨也。強軟二魔不能為患是小
往。忍力成就是大來。
彖曰。泰。小往大來。吉亨。則是天地交而萬物通也。上
下交而其志同也。內陽而外陰。內健而外順。內君子
而外小人。君子道長。小人道消也。
約四時則如春。天地之氣交而萬物咸通。約世道
如初治。上下之情交而志同為善。約體質。則內陽
而外陰。陽剛為主。約德性。則內健而外順。無私合
理。約取舍。則內君子而外小人。見賢思齊。見惡自
省。故君子道長。則六爻皆有君子之道。小人道消。
則六爻皆有保泰防否之功也。佛法釋者。若得小
往大來。則性德之天與修德之地相交。而萬行俱
通也。向上玄悟與向下操履相交。而解行不分作
兩橛也。內具陽剛之德。而外示陰柔之忍。內具健
行不息之力。而外有隨順世間方便。內合佛道之
君子。而外同流于九界之小人。能化九界俱成佛
界。故君子道長而小人道消也。
象曰。天地交泰。后以財成天地之道。輔相天地之宜。
以左右民。
佛法釋者。天地之道。即性具定慧。天地之宜。即定
慧有適用之宜。財成輔相。即以修裨性也。左右民
者。不被強軟二魔所壞。則能用此二魔為侍者也。
初九。拔茅茹。以其彙。征吉。象曰。拔茅征吉。志在外也。
陽剛之德。當泰之初。豈應終其身于下位哉。連彼
同類以進。志不在于身家。故可保天下之終泰矣。
九二。包荒。用馮河。不遐遺。朋亡。得尚于中行。象曰。包
荒。得尚于中行。以光大也。
剛中而應六五。此得時行道之賢臣也。故宜休休
有容。荒而無用者包之。有才能馮河者用之。遐者
亦不遺之。勿但以二陽為朋。乃得尚合六五中正
之道而光大耳。
九三。無平不陂。無往不復。艱貞無咎。勿恤其孚。于食
有福。象曰。無往不復。天地際也。
世固未有久泰而不否者。顧所以持之者何如耳。
九三剛正。故能艱貞而有福。挽迴此天地之際。
六四。翩翩不富以其鄰。不戒以孚。象曰。翩翩不富。皆
<pb n="61"/>
失實也。不戒以孚。中心願也。
柔正之德。處泰已過中之時。雖無致治真實才力。
而賴有同志以防禍亂。則不約而相信。故猶可保
持此泰也。俞玉吾曰。泰之時。三陰陽皆應。上下交
而志同。不獨二五也。乾之初爻。即拔茅連茹以上
交。四為坤之初爻。亦翩然連類而下交。三交乎上。
既勿恤其孚。故四交于下。亦不戒以孚。上下一心。
陰陽調和。此大道為公之盛。所以為泰。季彭己曰。
失實。言三陰從陽而不為主也。陽實則能為主。陰
虛則但順承乎陽而已。不有其富之義也。中心願
者。言其出于本心也。
六五。帝乙歸妹。以祉元吉。象曰。以祉元吉。中以行願
也。
柔中居尊。下應九二。虛心用賢。而不以君道自專。
如帝乙歸妹。盡其婦道而順乎夫子。夫如是。則賢
人樂為之用。而泰可永保矣。
上六。城復于隍。勿用師。自邑告命。貞吝。象曰。城復于
隍。其命亂也。
泰極必否。時勢固然。陰柔又無撥亂之才。故誡以
勿復用師。上既失權。下必擅命。故有自邑告命者。
邑非出命之所。而今妄自出命。亦可羞矣。然上六
秖是無才。而以陰居陰。仍得其正。非是全無德也。
但遇此時勢。故命亂而出自邑人耳。
約佛法釋六爻者。夫欲安忍強軟二魔。須藉定慧
之力。初九剛正。故內魔既降。外魔亦伏。似拔茅而
連彙。九二剛中。故外魔既化。內魔不起。尚中行而
光大。九三過剛。故須艱貞。方得無咎。以其本是正
慧。必能取定。故為天地相際。六四正定孚于正慧。
故雖不富而能以鄰。知魔無實。則魔反為吾侍而
如鄰。六五定有其慧。故能即魔界為佛界。具足福
慧二種莊嚴。如帝乙歸妹而有祉元吉。上六守其
劣定。故魔發而成亂。
<img n="J/J20p0412_01.png"/><rubynote t="【圖】"/>（坤下乾上）
否之匪人。不利君子貞。大往小來。
約世道。則承平日久。君民逸德。而氣運衰頹。約佛
法。則化道流行。出家者多。而有漏法起。約觀心。則
安忍二魔之後。得相似證。每每起于似道法愛而
不前進。若起法愛。則非出世正忍正智法門。故為
匪人。而不利君子貞。以其背大乘道。退墮權小境
界故也。
彖曰。否之匪人。不利君子貞。大往小來。則是天地不
交。而萬物不通也。上下不交。而天下無邦也。內陰而
外陽。內柔而外剛。內小人而外君子。小人道長。君子
道消也。
佛法釋者。若起似道法愛。則修德不合性德之天。
而萬行俱不通也。向上不與向下合一。而不能從
寂光垂三土之邦國也。內證陰柔順忍。而置陽剛
佛性于分外。內同二乘之小人。而置佛果君子于
分外。自不成佛。不能化他成佛。故小人道長。君子
道消也。強軟二魔。人每畏懼。故泰傳極慶快之辭
以安慰之。令無退怯。順道法愛。人每貪戀。故否傳
極嗟歎之辭以警策之。令無取著。
象曰。天地不交。否。君子以儉德辟難。不可榮以祿。
佛法釋者。觀此順道法愛。猶如險坑之難。而不取
其味。是謂不可榮以祿也。
初六。拔茅茹。以其彙。貞吉亨。象曰。拔茅貞吉。志在君
也。
六爻皆有救否之任。皆論救否之方。不可以下三
爻為匪人也。初六柔順而居陽位。且有同志可以
相濟。故拔茅連彙而吉亨。但時當否初。尤宜思患
豫防。故誡以貞也。
六二。包承。小人吉。大人否亨。象曰。大人否亨。不亂群
也。
<pb n="62"/>
柔順中正上應九五陽剛中正之君。惟以仁慈培
植人心。挽迴天運。故小人得其包承而吉。然在六
二大人分中。見天下之未平。心猶否塞不安。不安
乃可以致亨。而非小人所能亂矣。
六三。包羞。象曰。包羞。位不當也。
以陰居陽在下之上。內剛外柔。苟可以救否者。無
不為之。豈顧小名小節。諺云。包羞忍恥是男兒。時
位使然。何損于坤順之德哉。易因曰。此正處否之
法。所謂唾面自乾。褫裘縱博者也。
九四。有命無咎。疇離祉。象曰。有命無咎。志行也。
剛而不正。以居上位。宜有咎也。但當否極泰來之
時。又得疇類共離于祉。故救否之志得行。離者。附
麗也。
九五。休否。大人吉。其亡其亡。繫于苞桑。象曰。大人之
吉。位正當也。
陽剛中正。居于君位。下應柔順中正之臣。故可以
休否而吉。然患每伏于未然。亂每生于所忽。故必
念念安不忘危。存不忘亡。治不忘亂。如繫物于苞
桑之上。使其堅不可拔。此非大人。其孰能之。
上九。傾否。先否後喜。象曰。否終則傾。何可長也。
剛不中正。居卦之外。先有否也。但否終則傾。決無
長否之理。故得後有喜耳。
佛法釋者。順道法愛。非陽剛智德不能拔之。初六
法愛未深。而居陽位。若能從此一拔。則一切俱拔。
故勉以貞則吉亨。勸其志在于君。君即指法身實
證也。六二法愛漸深。故小人則吉。大人正宜于此
作否塞想。乃得進道而亨。六三法愛最深。又具小
慧。妄認似道為真。故名包羞。九四剛而不正。雖暫
起法愛。終能自拔而志行。九五剛健中正。故直入
正位而吉。然尚有四十一品無明未斷。所以位位
皆不肯住。名其亡其亡。從此心心流入薩婆若海。
證念不退。名繫于苞桑。上九陽居陰位。始亦未免
法愛。後則智慧力強。故能傾之。
<img n="J/J20p0413_01.png"/><rubynote t="【圖】"/>（離下乾上）
同人。于野亨。利涉大川。利君子貞。
約世道。則傾否必與人同心協力。約佛法。則因犯
結制之後。同法者同受持。約觀心。則既離順道法
愛。初入同生性。上合諸佛慈力。下同眾生悲仰。故
曰同人。蘇眉山曰。野者。無求之地。立于無求之地。
則凡從我者皆誠同也。彼非誠同。而能從我于野
哉。同人而不得其誠同。可謂同人乎。故天與火同
人。物之能同于天者蓋寡矣。天非同于物。非求不
同于物也。立乎上。而能同者自至焉。其不能者不
至也。至者非我援之。不至者非我拒之。不拒不援。
是以得其誠同而可以涉川也。苟不得其誠同。與
之居安則合。與之涉川則潰矣。觀心釋者。野是三
界之外。又寂光無障礙境也。既出生死。宜還涉生
死大川以度眾生。惟以佛知佛見示悟眾生。名為
利君子貞。
彖曰。同人。柔得位得中。而應乎乾。曰同人。（蘇眉山曰。此專言二。）
同人曰。同人于野亨。（蘇眉山曰。此言五也。故別之。）利涉大川。乾行
也。文明以健。中正而應。君子正也。唯君子為能通天
下之志。
觀心釋者。本在凡夫。未證法身。名之為柔。今得入
正位。得證中道。遂與諸佛法身乾健之體相應。故
曰同人。此直以同證佛性為同人也。既證佛體。必
行佛德以度眾生。名為乾行。文明以健。中正而應。
如日月麗天。清水則影自印現。乃君子之正也。惟
君子已斷無明。得法身中道。應本具二十五王三
昧。故能通天下之志。而下合一切眾生。與諸眾生
同悲仰耳。
象曰。天與火。同人。君子以類族辨物。
不有其異。安顯其同。使異者不失其為異。則同乃
<pb n="63"/>
得安于大同矣。佛法釋者。如天之與火。同而不同。
不同而同。十法界各有其族。各為一物。而惟是一
心。一心具足十界。十界互具。便有百界千如之異。
而百界千如究竟元只一心。此同而不同不同而
同之極致也。
初九。同人于門。無咎。象曰。出門同人。又誰咎也。
同人之道。宜公而不宜私。初九剛正。上無繫應。出
門則可以至于野矣。故無咎。
六二。同人于宗。吝。象曰。同人于宗。吝道也。
六二得位得中以應乎乾。卦之所以為同人者也。
然以陰柔不能遠達。恐其近暱于初九九三之宗。
則吝矣。
九三。伏戎于莽。升其高陵。三歲不興。象曰。伏戎于莽。
敵剛也。三歲不興。安行也。
夫二應于五。非九三所得強同也。三乃妄冀其同。
故伏戎以邀之。升高陵以伺之。然九五陽剛中正。
名義俱順。豈九三非理之剛所能敵哉。其。即指三。
高陵指五。五遠于三。如高陵也。
九四。乘其墉。弗克攻。吉。象曰。乘其墉。義弗克也。其吉。
則困而反則也。
離象為墉。四亦妄冀同于六二。故欲乘九三之墉
以下攻之。但以義揆。知必取困。故能反則而弗攻
耳。
九五。同人先號咷而後笑。大師克相遇。象曰。同人之
先。以中直也。大師相遇。言相克也。
六二陰柔中正。為離之主。應于九五。此所謂不同
而同。乃其誠同者也。誠同而為三四所隔。能弗號
咷而用大師相克哉。中故與二相契。而不疑其跡。
直。故號咷用師而不以為諱。鄭孩如曰。大師之克。
非克三四也。克吾心之三四也。私意一起于中。君
子隔九閽矣。甚矣。克己之難也。非用大師。其將能
乎。楊誠齋曰。師莫大于君心。而兵革為小。
上九。同人于郊。無悔。象曰。同人于郊。志未得也。
蘇眉山曰。無所苟同。故無悔。莫與共立。故志未得。
觀心釋者。六爻皆重明欲證同人之功夫也。夫欲
證入同人法性。須藉定慧之力。又復不可以有心
求。不可以無心得。所謂時節若到。其理自彰。此修
心者勿忘勿助之要訣也。初九正慧現前。不勞功
力。便能出生死門。六二雖有正定。慧力太微。未免
被禪所牽。不出三界舊宗。九三偏用其慧。雖云得
正。而居離之上。毫無定水所資。故如升于高陵。而
為頂墮菩薩。三歲不興。九四定慧均調。始雖有期
必之心。後乃知期必之不能合道。卒以無心契入
而吉。九五剛健中正。而定力不足。雖見佛性。而不
了了。所以先須具修眾行。積集菩提資糧。藉萬善
之力。而後開發正道。蓋是直緣中道佛性。以為迥
出二諦之外。所以先號咷而後笑也。上九定慧雖
復平等。而居乾體之上。僅取涅槃空證。不能入廛
垂手。故志未得。
<img n="J/J20p0414_01.png"/><rubynote t="【圖】"/>（乾下離上）
大有。元亨。
約世道。則同心傾否之後。富有四海。約佛法。則結
戒說戒之後。化道大行。約觀心。則證入同體法性
之後。功德智慧以自莊嚴。皆元亨之道也。
彖曰。大有。柔得尊位。大中。而上下應之。曰大有。其德
剛健而文明。應乎天而時行。是以元亨。
佛法釋者。從凡夫地直入佛果尊位。證于統一切
法之中道。而十界皆應順之。名為大有。剛健文明。
聖行梵行皆已成也。應乎天而時行。證一心中五
行。以天行為體。而起嬰兒行病行之用也。
象曰。火在天上。大有。君子以遏惡揚善。順天休命。
佛法釋者。修惡須斷盡。修善須滿足。方是隨順法
性第一義天之休命也。休命者。十界皆是性具性
<pb n="64"/>
造。但九界為咎。佛界為休。九界為逆。佛界為順。
初九。無交害。匪咎。艱則無咎。象曰。大有初九。無交害
也。
夫有大者。患其多交而致害也。艱則終亦如初矣。
九二。大車以載。有攸往。無咎。象曰。大車以載。積中不
敗也。
大車。謂六五虛而能容也。雖有能容之聖君。然非
九二積中之賢臣以應之。何能無敗。
九三。公用亨于天子。小人弗克。象曰。公用亨于天子。
小人害也。
剛正而居大臣之位。可通于聖君矣。豈小人所能
哉。
九四。匪其彭。無咎。象曰。匪其彭無咎。明辯晰也。
彭。盛也。壯也。九四剛而不過。又居離體。明辯晰而
匪彭。可以事聖君矣。
六五。厥孚交如。威如吉。象曰。厥孚交如。信以發志也。
威如之吉。易而無備也。
柔中居尊。專信九二。而天下信之。不怒而民威于
鈇鉞。不俟安排造作以為威也。蘇眉山曰。以其無
備。知其有餘也。夫備生于不足。不足之形現于外。
則威削。
上九。自天祐之。吉。無不利。象曰。大有上吉。自天祐也。
蘇眉山曰。曰祐。曰吉。曰無不利。其為福也多矣。而
終不言其所以致福之由。豈真無說也哉。蓋其所
以致福者遠矣。孔子曰。天之所助者順也。人之所
助者信也。履信思乎順。又以尚賢也。是以自天祐
之吉無不利。信也。順也。尚賢也。此三者。皆六五之
德也。易而無備。六五之順也。厥孚交如。六五之信
也。群陽歸之。六五之尚賢也。上九特履之爾。我之
能履者。能順且信。又以尚賢。則天人之助將安歸
哉。故曰聖人無功。神人無名。
約佛法釋六爻。又有二義。一約果後垂化。二約秉
教進修。一約果後垂化者。初九垂形四惡趣中。而
不染四趣煩惱。但是大悲。與民同患。故無交害而
恒艱。九二垂形人道。能以大乘廣度一切。故有攸
往而不敗。九三現行天道。不染諸天欲樂。及與禪
定。故非小人所能。設小人而入天趣。未有不被欲
樂禪定所害者也。九四現二乘相。故匪其彭。不與
二乘同取涅槃偏證。故明辯晰。言有大乘智慧辯
才也。六五現菩薩相。應攝受者而攝受之。故厥孚
交如。應折伏者而折伏之。故威如吉。信以發志。是
接引善根眾生。易而無備。是折伏惡機眾生也。上
九現如來形。故自天祐之吉無不利。所謂依第一
義天。亦現為天人師也。二約秉教進修者。初九秉
增上戒學。故不與煩惱相交。九二秉增上心學。故
于禪中具一切法而不敗。九三秉增上慧學。故能
亨于天子。然此慧學。坐斷凡聖情解。掃空蕩有。每
為惡取空者之所藉口。所以毫釐有差。天地懸隔。
小人弗克用之。用則反為大害。九四秉通教法。但
是大乘初門。故匪其彭。雖與二乘同觀無生。而不
與二乘同證。故明辯晰。六五秉別教法。仰信中道。
故厥孚交如。別修緣了。故威如而吉。上九秉圓教
法。全性起修。全修在性。故自天祐之吉無不利。
<img n="J/J20p0414_02.png"/><rubynote t="【圖】"/>（艮下坤上）
謙亨。君子有終。
約世道。則地平天成。不自滿假。約佛化。則法道大
行之後。仍等視眾生。先意問訊。不輕一切。約觀心。
則圓滿菩提。歸無所得。凡此皆亨道也。君子以此
而終如其始。可謂果徹因源矣。
彖曰。謙亨。天道下濟而光明。地道卑而上行。天道虧
盈而益謙。地道變盈而流謙。鬼神害盈而福謙。人道
惡盈而好謙。謙尊而光。卑而不可踰。君子之終也。
儒則文王視民如傷。堯舜其猶病諸。佛則十種不
<pb n="65"/>
可盡。我願不可盡。眾生度盡。方證菩提。地獄未空。
不取滅度。所以世出世法。從來無有盈滿之日。苟
有盈滿之心。則天虧之。地變之。鬼神害之。人惡之
矣。以此謙德現形十界。則示居佛位之尊固有光。
縱示居地獄之卑。亦無人能踰勝之也。
吳幼清曰。謙者。尊崇他人以居己上。而己亦光顯。
卑抑自己以居人下。而人亦不可踰越之。此君子
之所以有終也。
象曰。地中有山。謙。君子以裒多益寡。稱物平施。
山過乎高。故多者裒之。地過乎卑。故寡者益之。趣
得其平。皆所以為謙也。佛法釋者。裒佛果無邊功
德之山。以益眾生之地。了知大地眾生皆具佛果
功德山王。稱物機宜。而平等施以佛樂。不令一人
獨得滅度。
初六。謙謙君子。用涉大川。吉。象曰。謙謙君子。卑以自
牧也。
蘇眉山曰。此最處下。是謙之過也。是道也。無所用
之。用于涉川而已。有大難。不深自屈折。則不足以
致其用。牧者。養之以待用云爾。
六二。鳴謙。貞吉。象曰。鳴謙貞吉。中心得也。
蘇眉山曰。謙之所以為謙者。三也。其謙也以勞。故
聞其風被其澤者。莫不相從于謙。六二其鄰也。上
六其配也。故皆和之而鳴于謙。而六二又以陰處
內卦之中。雖微九三。其有不謙乎。故曰鳴謙貞吉。
鳴以言其和于三。貞以見其出于性也。
九三。勞謙君子。有終吉。象曰。勞謙君子。萬民服也。
蘇眉山曰。勞。功也。艮之制在三。而三親以艮下坤。
其謙至矣。勞而不伐。有功而不德。是得謙之全者
也。故彖曰君子有終。而三亦云。
六四。無不利。撝謙。象曰。無不利撝謙。不違則也。
雖居九三勞謙之上。而柔順得正。故無不利而為
撝謙。夫以謙撝謙。此真不違其則者也。
六五。不富以其鄰。利用侵伐。無不利。象曰。利用侵伐
征不服也。
蘇眉山曰。直者。曲之矯也。謙者。驕之反也。皆非德
之至也。故兩直不相容。兩謙不相使。九三以勞謙。
而上下皆謙以應之。內則鳴謙。外則撝謙。其甚者
則謙謙。相追于無窮。相益不已。則所謂裒多益寡
稱物平施者。將使誰為之。若夫六五則不然。以為
謙乎。則所據者剛也。以為驕乎。則所處者中也。惟
不可得而謂之謙。不可得而謂之驕。故五謙莫不
為之使也。求其所以能使此五謙者而無所有。故
曰不富以其鄰。至于侵伐而不害為謙。故曰利用
侵伐。莫不為之用者。故曰無不利。蕅益曰。征不服
正是裒多名謙。
上六。鳴謙。利用行師。征邑國。象曰。鳴謙。志未得也。可
用行師。征邑國也。
蘇眉山曰。鳴謙一也。六二自得于心。而上六志未
得者。以其所居非安于謙者也。特以其配之勞謙
而強應焉。貌謙而實不至。則所服者寡矣。故雖有
邑國。而猶叛之。夫實雖不足。而名在于謙。則叛者
不利。叛者不利。則征者利矣。
佛法釋此六爻者。亦約二義。一約佛果八相。二約
內外四眾。一約佛果八相者。初六即示現降神入
胎。及初生相。久證無生。復示更生。故為卑以自牧。
六二即示現出家。久度生死。自言為生死故出家。
是為鳴謙。九三即示現降魔成道。久超魔界。證大
菩提。而為眾生現此勞事。使觀者心服。六四即示
現三七思惟。久已鑒機。而不違設化儀則。六五即
示現轉大法輪。本無實法。皆是善巧權現。故為不
富。能令十方諸佛同為證明。故為以鄰。破眾生三
惑。令歸順于性具三德。故為利用侵伐。上六即示
現滅度。以眾生機盡。應火云亡。為志未得。即以滅
<pb n="66"/>
度而作佛事。令諸眾生未種善根者得種。已種者
熟。已熟者脫。為征邑國也。二約內外四眾者。初六
是沙彌小眾。故為卑以自牧。六二是守法比丘眾。
故為鳴謙貞吉。九三是弘法比丘。宰任玄綱。故為
勞謙君子。六四是外護人中優婆塞等。故恒謙讓
一切出家大小乘眾而為撝謙。乃不違則。六五是
護法欲界諸天。故能摧邪以顯正。而征不服。上六
是色無色天。雖亦護正摧邪。而禪定中無瞋恚相。
不能作大折伏法門。故志未得。
<img n="J/J20p0415_01.png"/><rubynote t="【圖】"/>（坤下震上）
豫。利建侯行師。
約世道。則聖德之君。以謙臨民。而上下胥悅。約佛
化。則道法流行。而人天胥慶。約觀心。則證無相法。
受無相之法樂也。世道既豫。不可忘于文事武備。
故宜建侯以宣德化。行師以備不虞。道法既行。不
可失于訓導警策。故宜建侯以主道化。行師以防
弊端。自證法喜。不可不行化導。故宜建侯以攝受
眾生。行師以折伏眾生也。又慧行如建侯。行行如
行師。又生善如建侯。滅惡如行師。初得法喜樂者。
皆應為之。
彖曰。豫。剛應而志行。順以動。豫。豫順以動。故天地如
之。而況建侯行師乎。天地以順動。故日月不過。而四
時不忒。聖人以順動。則刑罰清而民服。豫之時義大
矣哉。
順以動。雖豫之德。實所以明保豫之道也。夫六十
四卦皆時耳。時必有義。義則必大。何獨豫為然哉。
豫則易于怠忽。故特言之。佛法釋者。惟順以動。故
動而恒順。所謂稱性所起之修。全修還在性也。時
義豈不大哉。
象曰。雷出地奮。豫。先王以作樂崇德。殷薦之上帝。以
配祖考。
佛法釋者。作樂。如經所謂梵唄詠歌自然敷奏也。
崇德。以修嚴性也。殷薦上帝。即名本源自性為上
帝。祖考。謂過去諸佛也。
初六。鳴豫。凶。象曰。初六鳴豫。志窮凶也。
夫盛極必衰。樂極必苦。豫不可以不慎也。故六爻
多設警策之辭。亦即彖中建侯行師之旨耳。初六
上和九四而為豫。自無實德。志在恃人而已。能弗
窮乎。
六二。介于石。不終日。貞吉。象曰。不終日貞吉。以中正
也。
蘇眉山曰。以陰居陰。而處二陰之間。晦之極。靜之
至也。以晦觀明。以靜觀動。則凡吉凶禍福之至。如
長短黑白陳于吾前。是以動靜如此之果也。介于
石。果于靜也。不終日。果于動也。是故孔子以為知
機也。
六三。盱豫。悔。遲有悔。象曰。盱豫有悔。位不當也。
六三亦無實德。上視四以為豫。急改悔之可也。若
遲。則有悔矣。夫視人者豈能久哉。
九四。由豫。大有得。勿疑。朋盍簪。象曰。由豫大有得。志
大行也。
為豫之主。故名由豫。夫初與三與六。皆由我而為
豫矣。二五各守其貞。慎勿疑之。不疑。則吾朋益固
結也。
六五。貞疾。恒不死。象曰。六五貞疾。乘剛也。恒不死。中
未亡也。
二五皆得中。故皆不溺于豫而為貞也。但二遠于
四。又得其正。故動靜不失其宜。五乘九五之剛。又
不得正。安得不成疾乎。然猶愈于中喪其守而外
求豫者也。
上六。冥豫。成有渝。無咎。象曰。冥豫在上。何可長也。
豫至于冥。時當息矣。勢至于成。必應變矣。因其變
而通之。因其冥而息之。庶可以免咎耳。
<pb n="67"/>
佛法釋者。九四為代佛揚化之人。餘皆法門弟子
也。初六不中不正。恃大人福庇。而忘修證之功。故
凶。六二柔順中正。能于介爾心中。徹悟事造理具
兩重三千。其理決定不可變易。頓悟頓觀。不俟終
日之久。此善于修心。得其真正法門者也。故吉。六
三亦不中正。但以近于嚴師。故雖盱豫。而稍知改
悔。但無決斷勇猛之心。故誡以悔遲則必有悔。九
四為卦之主。定慧和平。自利利他。法皆成就。故朋
堅信而志大行。六五柔質不正。反居明師良友之
上。可謂病入膏肓。故名貞疾。但以居中。則一點信
心猶在。善根不斷。故恒不死。上六柔而得正。處豫
之終。未免沉空取證。但本有願力。亦不畢竟入于
涅槃。終能迴小向大。而有渝無咎。死水不藏龍。故
曰何可長也。若約位象人者。初六是破戒僧。六二
是菩薩聖僧。六三是凡夫僧。九四是紹祖位人。六
五是生年上座。上六是法性上座也。
<img n="J/J20p0416_01.png"/><rubynote t="【圖】"/>（震下兌上）
隨。元亨。利貞。無咎。
約世道。則上下相悅。必相隨順。約佛化。則人天胥
悅。受化者多。約觀心。則既得法喜。便能隨順諸法
實相。皆元亨之道也。然必利于貞。乃得無咎。不然。
將為蠱矣。
彖曰。隨。剛來而下柔。動而說。隨。大亨貞無咎。而天下
隨時。隨時之義大矣哉。
震為剛。兌為柔。今震反居兌下。故名剛來下柔也。
內動外悅。與時偕行。故為天下隨時。猶儒者所謂
時習時中。亦佛法中所謂時節若到。其理自彰。機
感相合。名為一時。故隨時之義稱大。
象曰。澤中有雷。隨。君子以嚮晦入宴息。
觀心釋者。既合本源自性。上同往古諸佛。則必冥
乎三德秘藏而入大涅槃也。
初九。官有渝。貞吉。出門交有功。象曰。官有渝。從正吉
也。出門交有功。不失也。
官者。物之正主。九五為六二正主。則六二乃官物
也。而陰柔不能遠達。乃變其節以隨初。初宜守正。
不受其隨則吉。蓋交六二于門內。則得二而失五。
不如交九五于門外。雖失二而有功。君子以為不
失也。
六二。係小子。失丈夫。象曰。係小子。弗兼與也。
係初必失五。安有兩全者哉。所以為二誡也。
六三。係丈夫。失小子。隨有求得。利居貞。象曰。係丈夫。
志舍下也。
四為丈夫。初為小子。三近于四。而遠于初。然皆非
正應也。但從上則順。係近則固。故周公誡以居貞。
而孔子贊其志。
九四。隨有獲。貞凶。有孚在道。以明何咎。象曰。隨有獲。
其義凶也。有孚在道。明功也。
六二欲往隨九五。必歷四而後至。四固可以獲之。
獲則得罪于五而凶矣。惟深信隨之正道。則心跡
可明而無咎。亦且同初九之有功也。
九五。孚于嘉。吉。象曰。孚于嘉吉。位正中也。
六二陰柔中正。五之嘉偶也。近于初而歷于四。跡
甚可疑。九五陽剛中正。深信而不疑之。得二之心。
亦得初與四之心而吉矣。
上六。拘係之。乃從維之。王用亨于西山。象曰。拘係之。
上窮也。
陰柔得正。居隨之極。專信九五。而固結不解者也。
故可亨于神明。然窮極而不足以有為矣。
佛法釋者。三陽皆為物所隨。故明隨機之義。三陰
皆隨順乎陽。故明隨師之道。初九剛正居下。始似
不欲利生者。故必有渝乃吉。出門乃為有功。九四
剛而不正。又居上位。雖膺弘法之任。有似夾帶名
利之心。故有獲而貞凶。惟須篤信出世正道。則心
<pb n="68"/>
事終可明白。九五剛健中正。自利利他。故孚于嘉
而吉。六二柔順中正。而無慧力。未免棄大取小。六
三不中不正而有慧力。則能棄小從大。然雖云棄
小從大。豈可藐視小簡而不居貞哉。上六陰柔得
正。亦無慧力。專修禪悅以自娛。乃必窮之道也。惟
以此篤信之力。回向西方。則萬修萬人去耳。
<img n="J/J20p0417_01.png"/><rubynote t="【圖】"/>（巽下艮上）
蠱。元亨。利涉大川。先甲三日。後甲三日。
蠱者。器久不用而蟲生。人久宴溺而疾生。天下久
安無為而弊生之謂也。約世道。則君臣悅隨。而無
違弼吁咈之風。故成弊。約佛法。則天人胥悅舉世
隨化。必有邪因出家者。貪圖利養。混入緇林。故成
弊。約觀心究竟隨者。則示現病行而為蠱。約觀心
初得小隨順者。既未斷惑。或起順道法愛。或于禪
中發起夙習而為蠱。然治既為亂階。亂亦可以致
治。故有元亨之理。但非發大勇猛如涉大川。決不
足以救弊而起衰也。故須先甲三日以自新。後甲
三日以丁寧。方可挽回積弊。而終保其善圖耳。
彖曰。蠱。剛上而柔下。巽而止。蠱。蠱元亨。而天下治也。
利涉大川。往有事也。先甲三日。後甲三日。終則有始
天行也。
艮剛在上。止于上而無下濟之光。巽柔在下。安于
下而無上行之德。上下互相偷安。惟以目前無事
為快。曾不知遠憂之漸釀也。惟知此積弊之漸。則
能設拯救之方。而天下可治。然豈當袖手無為而
聽其治哉。必須往有事如涉大川。又必體天行之
有終有始然後可耳。世法佛法。垂化觀心。無不皆
然。
象曰。山下有風。蠱。君子以振民育德。
振民如風。育德如山。非育德不足以振民。非振民
不足以育德。上求下化。悲智雙運之謂也。
初六。幹父之蠱。有子。考無咎厲。終吉。象曰。幹父之蠱。
意承考也。
蠱非一日之故。必歷世而後見。故諸爻皆以父子
言之。初六居蠱之始。壞猶未深。如有賢子。則考可
免咎也。然必惕厲乃得終吉。而幹蠱之道。但可以
意承考。不可承考之事。
九二。幹母之蠱。不可貞。象曰。幹母之蠱。得中道也。
蘇眉山曰。陰性安無事而惡有為。故母之蠱幹之
尤難。正之則傷愛不正則傷義。非九二不能任也。
二以陽居陰。有剛之實。而無剛之跡。可以免矣。
九三。幹父之蠱。小有悔。無大咎。象曰。幹父之蠱。終無
咎也。
蘇眉山曰。九三之德與二無異。特不知所以用之。
二用之以陰。而三用之以陽。故小有悔而無大咎。
六四。裕父之蠱。往見吝。象曰。裕父之蠱。往未得也。
陰柔無德。故能益父之蠱。裕。益也。
六五。幹父之蠱。用譽。象曰。幹父用譽。承以德也。
柔中得位。善于幹蠱。此以中興之德而承先緒者
也。
上九。不事王侯。高尚其事。象曰。不事王侯。志可則也。
下五爻皆在事內。如同室有鬥。故以父子明之。上
爻獨在事外。如鄉鄰有鬥。故以王侯言之。尚志即
是士之實事。可則即是廉頑起懦高節。即所以挽
回斯世之蠱者也。
統論六爻。約世道。則初如賢士。二如文臣。三如賢
將。四如便嬖近臣。五如賢王。六如夷齊之類。約佛
化。則下三爻如外護。上三爻如內護。初六柔居下
位。竭檀施之力以。承順三寶者也。九二剛中。以慈
心法門屏翰正法者也。九三過剛。兼威折之用。護
持佛教者也。六四柔正。但能自守。不能訓導于人。
六五柔中。善能化導一切。上九行頭陀遠離行。似
無意于化人。然佛法全賴此人以作榜樣。故志可
<pb n="69"/>
則也。約觀心。則初六本是定勝。為父之蠱。但居陽
位。則仍有慧子。而無咎。然必精厲一番。方使慧與
定等而終吉。九二本是慧勝。為母之蠱。但居陰位。
則仍有定。然所以取定者。為欲助慧而已。豈可終
守此定哉。九三過剛不中。慧反成蠱。故小有悔。然
出世救弊之要。終藉慧力。故無大咎。六四過于柔
弱。不能發慧。以此而往。未免隨味禪生上慢。所以
可羞。六五柔而得中。定有其慧。必能見道。上九慧
有其定。頓入無功用道。故為不事王侯而高尚其
事之象。所謂佛祖位中留不住者。故志可則。
<img n="J/J20p0418_01.png"/><rubynote t="【圖】"/>（兌下坤上）
臨。元亨。利貞。至于八月有凶。
約世道。則幹蠱之後。可以臨民。約佛法。則弊端既
革。化道復行。約觀心。則去其禪病。進斷諸惑。故元
亨也。世法。佛法。觀心之法。始終須利于貞。若乘勢
而不知返。直至八月。則盛極必衰。決有凶矣。八月
為遯。與臨相反。謂不宜任其至于相反。而不早為
防閑也。
彖曰。臨。剛浸而長。說而順。剛中而應。大亨以正。天之
道也。至于八月有凶。消不久也。
剛浸而長。故名為臨。說而順。剛中而應。故為大亨。
以正與乾之元亨利貞同道。此乃性德之本然也。
若一任其至于八月。而不早為防閑。則必有凶。以
有長有消。乃自然之勢。惟以修合性者。乃能御天
道。而不被天道所消長耳。
象曰。澤上有地。臨。君子以教思無窮。容保民無疆。
澤。謂四大海也。地以載物。海以載地。此無窮之容
保也。佛法釋者。教思無窮猶如澤。故為三界大師。
容保無疆猶如地。故為四生慈父。
初九。咸臨。貞吉。象曰。咸臨貞吉。志行正也。
約世道。則幹蠱貴剛勇。臨民貴仁柔。約佛法。則除
弊宜威折。化導宜慈攝。約觀心。則去惡宜用慧力
入理宜用定力。初九剛浸而長。故為咸臨。恐其任
剛過進。故誡以貞則吉。
九二。咸臨吉。無不利。象曰。咸臨吉無不利。未順命也。
二亦居陽剛浸長之勢。然此時尚宜靜守。不宜乘
勢取進。故必吉乃無不利。若非吉便有不利矣。蓋
乘勢取進。則未順于大亨以正之天命故也。
六三。甘臨。無攸利。既憂之。無咎。象曰。甘臨。位不當也。
既憂之。咎不長也。
柔而志剛。味著取進。以臨為甘。而不知其無所利
也。然既有柔德。又有慧性。必能反觀憂改。則無咎
矣。
六四。至臨。無咎。象曰。至臨無咎。位當也。
佛法釋者。以正定而應初九之正慧。故為至臨。
六五。知臨。大君之宜。吉。象曰。大君之宜。行中之謂也。
佛法釋者。有慧之定。而應九二有定之慧。此所謂
王三昧也。中道統一切法。名為大君之宜。
上六。敦臨吉。無咎。象曰。敦臨之吉。志在內也。
柔順得正。居臨之終。如聖靈在天。默祐子孫臣民
者矣。佛法釋者。妙定既深。自發真慧。了知心外無
法。不于心外別求一法。故為志在內而吉無咎。
<img n="J/J20p0418_02.png"/><rubynote t="【圖】"/>（坤下巽上）
觀。盥而不薦。有孚顒若。
約世道。則以德臨民。為民之所瞻仰。約佛法。則正
化利物。舉世之所歸憑。約觀心。則進修斷惑。必假
妙觀也。但使吾之精神意志。常如盥而不薦之時。
則世法佛法。自利利他。皆有孚而顒然可尊仰矣。
彖曰。大觀在上。順而巽。中正以觀天下。觀。盥而不薦。
有孚顒若。下觀而化也。觀天之神道而四時不忒。聖
人以神道設教。而天下服矣。
陽剛在上。示天下以中正之德。順而不逆。巽而不
忤。故如祭之盥手未薦物時。孚誠積于中。而形于
<pb n="70"/>
外。不言而人自喻之也。聖而不可知之之謂神。天
何言哉。四時行焉。不可測知。故名神道。聖人設為
綱常禮樂之教。民皆由之。而莫知其所以然。獨非
神道乎哉。神者。誠也。誠者。孚也。孚者。人之心也。人
心本順本巽本中本正。以心印心。所以不假薦物
而自服矣。
佛法釋。大觀者。絕待妙觀也。在上者。高超九界也。
順者。不與性相違也。巽者。遍于九界一切諸法也。
中者。不墮生死涅槃二邊也。正者。雙照二諦。無減
缺也。以觀天下者。十界所朝宗也。世法則臣民為
下。佛法則九界為下。觀心則一切助道法門等為
下。天之神道即是性德。性德具有常樂我淨四德
而不忒。以神道設教。即為稱性圓教。故十界同歸
服也。
象曰。風行地上。觀。先王以省方觀民設教。
佛法釋者。古佛省四土之方。觀十界之民。設八教
之網以羅之。如風行地上。無不周遍也。
初六。童觀。小人無咎。君子吝。象曰。初六童觀。小人道
也。
陰柔居下。不能遠觀。故如童幼之無知也。小人如
童幼。則不為惡。君子如童幼。則無以治國平天下
矣。
六二。闚觀。利女貞。象曰。闚觀女貞。亦可醜也。
柔順中正以應九五。女之正位乎內。從內而觀者
也。士則醜矣。
六三。觀我生進退。象曰。觀我生進退。未失道也。
進以行道。退以修道。能觀我生。則進退咸不失道。
六四。觀國之光。利用賓于王。象曰。觀國之光。尚賓也。
柔而得正。密邇聖君。無忝賓師之任矣。
九五。觀我生。君子無咎。象曰。觀我生。觀民也。
修己以敬。萬方有罪。罪在朕躬。此君子之道也。
上九。觀其生。君子無咎。象曰。觀其生。志未平也。
處師保之位。天下誰不觀之。非君子能無咎乎。既
處天下人所觀。則其為觀于天下之心。亦自不能
稍懈。故志未平。
約佛法釋六爻者。初是外道。為童觀。有邪慧故。二
是凡夫。為闚觀。耽味禪故。三是藏教之機。進為事
度。退為二乘。四是通教大乘初門。可以接入別圓。
故利用賓于王。五是圓教之機。故觀我即是觀民。
所謂心佛眾生三無差別。上是別教之機。以中道
出二諦外。真如高居果頭。不達平等法性。故志未
平。又約觀心釋六爻者。初是理即。如童無所知。二
是名字即。如女無實慧。三是觀行即。但觀自心。四
是相似即。鄰于真位。五是分證即。自利利他。六是
究竟即。不取涅槃。遍觀法界眾生。示現病行。及嬰
兒行。
<other>周易禪解卷第三</other>
弟子寂元募刻

<sarticle><article>周易禪解卷第四</article></sarticle>
北天目道人蕅益智旭著
<other>上經之四</other>
<img n="J/J20p0419_01.png"/><rubynote t="【圖】"/>（震下離上）
噬嗑。亨。利用獄。
約世道。則大觀在上。萬國朝宗。有不順者。噬而嗑
之。舜伐有苗。禹戮防風之類是也。約佛法。則僧輪
光顯之時。有犯戒者治之。約觀心。則妙觀現前。隨
其所發煩惱業病魔禪慢見等境。即以妙觀治之。
皆所謂亨而利用獄也。
彖曰。頤中有物。曰噬嗑。噬嗑而亨。剛柔分。動而明。雷
電合而章。柔得中而上行。雖不當位。利用獄也。
王道以正法養天下。佛法以正教養僧伽。觀心以
妙慧養法身。皆頤之象也。頑民梗化而須治。比丘
<pb n="71"/>
破戒而須治。止觀境發而須觀。皆有物之象也。剛
柔分。則定慧平等。動而明。則振作而智照不昏。雷
電合而章。則說默互資。雷如說法。電如入定放光
也。二五皆柔。故柔得中。即中道妙定也。上行者。震
有奮發之象。離有麗天之象。雖不當位者。六五以
陰居陽。如未入菩薩正位之象。然觀行中定慧得
所。故于所發之境。善用不思議觀以治之也。
象曰。雷電噬嗑。先王以明罰敕法。
明罰即所以敕法。如破境即所以顯德也。
初九。屨校滅趾。無咎。象曰。屨校滅趾。不行也。
夫噬嗑者。不論世法佛法。自噬噬他。皆須制之于
早。不可釀至于深。又須得剛克柔克之宜。不可重
輕失準。今初九在卦之下。其過未深。以陽居陽。又
得其正。故但如屨校滅趾。即能懲惡不行而無咎
也。滅趾。謂校掩其趾。
六二。噬膚滅鼻。無咎。象曰。噬膚滅鼻。乘剛也。
陰柔中正。其過易改。故如噬膚。下乘初九之剛。故
如滅鼻。滅鼻。謂膚掩其鼻。
六三。噬腊肉。遇毒。小吝。無咎。象曰。遇毒。位不當也。
在下之上。過漸深矣。以陰居陽。又有邪慧。如毒。吝
可知也。然當噬嗑之時。決不至于怙終。故得無咎。
九四。噬乾胏。得金矢。利艱貞。吉。象曰。利艱貞吉。未光
也。
田獵射獸。矢鋒入骨而未拔出。今噬乾胏時。方乃
得之。亦可畏矣。此喻積過已久也。然剛而不過。必
能自克。故利于艱貞則吉。
六五。噬乾肉。得黃金。貞厲。無咎。象曰。貞厲無咎。得當
也。
柔雖如肉。而過成已久。如肉已乾矣。賴有中德可
貴。如得黃金。守此中德之貞。兢兢惕厲。庶可復于
無過耳。
上九。何校滅耳。凶。象曰。何校滅耳。聰不明也。
過惡既盈。不可復救。如荷厚枷。掩滅其耳。蓋由聰
聽不明。不知悔過遷善以至此也。
觀心釋者。初九境界一發。即以正慧治之。如滅趾
而令其不行。六二境發未深。即以正定治之。所噬
雖不堅硬。未免打失巴鼻。六三境發漸甚。定慧又
不純正。未免為境擾亂。但不至于墮落。九四境發
夾雜善惡。定慧亦不純正。縱得小小法利。未證深
法。六五純發善境。所得法利亦大。然猶未入正位。
仍須貞厲乃得無咎。上九境發極深。似有定慧。實
則不中不正。反取邪事而作聖解。永墮無聞之禍
也。
<img n="J/J20p0420_01.png"/><rubynote t="【圖】"/>（離下艮上）
賁。亨。小利有攸往。
約世道。則所噬既嗑之後。偃武修文。約佛法。則治
罰惡僧之後。增設規約。約觀心。則境發觀成之後。
定慧莊嚴。凡此皆亨道也。然世法佛法。當此之時。
皆不必大有作為。但須小加整飾而已。
彖曰。賁。亨。柔來而文剛。故亨。分剛上而文柔。故小利
有攸往。天文也。文明以止。人文也。觀乎天文以察時
變。觀乎人文以化成天下。
賁則必亨。以其下卦本乾。而六二以柔來文之。則
是質有其文。亦是慧有其定。故亨也。上卦本坤。而
上九分剛以文之。則是文有其質。亦是定有其慧。
故小利有攸往也。文質互資。定慧相濟。性德固然。
非屬強設。名為天文。體其有定之慧寂而常照。為
文明。體其有慧之定。照而常寂。為止。是謂以修合
性。名為人文。性德則具造十界。故觀之可察時變。
修德則十界全歸一心。故觀之可化成天下。
象曰。山下有火。賁。君子以明庶政。無敢折獄。
賁非折獄之時也。庶政苟明。則可以使民無訟矣。
佛法釋者。山下有火。外止內明。故于三千性相之
<pb n="72"/>
庶政。一一明之。了知一切法正一切法邪。終不妄
于其中判斷一是一非。而生取捨情見。如無敢折
獄也。
初九。賁其趾。舍車而徒。象曰。舍車而徒。義弗乘也。
卦雖以剛柔相文。得名為賁。而實非有事于矯飾
也。故六爻皆取本色自賁。而終極于白賁。正猶詩
所謂素以為絢。蓋天下之真色。固莫有勝于白者。
今初九抱德隱居。晚食以當肉。安步以當車。乃以
義自賁者也。
六二。賁其須。象曰。賁其須。與上興也。
柔順中正。虛心以取益乎上下之賢。乃以師友自
賁者也。
九三。賁如濡如。永貞吉。象曰。永貞之吉。終莫之陵也。
剛正而居明體之上。足以潤及于六二六四。而使
之同為聖賢。乃以師道自賁者也。
六四。賁如皤如。白馬翰如。匪寇婚媾。象曰。六四。當位
疑也。匪寇婚媾。終無尤也。
柔而得正。知白賁之可貴。故求賢無厭倦心。近則
親乎九三。俯則應乎初九。仰則宗乎上九。無一非
我明師良友。即六二六五。亦皆我同德相輔之朋。
見賢思齊。見不賢而自省。安有寇哉。蓋由居上卦
之下。則是上而能下。不敢自信自專。乃以虛心自
賁者也。
六五。賁于丘園。束帛戔戔。吝。終吉。象曰。六五之吉。有
喜也。
柔中而有陽剛之志。能知道德之樂。而不以勢位
自驕。視天位之尊與丘園等。如大禹之菲飲食。惡
衣服。卑宮室。為束帛戔戔吝惜之象。實則吾無間
然而終吉。蓋以盛德自賁者也。
上九。白賁。無咎。象曰。白賁無咎。上得志也。
以剛居艮止之極。又在卦終。而居陰位。則非過剛。
年彌高。德彌邵。純淨無疵。如武公之盛德至善以
自賁者也。
佛法釋者。初九以施自賁。六二以戒自賁。九三以
忍自賁。六四以進自賁。六五以定自賁。上九以慧
自賁。又初九為理賁。不以性德濫修德故。六二為
名字賁。從此發心向上故。九三為觀行賁。不可暫
忘故。六四為相似賁。不住法愛故。六五為分證賁。
于三諦不漏失故。上九為究竟賁。復于本性。無纖
瑕故。
<img n="J/J20p0421_01.png"/><rubynote t="【圖】"/>（坤下艮上）
剝。不利有攸往。
彖曰。剝。剝也。柔變剛也。不利有攸往。小人長也。順而
止之。觀象也君子尚消息盈虛。天行也。
約世道。則偃武修文之後。人情侈樂。國家元氣必
從此剝。約佛法。則規約繁興之後。真修必從此剝。
約觀心有二義。一約得邊。則定慧莊嚴之後。皮膚
脫盡。真實獨存。名之為剝。一約失邊。則世間相似
定慧。能發世間辯才文彩。而于真修之要反受剝
矣。約得別是一途。今且約失而論。則世出世法皆
不利有攸往。所謂不利有攸往者。非謂坐聽其剝。
正示挽回之妙用也。往必受剝。不往。則順而止之。
所以挽回其消息盈虛之數。而合于天行也。
象曰。山附于地。剝。上以厚下安宅。
山附于地。所謂得乎丘民而為天子也。百姓足君
孰與不足。故厚下乃可安宅。此救剝之妙策也。觀
心釋者。向上事。須從腳跟下會取。正是此意。
六爻約世道。則朝野無非陰柔小人。惟一君子高
居塵外。約佛化。則在家出家。皆以名利相縻。惟一
聖賢遠在蘭若。約觀心。則修善斷盡。惟一性善從
來不斷。
初六。剝床以足。蔑貞凶。象曰。剝床以足。以滅下也。
床者所以棲身。剝床則身無所棲矣。初在最下。故
<pb n="73"/>
如剝足。于世法為惡民。于佛法為惡伽藍民。于觀
心為剝損戒足也。別約得者。是剝去四惡趣因。然
設無四惡趣。則大悲無所緣境。故誡以蔑貞凶。
六二。剝床以辨。蔑貞凶。象曰。剝床以辨。未有與也。
于世法為惡臣。于佛法為惡檀越。于觀心為剝損
禪定。無定。則散亂不能辨理。故未有與。別約得者。
是剝去人天散善。然設無人天散善。則無以攝化
眾生。故亦誡以蔑貞凶。
六三。剝之無咎。象曰。剝之無咎。失上下也。
于世法。為混跡小人之君子。于佛法。為有正見之
外護。于觀心。為剝損智慧。剝慧則不著于慧。故能
因敗致功。坐斷兩頭而失上下。又別約得者。是剝
去色無色界味禪暗定。故得無咎。
六四。剝床以膚。凶。象曰。剝床以膚。切近災也。
下卦如床。上卦如身。今剝及身膚。不可救矣。于世
法為惡宰輔。于佛法為惡比丘。于觀心為剝無一
切因果。別約得者。是剝去二乘入真法門。然設無
真諦。則無以出生死而不染世間過患。故誡以切
近于災。所謂毫釐有差。天地懸隔也。
六五。貫魚。以宮人寵。無不利。象曰。以宮人寵。終無尤
也。
于世法。為柔君以在君位。又居陽而得中。能師事
上九高賢。挽回天下之亂。如文王之師呂尚。于佛
法。為福德比丘作叢林主。率眾僧以師事聖賢。于
觀心。為即修惡以達性惡。性惡融通。任運攝得佛
地性善功德。故無不利。又別約得者。從空入假。剝
二邊以歸中道。故須達中道統一切法。如貫魚以
宮人寵。使法法皆成摩訶衍道。則無不利。
上九。碩果不食。君子得輿。小人剝廬。象曰。君子得輿。
民所載也。小人剝廬。終不可用也。
于世法為事外高賢。如呂尚箕子之類。于佛法為
出世高流。人間福田。于觀心為性善終不可剝。故
如碩果不食。君子悟之以成道。小人恃之而生濫
聖之慢者也。別約得者。亦指性德從來不變不壞。
能悟性德。則當下滿足一切佛法。故君子得輿。執
性廢修。則墮落惡趣。故小人剝廬。
<img n="J/J20p0421_02.png"/><rubynote t="【圖】"/>（震下坤上）
復。亨。出入無疾。朋來無咎。反復其道。七日來復。利有
攸往。
約世道。則衰剝之後。必有明主中興而為復。約佛
化。則淪替之後。必有聖賢應現。重振作之而為復。
約觀心又二義。一者承上卦約失言之。剝而必復。
如平旦之氣。好惡與人相近。又如調達得無根信
也。二者承上卦約得言之。剝是蕩一切情執。復是
立一切法體也。若次第三觀。則從假入空名剝。從
空入假名復。若一心三觀。則以修吻性名剝。稱性
垂化名復。復則必亨。陽剛之德為主。故出入可以
無疾。以善化惡。故朋來可以無咎。一復便當使之
永復。故反復其道。至于七日之久。則有始有終。可
以自利利他而有攸往也。
彖曰。復亨。剛反。動而以順行。是以出入無疾。朋來無
咎。反復其道。七日來復。天行也。利有攸往。剛長也。復
其見天地之心乎。
觀心釋者。佛性名為天地之心。雖闡提終不能斷。
但被惡所覆而不能自見耳。苦海無邊。回頭是岸。
一念菩提心。能動無邊生死大海。復之所以得亨
者。以剛德稱性而發。遂有逆反生死之勢故也。此
菩提心一動。則是順修。依此行去。則出入皆無疾。
朋來皆無咎矣。然必反復其道七日來。復者。體天
行之健而為自強不息之功當如是也。充此一念
菩提之心。則便利有攸往。以剛雖至微。而增長之
勢已自不可禦也。故從此可以見吾本具之佛性
矣。又出謂從空出假。入謂從假入空。既順中道法
<pb n="74"/>
性。則不住生死。不住涅槃。而能遊戲于生死涅槃。
故無疾也。朋謂九界性相。開九界之性相。咸成佛
界性相。故無咎也。
象曰。雷在地中。復。先王以至日閉關。商旅不行。后不
省方。
楊慈湖曰。舜禹十有一月朔巡狩。但于冬至日則
不行耳。觀心釋者。復雖有剛長之勢。而利有攸往。
然必靜以養其機。故觀行即佛之先王。既大悟藏
性之至日。必關閉六根。脫粘內伏。暫止六度萬行
商旅之事。但觀現前一念之心。而未可遍歷陰界
入等諸境以省觀也。
初九。不遠復。無祇悔。元吉。象曰。不遠之復。以修身也。
此如顏子。約佛法者。正慧了了。頓見佛性。頓具諸
行。所以元吉。如圓教初住。又約六度。即是般若正
道。
六二。休復。吉。象曰。休復之吉。以下仁也。
此如曾子。約佛法者。正定得中。鄰真近聖。如圓教
十信。又約六度。即是正定與慧相連。
六三。頻復。厲。無咎。象曰。頻復之厲。義無咎也。
此如子路。約佛法者。有定有慧。而不中正。故須先
空次假後中。名為頻。復勤勞修證而得無咎。又約
六度。即是精進勤策相續。
六四。中行獨復。象曰。中行獨復。以從道也。
此如蘧伯玉。約佛法者。正定而與初應。如通教利
根接入于圓。又約六度。即是忍辱。由與初應。則生
法二忍。便成第一義忍。
六五。敦復。無悔。象曰。敦復無悔。中以自考也。
此如周宣。漢文。宋仁。約佛法者。定慧調勻。亦且得
中。但與陽太遠。故必斷惑證真之後。俟開顯而會
入圓位。如藏通二乘。又約六度。即是持戒。雖遠于
初。但自考三業無失。自然合理而得無悔。
上六。迷復。凶。有災眚。用行師。終有大敗。以其國君凶。
至于十年不克征。象曰。迷復之凶。反君道也。
此如王安石方孝孺等。生今反古。名為迷復。非昏
迷不復之謂。約佛法者。不中不正。恃世間小定小
慧以為極則。因復成迷。故不惟凶。且有災眚。若以
此設化教人。必大敗法門。損如來之正法。至于十
年而弗克征。以其似佛法而實非佛法。反于圓頓
大乘之君道。如今世高談圓頓向上者是也。又約
六度。即是布施。而遠于智慧。著相。著果報。起慢。起
愛。亦能起見。故雖是善因。反招惡果。良由不達佛
法之君道故耳。
<img n="J/J20p0422_01.png"/><rubynote t="【圖】"/>（震下乾上）
無妄。元亨利貞。其匪正有眚。不利有攸往。
約世道。則中興之治。合于天道而無妄。約佛法。則
中興之化。同于正法而無妄。約觀心。則復其本性。
真窮惑盡而無妄。皆元亨而利于正者也。然世出
世法。自利利他。皆須深自省察。不可夾一念之邪。
不可有一言一行之眚。倘內匪正而外有眚。則決
不可行矣。聖人持滿之戒如此。
彖曰。無妄。剛自外來。而為主于內。動而健。剛中而應。
大亨以正。天之命也。其匪正有眚。不利有攸往。無妄
之往。何之矣。天命不祐。行矣哉。
震之初爻。全攬乾德為體。故曰自外來為主于內
也。性德雖人人本具。然在迷情。反為分外。今從性
起修。了知性德是我固有。故名為主于內。夫既稱
性起修。必須事事隨順法性。倘三業未純。縱有妙
悟。不可自利利他。既不合于性德。則十方諸佛不
護念之。安能有所行哉。
象曰。天下雷行。物與無妄。先王以茂對時。育萬物。
佛法釋者。師子奮迅。三世益物。名茂對時。番番種
熟脫。使三草二木任運增長而歸一實。名育萬物。
初九。無妄往吉。象曰。無妄之往。得志也。
<pb n="75"/>
彖云無妄之往何之矣。乃指匪正有眚。出于無妄
而往于妄也。此云無妄往吉。乃依此真誠無妄而
往應一切事也。所以得志而吉。
六二。不耕穫。不菑畬。則利有攸往。象曰。不耕穫。未富
也。
田一歲曰菑。三歲曰畬。世未有不耕而穫。不菑而
畬者。夫不耕不菑。此絕無望于穫畬者也。然能穫
能畬。此何以致之乎。孔子云。隱居以求其志。行義
以達其道。又云。耕也餒在其中矣。學也祿在其中
矣。六二以陰柔中正。上應九五陽剛中正之君。惟
以求志達道為心。而毫不以富貴利祿為念。乃利
有攸往而不變其塞耳。
六三。無妄之災。或繫之牛。行人之得。邑人之災。象曰。
行人得牛。邑人災也。
不中不正。居震之上。此執無妄之理而成災者也。
夫行人得牛。何乃執理而求償于邑人。豈非禍及
無辜者乎。
吳幼清曰。無妄之善有三。剛也。當位也。無應也。剛
者。實也。當位者。正也。無應者。無私累也。諸爻或有
其三。或有其二。或有其一。初九三皆全。其最善也。
九五九四有其二。九五剛而中正。九四剛而無應。
是其次也。六二上九有其一。六二中正。上九剛實。
是又其次也。唯六三于三者咸無焉。而亦得為無
妄。何也。下比中正之六二。上比剛實無私之九四。
譬如有人。在己雖無一善。而上有嚴師。下有良友。
親近切磨。夾持薰染。亦不至于為惡。此六三之所
以亦得為無妄也。
陳旻昭曰。世固有忠臣孝子。遇不得已之時勢。竟
冒不忠不孝之名。而萬古不能自白者。因災而息
其欲自陳白之妄心。是為無妄之災。如繫牛于邑。
而行人得之。彼行人決不可查考。而邑人決無以
自白。惟有吞聲忍氣。陪償其牛而已。忠臣孝子之
蒙怨者亦復如是。
九四。可貞。無咎。象曰。可貞無咎。固有之也。
以陽居陰。不好剛以自任。蓋其德性然也。
九五。無妄之疾。勿藥有喜。象曰。無妄之藥。不可試也。
剛健中正。此無妄之至者也。夫立身于無過之地
者。未免責人太過。所謂執藥反成病矣。故勿藥而
有喜。蓋以己律人。則天下孰能從之。
上九。無妄。行有眚。無攸利。象曰。無妄之行。窮之災也。
以陽居陰。雖非過剛。而居無妄之極。則是守常而
不知變通者也。既無善權方便。其何以行之哉。
佛法釋者。六爻皆悟無妄之理而為修證者也。初
九正慧直進。故現生克果而得志。六二正定治習。
故須于禪法不取不證。則可以借路還家。六三不
中不正。雖有小小定慧能開示人。令其得道得果。
如行人得牛。而自己反成減損。久滯凡地。如邑人
之災。九四慧而有定。自利有餘。乃是達其性具定
慧。非是修而後有。九五剛健中正。自利已圓。為眾
生故。示現病行。豈更須對治之藥。即初心修觀亦
復如是。一切境界無非性德。體障即德。無可對治
也。上九不中不正。恃性德而不事修德。躬行多眚。
何利之有。蓋由一味高談向上。以至于窮。故成災
也。
<img n="J/J20p0423_01.png"/><rubynote t="【圖】"/>（乾下艮上）
大畜。利貞。不家食吉。利涉大川。
畜。蓄積也。蓄積其無妄之道以養育天下者也。約
世道。則中興之主。復于無妄之道。而厚蓄國家元
氣。約佛化。則四依大士。復其正法之統。而深養法
門龍象。約觀心。則從迷得悟。復于無妄之性。而廣
積菩提資糧。皆所謂大畜也。世出世法。弘化進修。
皆必以正為利。以物我同養為公。以歷境練心為
要。故不家食吉。而利涉大川也。
<pb n="76"/>
彖曰。大畜。剛健篤實輝光。日新其德。剛上而尚賢。能
止健。大正也。不家食吉。養賢也。利涉大川。應乎天也。
乾之剛健。艮之篤實。皆有輝光之義焉。以此日新
其德。則蓄積深厚廣大。故名大畜。然所謂利貞不
家食吉利涉大川者。非是性外別立修德。乃稱性
所起之修。全修在性者也。試觀乾德之剛。上行居
卦之終。而六五能尊尚之。且卦體外止內健。豈非
本性大正之道乎。六五以柔中之德。上則養賢師
以風天下。下則養賢士以儲國用。豈非不家食吉
之正道乎。且以柔中之德。應九二天德之剛。剛柔
相濟。何遠不通。豈非利涉大川之正道乎。
象曰。天在山中。大畜。君子以多識前言往行以畜其
德。
一山之中具有天之全體。一念心中具攝十世古
今。攬五時八教之前言。該六度萬德之往行。以成
我自心之德。以此自畜。即以此畜天下矣。
吳幼清曰。識。謂記之于心。德大于前言往行。猶天
之大于山也。以外之所聞所見。而涵養其中至大
之德。猶山在外。而藏畜至大之天于中也。前言往
行。象山中寶藏之多。德象天之大。
初九。有厲。利己。象曰。有厲利己。不犯災也。
六爻皆具剛健篤實輝光之義。而自新新民者也
初九陽剛在下。正宜隱居求志。故有惕厲之功。而
先利自己。己利既成。任運可以利人。若己躬下事
未辦。而先欲度人。則犯災矣。
九二。輿說輹。象曰。輿說輹。中無尤也。
剛而得中。專修定慧。似無意于得時行道者。然自
利正是利他之本。故中無尤。
九三。良馬逐。利艱貞。曰閑輿衛。利有攸往。象曰。利有
攸往。上合志也。
剛而得正。居乾之上。不患不能度生也。患其欲速
喜進。失于防閑耳。故必利于艱貞。閑其輿衛。乃利
攸往。亦以上有六四之良友。六五之賢君。上九之
明師。與之合志。必能互相警勵。故可往也。
六四。童牛之牿。元吉。象曰。六四元吉。有喜也。
柔而得正。下則應初九剛正之良友。親九三剛正
之畏友。上則近六五柔中之聖君。過端未形。而潛
消默化。如童牛未角。先施以牿。更無抵觸之患。以
此自養。以此為天下式。大善而吉。悅而且樂者矣。
六五。豶豕之牙。吉。象曰。六五之吉。有慶也。
豶。犗也。犗則不暴。而牙仍堅利也。柔得中位。尊上
賢而應下乾。性德既無偏頗。所養又復周足。自利
成就。可以君臨天下。舉天下之善惡眾庶。無不入
吾陶冶。故如豶豕之牙。
上九。何天之衢。亨。象曰。何天之衢。道大行也。
以剛柔相濟之德。當聖君師保之任。隱居所求之
志。至此大行無壅。蓋不啻行于天衢也。
<img n="J/J20p0424_01.png"/><rubynote t="【圖】"/>（震下艮上）
頤。貞吉。觀頤。自求口實。
約世道。則畜德以養天下。約佛化。則畜德以利群
生。約觀心。則菩提資糧既積。而長養聖胎也。自利
利他。皆正則吉。皆須視從來聖賢之所為頤者何
如。皆須自視其所以為口實者何如。
彖曰。頤。貞吉。養正則吉也。觀頤。觀其所養也。自求口
實。觀其自養也。天地養萬物。聖人養賢以及萬民。頤
之時大矣哉。
養正則吉。明養而非正。正而不養。皆非吉道也。不
觀聖賢之所養。則無以取法思齊。不觀自養之口
實。則無以匹休媲美。且如天地全體太極之德以
自養。即能普養萬物。聖人養賢輔成己德。即可以
及萬民。誰謂養正之外別有利人之方。故正自養
時。即全具位育功能而稱大也。
象曰。山下有雷。頤。君子以慎言語節飲食。
<pb n="77"/>
言語飲食。皆動之象也。慎之節之。不失其止也。故
知養正莫善于知止。
初九。舍爾靈龜。觀我朵頤。凶。象曰。觀我朵頤。亦不足
貴也。
陽剛為自養養他之具。知止為自養養他之貞。初
九陽剛足以自養。如靈龜服氣。可不求食。而居動
體。上應六四。觀彼口實。反為朵頤。失其貴而凶矣。
此如躁進之君子。于佛法中。則如乾慧外凡。不宜
利物。
六二。顛頤。拂經。于丘頤。征凶。象曰。六二征凶。行失類
也。
以上養下。乃理之常。六二陰柔。反藉初九之養。拂
其經矣。又居動體。恐或不肯自安。將求頤于六五
之丘。五雖與二為應。然亦陰柔。不能自養。何能養
人。征則徒得凶耳兩。陰無相濟之功。故為失類。此
如無用之庸臣。于佛法中。則如暗證盲禪。進退失
措。
六三。拂頤。貞凶。十年勿用。無攸利。象曰。十年勿用。道
大悖也。
陰柔不能自養。又不中正。以居動極。拂于頤矣。雖
有上九正應。何能救之。終于無用而已。此如邪僻
之宰官。于佛法中。則如六群亂眾。大失軌範。
六四。顛頤。吉。虎視耽耽。其欲逐逐。無咎。象曰。顛頤之
吉。上施光也。
陰柔得正。而居止體。雖無養具。得養之貞者也。下
應初九。賴其養以自養養人。此如休休有容之大
臣。吉之道也。初方觀我而朵頤我隨其視之耽耽。
欲之逐逐。以禮而優待之。在初則不足貴。在我則
養賢以及萬民。可謂上施光矣。于佛法中。則如賢
良營事。善為外護。
六五。拂經。居貞吉。不可涉大川。象曰。居貞之吉。順以
從上也。
陰柔無養人之具。空居君位。故名拂經。居止之中。
順從上九。此亦養賢以及萬民。為得其正者也。但
可處常。不可處變。宜守成。不宜創業耳。此如虛己
之賢君。于佛法中。則如柔和同行。互相勉勗。
上九。由頤。厲吉。利涉大川。象曰。由頤厲吉。大有慶也。
以陽剛居止極。卦之所以為頤者此也。此如望隆
之師保。可以拯濟天下者矣。于佛法中。則如證道
教授。宰任玄綱。
<img n="J/J20p0425_01.png"/><rubynote t="【圖】"/>（巽下兌上）
大過。棟撓。利有攸往。亨。
約世道。則賢君以道養天下。而治平日久。約佛化。
則四依以道化群生。而佛法大行。約觀心。則功夫
勝進而將破無明也。夫治平既久。則亂階必萌。所
宜防微杜漸。化道既盛。則有漏易生。所宜陳規立
矩。功夫既進。則無明將破。所宜善巧用心也。
彖曰。大過。大者過也。棟撓。本末弱也。剛過而中。巽而
說行。利有攸往。乃亨。大過之時大矣哉。
大者既過。所以必當思患豫防。初上皆弱。所以剛
中。不宜恃勢令撓。剛雖過而得中。又以巽順而悅
行之所以猶有挽回匡濟之術。乃得亨也。永保無
虞亦在此時。盛極忽衰亦在此時。其關係豈不大
哉。
象曰。澤滅木。大過。君子以獨立不懼。遯世無悶。
澤本養木。而反滅木。大過之象也。惟以獨立不懼
遯世無悶之力持之。庶學有本而養有素。可以砥
柱中流耳。
初六。藉用白茅。無咎。象曰。藉用白茅。柔在下也。
世法佛法。當大過時。皆以剛柔相濟為得。過剛過
柔為失。今初六以柔居巽體之下。而在陽位。無功
名富貴以累其心。唯庸德庸言下學上達以為其
務者也。約佛法者。定有其慧。兼以戒德精嚴。故無
<pb n="78"/>
咎。
九二。枯楊生稊。老夫得其女妻。無不利。象曰。老夫女
妻。過以相與也。
剛而得中。又居陰位。陽得陰助。如枯楊生稊老夫
女妻之象。蓋過于下賢者也。約佛法者。慧與定俱。
如先見道。後修事禪。故無不利。
九三。棟撓。凶。象曰。棟撓之凶。不可以有輔也。
過剛不中。任其剛愎。以此自修。則德必敗。以此治
世。則亂必生。故棟撓而凶。約佛法者。純用邪慧。故
不可有輔。
九四。棟隆。吉。有它吝。象曰。棟隆之吉。不撓乎下也。
剛而不過。足以自立立人。但居悅體。恐其好大喜
功而不安守。故誡以有它則吝。約佛法者。亦是慧
與定俱。但恐夾雜名利之心。則自利利他未必究
竟。故誡以有它則吝。
九五。枯楊生華。老婦得其士夫。無咎無譽。象曰。枯楊
生華。何可久也。老婦士夫。亦可醜也。
雖云陽剛中正。然在大過之時。則是恃其聰明才
智者也。享成平之樂。不知民事艱難。且不知下用
賢臣。惟與上六陰柔無用之老臣相得。何能久哉。
約佛法者。慧力太過。無禪定以持之。何能發生勝
果。
上六。過涉滅頂。凶。無咎。象曰。過涉之凶。不可咎也。
居過極之地。惟有柔正之德。而無濟難之才。故不
免于凶。而實非其咎也。約佛法者。正定無慧。終為
頂墮。
<img n="J/J20p0425_02.png"/><rubynote t="【圖】"/>（坎下坎上）
習坎。有孚。維心亨。行有尚。
約世道。則太平久而放逸生。放逸生而患難洊至。
約佛法。則從化多而有漏起。有漏起而魔事必作。
約觀心。則慧力勝而夙習動。夙習動而境發必強。
皆習坎之象也。然世出世法。不患有重沓之險難。
但患無出險之良圖。誠能如此卦之中實有孚。深
信一切境界皆唯心所現。則亨而行有尚矣。又何
險之不可濟哉。
彖曰。習坎。重險也。水流而不盈。行險而不失其信。維
心亨。乃以剛中也。行有尚。往有功也。天險不可升也。
地險山川丘陵也。王公設險以守其國。險之時用大
矣哉。
善觀心者。每即塞以成通。夫習坎雖云重險。然流
而不盈潮不失限。何非吾人修道之要術。所貴深
信維心之亨。猶如坎卦之剛中一般。則以此而往。
必有功矣。且險之名雖似不美。而險之義實未嘗
不美。天不可升。天非險乎。山川丘陵。地不險乎。城
池之險以守其國。王公何嘗不用險乎。惟在吾人
善用險。而不為險所用。則以此治世。以此出世以
此觀心。無不可矣。
象曰。水洊至。習坎。君子以常德行。習教事。
常德行。即學而不厭也。習教事。即誨人不倦也。習
坎之象。乃萬古聖賢心法。奚險之可畏哉。此正合
台宗善識通塞。即塞成通之法。亦是巧用性惡法
門。
初六。習坎。入于坎窞。凶。象曰。習坎入坎。失道凶也。
在險之時。不論自利利他。唯貴有孚而定慧相濟。
今初六以陰居下。毫無孚信之德。乃汩沒于惡習
而不能自出者也。
九二。坎有險。求小得。象曰。求小得。未出中也。
剛中有孚。但居下卦。則夙習尚深。未能頓達聖境。
僅可小得而已。
六三。來之坎坎。險且枕。入于坎窞。勿用。象曰。來之坎
坎。終無功也。
不中不正。柔而志剛。自謂出險。不知前險之正來。
此如邪見增上慢人。故終無功。
<pb n="79"/>
六四。樽酒簋貳。用缶。納約自牖。終無咎。象曰。樽酒簋
貳。剛柔際也。
柔而得正。與九五之中正剛德相與。所謂因定發
慧。正出險之妙道也。正觀如酒。助道如簋。誠朴如
缶。方便道如牖。從此可發真而無咎矣。
九五。坎不盈。祇既平。無咎。象曰。坎不盈。中未大也。
陽剛中正。已得出世真慧現前。如坎之不盈。而風
恬浪靜也。但初破無明。餘惑未盡。故中未大。此勉
其速趣極聖而已。
上六。繫用徽纆。寘于叢棘。三歲不得。凶。象曰。上六失
道。凶三歲也。
陰居險極。有定無慧。如凡外癡定。極至非想。終不
脫三界繫縛。而見取既深。猶如寘于叢棘。永不得
免離也。
<img n="J/J20p0426_01.png"/><rubynote t="【圖】"/>（離下離上）
離。利貞亨。畜牝牛吉。
火性無我。麗附草木而後可見。故名為離。約世道。
則重險之時。必麗正法以御世。約佛法。則魔擾之
時。必麗正教以除邪。約觀心。則境發之時。必麗正
觀以銷陰。故皆利貞則亨也。牝牛柔順而多力。又
能生育犢子。喻正定能生妙慧。
彖曰。離。麗也。日月麗乎天。百穀草木麗乎土。重明以
麗乎正。乃化成天下。柔麗乎中正。故亨。是以畜牝牛
吉也。
如日月必麗天。如百穀草木必麗土。吾人重明智
慧。亦必麗乎性德之正。則自利既成。便可以化天
下矣。夫智慧光明。必依禪定而發。禪定又依理性
而成。今六五六二。麗乎中正之位。故有亨道。如牝
牛能生智慧犢子而吉也。吳幼清曰。上卦為重明。
下卦三爻皆麗乎正。
象曰。明兩作離。大人以繼明照于四方。
明而又明。相續不息。自既克明其德。便足以照四
方矣。
初九。履錯然。敬之。無咎。象曰。履錯之敬。以辟咎也。
用觀之始。雖有正慧。而行履未純。故常若錯然之
象。惟競競業業。不敢自安。則德日進而習日除。可
辟咎矣。豈俟咎之生而後除哉。
六二。黃離。元吉。象曰。黃離元吉。得中道也。
中正妙定。稱性所成。以此照一切法。使一切法皆
成中道。乃絕待圓融之妙止也。
九三。日昃之離。不鼓缶而歌。則大耋之嗟。凶。象曰。日
昃之離。何可久也。
過用其慧而無定以濟之。有時歡喜太甚。則鼓缶
而歌。有時憂慮太切。則大耋之嗟。悲歡亂其衷曲。
乾慧不能自持。其退失也必矣。
九四。突如其來如。焚如。死如。棄如。象曰。突如其來如。
無所容也。
雖似有慧有定。而實不中不正。不能調適道品。故
時或精進。則失于太速。而突如其來如。時或懈怠。
則置諸罔覺。而焚如死如棄如也。夫進銳者退必
速。其來既突。則決無所容矣。又何俟于焚死棄。而
後知其非善終之道哉。
六五。出涕沱若。戚嗟若。吉。象曰。六五之吉。離王公也。
得中之定。能發實慧。進德固無疑矣。然堯舜其猶
病諸。文王望道未見。伯玉寡過未能。孔子聖仁豈
敢。從來聖賢之學皆如是也。
上九。王用出征。有嘉折首。獲匪其醜。無咎。象曰。王用
出征。以正邦也。
剛而不過。又居明極。自利已成。化他有術。人自歸
慕而折首。非有醜惡而須伐也。身正則邦正。邦正。
則六合歸心。重譯奉命矣。是之謂王用出征。豈以
奮武揚威為出征哉。
<other>周易禪解卷第四</other>
<pb n="80"/>
弟子悟偉照本仝捐貲刻

<sarticle><article>周易禪解卷第五</article></sarticle>
北天目道人蕅益智旭著
<other>下經之一</other>
上經始乾坤而終坎離。乃天地日月之象。又寂照
定慧之德也。是約性德之始終。下經始咸恒而終
既濟未濟。乃感應窮通之象。又機教相扣。三世益
物之象也。是約修德之始終。又上經始于乾坤之
性德。終于坎離之修德。為自行因果具足。下經始
于咸恒之機教。終于既濟未濟之無窮。為化他能
所具足。此二篇之大旨也。
<img n="J/J20p0427_01.png"/><rubynote t="【圖】"/>（艮下兌上）
咸。亨。利貞。取女吉。
艮得乾之上爻而為少男。如初心有定之慧。慧不
失定者也。兌得坤之上爻而為少女。如初心有慧
之定。定不失慧者也。互為能所。互為感應。故名為
咸。約世道。則上下之相交。約佛法。則眾生諸佛之
相扣。約觀心。則境智之相發。夫有感應。必有所通。
但感之與應皆必以正。如世之取女。必以其禮。則
正而吉矣。
彖曰。咸。感也。柔上而剛下。二氣感應以相與。止而說。
男下女。是以亨利貞取女吉也。天地感而萬物化生。
聖人感人心而天下和平。觀其所感。而天地萬物之
情可見矣。
咸何以為感哉。下卦坤體之柔。上于六而成兌。上
卦乾體之剛。下于三而成艮。乃天地之二氣感應
以相與也。又艮止而兌說。以男而下女。此感應之
正。所以吉也。約佛法者。艮為生。兌為佛。眾生感佛
既專。則佛說法應之。約觀心者。艮為觀。兌為境。觀
智研境既專。則境諦開發而得悅矣。世出世法。皆
以感而成事。故可以見天地萬物之情。
象曰。山上有澤。咸。君子以虛受人。
慢如高山。法水不停。今山上有澤。豈非以其虛而
能受哉。
初六。咸其拇。象曰。咸其拇。志在外也。
咸雖感而遂通。須不違其寂然不動之體。又須善
識時位之宜。倘因感而搖其主宰。則反失能應之
本矣。大概感應之道。互為能所。然下三爻既居止
體。且在下位。故皆不宜妄應于他。上三爻既居悅
體。且在上位。故皆宜善應于物。今初六以陰居下。
而為九四所感。未免腳指先動。夫用行舍藏原無
定局。時止則止。時行則行。行得其當則吉。不得其
當則凶。故未可判定是非。即所謂志在外者亦自
不同。若志在天下。不顧身家。則吉。若志在利名。不
顧心性。則可羞矣。
六二。咸其腓。凶。居吉。象曰。雖凶居吉。順不害也。
陰柔中正。而為九五所感。倘躁妄欲進則凶。惟安
居自守則吉。蓋安居自守。乃順乎柔中之道而不
害也。
九三。咸其股。執其隨。往吝。象曰。咸其股。亦不處也。志
在隨人。所執下也。
以剛正居止極。而為上六所感。未免亟亟以利生
為務。不知欲利他者。先須自利成就。若一被順境
所牽。則頓失生平所養。亦可羞也。
九四。貞吉。悔亡。憧憧往來。朋從爾思。象曰。貞吉悔亡。
未感害也。憧憧往來。未光大也。
剛而不過。定慧齊平。得感應之正道。故吉而悔亡。
見其己心他心。互含互攝。有憧憧往來之象。既以
心為感應之本。則凡有血氣莫不尊親。有朋從爾
思之象。惟其得感應之正。雖終日感而不違其寂
然不動之體。故未感害也。惟其悟一心之往來。雖
知本自何思何慮。而還須精義入神以致用。利用
<pb n="81"/>
安身以崇德。窮神知化以深造于不可知之域。故
未肯遽以現前所證為光大也。
九五。咸其脢。無悔。象曰。咸其脢。志末也。
陽剛中正而居悅體。如艮其背不獲其身。行其庭
不見其人之象。乃允合于寂然不動感而遂通之
妙。故得毫無過失可悔。而善始善終。證于究竟。名
為志末。末。猶終也。
上六。咸其輔頰舌。象曰。咸其輔頰舌。滕口說也。
柔而得正為兌之主。內依止德。外宣四辯。為咸其
輔頰舌之象。說法無盡。誨人不倦。故曰滕口說也。
然初之咸拇。上之咸舌。皆不言吉凶者。以初心初
步。有邪有正。事非一概。說法利生。亦有邪有正。轍
非一途故也。觀于彖辭亨及利貞之誡。則思過半
矣。
<img n="J/J20p0427_02.png"/><rubynote t="【圖】"/>（巽下震上）
恒。亨。無咎。利貞。利有攸往。
夫感應之機。不可一息有差。而感應之理。則亙古
不變者也。依常然之理而為感應。故澤山得名為
咸。依逗機之妙而論常理。故雷風得名為恒。澤山
名咸。則常即無常。雷風名恒。則無常即常。又咸是
澤山。則無常本常。恒是雷風。則常本無常。二鳥雙
遊之喻。于此亦可悟矣。理既有常。常則必亨。亦必
無咎。但常非一定死執之常。須知有體有用。體則
非常非無常。用則雙照常與無常。悟非常非無常
之體。名為利貞。起能常能無常之用。名利有攸往
也。
彖曰。恒。久也。剛上而柔下。雷風相與。巽而動。剛柔相
應恒。恒亨無咎利貞。久於其道也。天地之道。恒久而
不已也。利有攸往。終則有始也。日月得天而能久照。
四時變化而能久成。聖人久於其道而天下化成。觀
其所恒。而天地萬物之情可見矣。
恒何以名久。以其道之可久也。震體本坤。則剛上
而主之。巽體本乾。則柔下而主之。此剛柔相濟之
常道也。雷以動之。風以鼓之。此造物生成之常道
也。巽于其內。動于其外。此人事物理之常道也。剛
柔相應。此安立對待之常道也。久于其道。即名為
貞。便可亨而無咎。天地之道亦若是而已矣。始既
必終。終亦必始。始終相代故非常。始終相續故非
斷。非斷非常。故常與無常二義俱成。天地則有成
住壞空。日月則有晝夜出沒。四時則有乘除代謝。
聖道則有始終體用。皆常與無常二義雙存。而體
則非常非無常。強名為恒者也。
象曰。雷風恒。君子以立不易方。
方者。至定而至變。至變而至定者也。東看則西。南
觀成北。不亦變乎。南決非北。東決非西。不亦定乎。
立不易方。亦立于至變至定至定至變之道而已。
初六。浚恒。貞凶。無攸利。象曰。浚恒之凶。始求深也。
夫居咸者。每患無主靜之操持。而居恒者。每患無
變通之學問。今初六以陰居下。知死守而不知變
通。求之愈深。愈失亨貞攸往之利。故凶。
九二。悔亡。象曰。九二悔亡。能久中也。
以剛居柔。且在中位。不偏不倚。無適無莫。乃久于
中道。非固執不通之恒。故悔亡也。
九三。不恒其德。或承之羞。貞吝。象曰。不恒其德。無所
容也。
過剛不中。以應上六。未免宜久而不肯久。正與初
六相反。然過猶不及。且陽剛而反不恒。尤可羞矣。
張慎甫曰。三之不恒。藉口圓融變通而失之者也。
九四。田無禽。象曰。久非其位。安得禽也。
四為震主。恒于動者也。動非可久之位。安能得禽。
蓋靜方能有獲耳。
六五。恒其德貞。婦人吉。夫子凶。象曰。婦人貞吉。從一
而終也。夫子制義。從婦凶也。
<pb n="82"/>
柔中而應九二之賢。似得恒之正者。然大君宰化
導之權。乃絕無變通闔闢之用。不幾為婦道乎。
上六。振恒。凶。象曰。振恒在上。大無功也。
陰居動極。志大而才小。位尊而德薄。且下應九三
不恒之友。其何以濟天下哉。王安石方孝孺似之。
<img n="J/J20p0428_01.png"/><rubynote t="【圖】"/>（艮下乾上）
遯。亨。小利貞。
夫世間之道。久則必變而後通。進則必退而後久。
此卦剛而能止。是不以進為進。而正以退為進者
也。故亨。然說一退字。便有似于自利之小道矣。若
充此小道。不幾失立人達人之弘規乎。故誡以小
利貞。言雖示同小道。而終利于大人之貞也。
彖曰。遯。亨。遯而亨也。剛當位而應。與時行也。小利貞。
浸而長也。遯之時義大矣哉。
尺蠖尚屈而後申。龍蛇亦蟄而後震。君子之學。欲
自利利他者。豈不以遯而得亨哉。且九五剛當其
位。以應六二之賢。乃與時偕行之道。所以亨也。所
言小利貞者。慮其陰柔自守之志。漸漸浸而長也。
夫善遯者。則退正所以為進。不善遯者。則退竟終
于不進矣。所關顧不大哉。
象曰。天下有山。遯。君子以遠小人不惡而嚴。
外健內止。未嘗有意于遠小人。而小人自不能媚
也。以小人為用。故不惡。小不能擅權。故而嚴。約聖
學者。天君為主。百骸聽命。耳目口腹之欲不能為
亂也。
初六。遯尾厲。勿用有攸往。象曰。遯尾之厲。不往何災
也。
處遯之時。須隨其德位以為進退。方不失亨貞之
道。今初六陰柔居下。才位俱卑。惟固守為宜。不可
妄往以取災也。此如樂正裘牧仲。
六二。執之用黃牛之革。莫之勝說。象曰。執用黃牛。固
志也。
柔順中正。非榮名利祿之所能牽。上應九五剛健
中正之君以行其志。國有道。不變塞焉。故象以執
用黃牛之革。此如伊尹。
九三。係遯。有疾厲畜臣妾吉。象曰。係遯之厲。有疾憊
也。畜臣妾吉。不可大事也。
剛而得正。可以有為。而居止極。則未免為遯之一
字所係。此絕人忘世之道。君子之疾也。然雖不能
大有所為。亦須厲勉其精神以畜臣妾則吉。所謂
不能治國。亦且齊家以為天下風可也。丈人現二
子于子路。亦是此意。但無援天下之大手段耳。
九四。好遯。君子吉。小人否。象曰。君子好遯。小人否也。
以剛居柔。上輔九五。下應初六。承天子之德。撫天
下之民。休休有容。君子之吉道。非小人所能學也。
此如衛武公。（否本音）
九五。嘉遯。貞吉。象曰。嘉遯貞吉。以正志也。
剛健中正。下應六二陰柔中正之賢。當此遯時。雖
有英明神武作略。不自露其才華。遯之嘉美。貞而
且吉者也。此如湯王。
上九。肥遯。無不利。象曰。肥遯無不利。無所疑也。
剛而不過。尊居師保之位。望隆于天下。而不自伐
其德。故為肥遯而無不利。此如太公。
<img n="J/J20p0429_01.png"/><rubynote t="【圖】"/>（乾下震上）
大壯。利貞。
夫退養之功愈密。則精神道德益壯。然大者既壯。
不患不能致用。特患恃才德而妄動耳。利貞之誡。
深為持盈處滿者設也。
彖曰。大壯。大者壯也。剛以動。故壯。大壯利貞。大者正
也。正大。而天地之情可見矣。
夫人一體之中。有大者。有小者。從其大體為大人。
從其小體為小人。今言大壯。乃是大者壯也。剛則
非情欲所能撓。動則非舊習所能囿。所以壯也。言
<pb n="83"/>
利貞者。以大者本自正也。不正何以稱大。故正大
而天地之情可見矣。約佛法者。天地即表理智。亦
表定慧。
象曰。雷在天上。大壯。君子以非禮弗履。
非禮弗履。正佛法中所謂悲體戒雷震也。
初九。壯于趾。征凶有孚。象曰。壯于趾。其孚窮也。
雖云大者必正。須知正者乃大。若恃其大以為正。
正便成邪。恃其壯以為大。大必不久。恃其正以為
壯。壯必有衰。洪範所以有高明柔克之訓。正為此
耳。今初九過剛不中。故往則必凶。以其自信自恃。
乃必窮之道也。
九二。貞吉。象曰。九二貞吉。以中也。
陽居陰位。剛而不過。又得其中。得中即得正矣。
九三。小人用壯。君子用罔。貞厲。羝羊觸藩。羸其角。象
曰。小人用壯。君子罔也。
雖本君子。但好剛任壯。未免同于衽金革蹈白刃
暴虎馮河之小人。適足取困而已。何能決斯世之
藩哉。若真是君子。則勢雖壯盛。而不自恃。慊然似
罔也已。
九四。貞吉悔亡。藩決不羸。壯于大輿之輹。象曰。藩決
不羸。尚往也。
陽居陰位。以柔濟剛。得大壯之貞者。所以削平禍
亂而不損其神。以此運載天下。無往而不得也。
六五。喪羊于易。無悔。象曰。喪羊于易。位不當也。
柔而得中。故絕無剛壯喜觸之態而無悔也。位不
當。猶所謂有天下而不與。
上六。羝羊觸藩。不能退。不能遂。無攸利。艱則吉。象曰。
不能退。不能遂。不詳也。艱則吉。咎不長也。
質位俱柔。但有壯名。而無壯義。故無攸利。然善用
柔者。正不必慕大壯之虛名。惟艱守其柔克之道。
則柔能勝剛。反得吉矣。此勸其不能遂則須退也。
<img n="J/J20p0429_02.png"/><rubynote t="【圖】"/>（坤下離上）
晉。康侯用錫馬蕃庶。晝日三接。
大壯而能貞。則可進于自利利他之域矣。當此平
康之世。賢侯得寵于聖君。錫馬蕃庶。錫之厚也。晝
日三接。接之勤也。觀心釋者。妙觀察智為康侯。增
長稱性功德為錫馬蕃庶。證見法身理體為晝日
三接。
彖曰。晉。進也。明出地上。順而麗乎大明。柔進而上行。
是以康侯用錫馬蕃庶。晝日三接也。
明若未出。不名平康之晉時。不順不麗。不名晉世
之賢侯。不柔不進。不得錫接之蕃數。蓋六五之柔
即坤全體。坤與合德。故進而上行以麗之也。觀心
釋者。根本實智光明。破無明住地而出。故云明出
地上。定與慧俱。止觀不二。故云順而麗乎大明。無
明實性即佛性。無明轉。即變為明。故柔進而上行。
是以功德智慧重重增勝也。
象曰。明出地上。晉。君子以自昭明德。
本覺之性名為明德。始覺之功名之為昭。心外無
法名之為自。自昭明德。則新民止至善在其中矣。
初六。晉如摧如。貞吉。罔孚。裕無咎。象曰。晉如摧如。獨
行正也。裕無咎。未受命也。
晉之六爻。皆應自昭明德以新民者也。而時位不
同。所養亦異。故吉凶悔吝分焉。初六以陰居陽。定
有其慧。且居順體。故可進而晉如。然在卦下。又與
鼫鼠為應。非我良朋。則斷不宜欲速。故有阻而摧
如。夫晉與摧皆外境耳。何與于我。但當守正則吉。
縱令一時不足取信。惟寬裕以待之。終無咎矣。言
獨行正者。自信自肯不求人知之意。言未受命者。
猶孟子所謂命也有性焉君子不謂命也之意。
六二。晉如愁如。貞吉。受茲介福。于其王母。象曰。受茲
介福。以中正也。
柔順中正。自昭明德。常切望道未見之愁。正而且
<pb n="84"/>
吉者也。上與六五王母合德。錫以本分應得之福。
故名介福。縱令貴極人臣。非分外也。
六三。眾允。悔亡。象曰。眾允之。志上行也。
以陰居陽。定有其慧。當晉之時。而在順體之上。初
六所謂罔孚者。裕養至此。眾皆允之。而悔亡矣。隱
居以求其志。行義以達其道。故曰志上行也。
九四。晉如鼫鼠。貞厲。象曰。鼫鼠貞厲。位不當也。
君子之自昭明德也。外宜晦而內宜明。故闇然而
日章。以九居四。則外剛而內柔。外明而內晦者也。
如鼫鼠。能飛不能過屋。能緣不能窮木。能遊不能
度谷。能穴不能掩身。能走不能先人。不亦危乎。
蕅益子曰。予昔初入閩中。見有鬻白兔者。人爭以
百金買之。未幾。生育甚多。其價漸減至一錢許。好
事者殺而烹之。臭不可食。遂無人買。博古者云。此
非白兔。乃鼫鼠耳。噫。本以賤鼠。謬膺白兔之名。無
德居高位者蓋類此矣。
六五。悔亡。失得勿恤。往吉。無不利。象曰。失得勿恤。往
有慶也。
以六居五。定有其慧。又為離明之主。得中道而處
天位。正所謂自新新民。無所不用其極者也。雖俯
乘鼫鼠之九四。仰承晉角之上九。而與坤順合德。
故往接三陰。同成順麗大明之治。則吉無不利。舉
世皆蒙其福慶矣。又何失得之可恤哉。
上九。晉其角。維用伐邑。厲吉無咎。貞吝。象曰。維用伐
邑。道未光也。
上九亦外剛而內柔。外明而內晦者也。而居晉極。
則如獸之角矣。以角觸人則凶。維用以自治。如伐
邑然。則厲吉而無咎。然不能自治于早。至此時而
方自治。雖得其正。不亦吝與。四十五十而無聞焉。
斯亦不足畏也已。故曰道未光也。
<img n="J/J20p0430_01.png"/><rubynote t="【圖】"/>（離下坤上）
明夷。利艱貞。
知進而不知退。則必有傷。夷者。傷也。明入地中。其
光不耀。知艱貞之為利。乃所謂用晦而明。合于文
王箕子之德矣。
彖曰。明入地中。明夷。內文明而外柔順。以蒙大難。文
王以之。利艱貞。晦其明也。內難而能正其志。箕子以
之。
文明柔順。雖通指一卦之德。意在六二。內難正志。
專指六五。艱貞晦明。則文王箕子所同也。觀心釋
者。煩惱惡業。病患魔事。上慢邪見。無非圓頓止觀
所行妙境。
象曰。明入地中。明夷。君子以蒞眾。用晦而明。
甯武子之愚不可及。兵法之以逸待勞。以靜制動。
以闇伺明。皆明夷之用也。聖學則闇然而日章。
初九。明夷于飛。垂其翼。君子于行。三日不食。有攸往。
主人有言。象曰。君子于行。義不食也。
此如太公伯夷之避紂也。先垂其翼。則不露其飛
之形。及行之速。則三日而不遑食。蓋義當遠遯。不
欲主人知之而有言耳。
六二。明夷。夷于左股。用拯馬壯吉。象曰。六二之吉。順
以則也。
文明中正之德。當此明夷之時。雖左股業已受傷。
猶往拯救。唯馬壯故吉耳。羑里既囚之後。仍率三
分天下之二以服事殷。順而不忤。誠萬古人臣之
則也。
九三。明夷于南狩。得其大首。不可疾貞。象曰。南狩之
志。乃大得也。
以剛居剛。在離之上。夜盡將旦之時也。正與上六
闇主為應。如武王伐紂。得其大惡之首。然以臣伐
君。事不可疾。當持之以貞耳。象云南狩之志。猶孟
子所云有伊尹之志。則可無伊尹之志則篡也。辭
義凜然。
<pb n="85"/>
六四。入于左腹。獲明夷之心。于出門庭。象曰。入于左
腹。獲心意也。
已居坤體。入暗地矣。柔而得正。稍遠于上。故猶可
獲明夷之心而出門庭。如微子抱祭器以行遁。但
出門庭。遜于荒野。非歸周也。
六五。箕子之明夷。利貞象曰。箕子之貞。明不可息也。
迫近暗君。身已辱矣。外柔內剛。居得其中。用晦而
明。明照萬古。洪範九疇之燈誰能息之。
上六。不明晦。初登于天。後入于地。象曰。初登于天。照
四國也。後入于地。失則也。
以陰居陰。處夷之極。初稱天子。後成獨夫者也。蓋
下五爻皆明而示晦。故能用晦而明。此則不明而
晦。故失則而終入地耳。
<img n="J/J20p0431_01.png"/><rubynote t="【圖】"/>（離下巽上）
家人。利女貞。
欲救天下之傷。莫若反求于家庭。欲正家庭之化。
莫若致嚴于女貞。牝雞之晨。維家之索。不可以不
誡也。佛法釋者。觀行被魔事所擾。當念唯心。唯心
為佛法之家。仍須以定資慧。以福助智。以修顯性。
名利女貞。
彖曰。家人。女正位乎內。男正位乎外。男女正。天地之
大義也。家人有嚴君焉。父母之謂也。父父子子。兄兄
弟弟。夫夫婦婦。而家道正。正家。而天下定矣。
佛法釋者。禪定持心。則內冥法體。智慧了境。則外
施化用。修德之定慧平正。本乎性德之寂照不二
也。在因名男女。在果名父母。既證果德。十界歸仰。
故名嚴君。性修不濫。名父父子子。真俗並照。名兄
兄弟弟。福慧互資。名夫夫婦婦。一世界清淨故。十
方世界皆悉清淨。名正家而天下定也。
象曰。風自火出。家人。君子以言有物而行有恒。
火因風鼓。而今風自火出。猶家以德化。而今德從
家播也。有物則非無實之言。有恒則非設飾之行。
所以能刑于寡妻。至于兄弟。以御于家邦耳。佛法
亦然。律儀清淨。則可以攝善攝生矣。
初九。閑有家。悔亡。象曰。閑有家。志未變也。
以剛正居有家之初。即言有物行有恒以閑之。則
可保其終不變矣。佛法釋者。即是增上戒學。
六二。無攸遂。在中饋。貞吉。象曰。六二之吉。順以巽也。
陰柔中正。而為內卦之主。故每事不敢自專自遂。
唯供其中饋之職而已。佛法釋者。即是增上定學。
九三。家人嗃嗃。悔厲吉。婦子嘻嘻。終吝。象曰。家人嗃
嗃。未失也。婦子嘻嘻。失家節也。
過剛不中。似失于嚴厲者。然以治家正道觀之。則
未失而仍吉。倘畏其悔厲。而從事于嘻嘻。始似相
安。終以失家節而取吝矣。佛法釋者。即是增上慧
學。
六四。富家大吉。象曰。富家大吉。順在位也。
陰柔得正。為巽之主。所謂生財有大道者也。佛法
釋者。即緣因善心發。富有萬德。名為解脫。
九五。王假有家。勿恤吉。象曰。王假有家。交相愛也。
假。大也。書云不自滿假。詩云假以溢我。又曰假哉
皇考。皆取大義。九五陽剛中正。而居天位。以六合
為一家者也。大道為公。何憂恤哉。樂民之樂者。民
亦樂其樂。故交相愛。佛法釋者。正因理心發。性修
交徹。顯法身德。
上九。有孚威如。終吉。象曰。威如之吉。反身之謂也。
剛而不過。居巽之上。卦之終。其德可信。故不猛而
威如。所謂其儀不忒正是四國者也。佛法釋者。了
因慧心發。稱理尊重。名般若德。
<img n="J/J20p0431_02.png"/><rubynote t="【圖】"/>（兌下離上）
暌。小事吉。
夫善修身以齊家者。則六合可為一家。苟齊之不
得其道。則一家之中暌隔生焉。如火與澤。同在天
<pb n="86"/>
地之間。而上下情異。又如二女。同一父母所生。而
志不同行。是豈可以成大事乎。姑任其火作火用。
澤作澤用。中女適張。小女適李可耳。觀心者亦復
如是。出世禪定。世間禪定。一上一下。所趣各自不
同。圓融之解未開。僅可取小證也。
彖曰。暌。火動而上。澤動而下。二女同居。其志不同行。
說而麗乎明。柔進而上行。得中而應乎剛。是以小事
吉。天地暌。而其事同也。男女暌。而其志通也。萬物暌。
而其事類也。暌之時用大矣哉。
火澤因動。則上下勢暌。靜則未始上下也。二女因
行。則其志不同。居則未始不同也。故曰吉凶悔吝
生乎動。雖然。世豈能有靜而無動。有居而無行哉。
今此卦以兌說而附麗乎離明。六五又以柔為離
主。進而上行。且得中位。下應九二之剛。是以小事
可獲吉也。此亦文王曲就人情被暌所局而言之
耳。若充此暌之理性。以盡暌之時用。則天地暌而
其事同。男女暌而其志通。萬物暌而其事類。有何
一法不攝于暌。有何一法不從暌出哉。蓋于同起
暌。則其吉小。于暌得同。則其用大也。佛法釋者。寂
照一體。名天地暌而其事同。止觀雙行。名男女暌
而志通。萬行不出正助二行。二行不離性具。如萬
物不出陰陽二爻。二爻不離太極。名萬物暌而事
類。
象曰。上火下澤。暌。君子以同而異。
離得坤之中爻。澤得坤之上爻。其性同也。火則炎
上。澤則潤下。其相異也。觀相元妄。則相異而性亦
似異矣。觀性元真。則性同而相亦本同矣。惟君子
知其以同而異。故不以異而昧同也。知異本同。故
六而常即。不生退屈。知同而異。故即而常六。不生
上慢。知異本同。故冥契真源。知同而異。故雲興萬
行。知異本同。故上無佛道可成。下無眾生可度。知
同而異。故恒莊嚴淨土。教化諸眾生。知異本同。故
生死及涅槃。二俱不可得。知同而異。故或遊戲生
死。或示現涅槃。
初九。悔亡。喪馬勿逐。自復。見惡人。無咎。象曰。見惡人。
以辟咎也。
剛正無應。居暌之初。信此以往。則無過而悔亡矣。
縱令喪馬。不必逐之。馬當自復。勸其勿以得失亂
吾神也。縱遇惡人。不妨見之。可以無咎。勸其勿以
善惡二吾心也。如孔子見季康子見南子見陽貨
等。皆所以辟咎耳。豈真有所利之也哉。蓋凡得失
之念稍重。善惡之心太明。則同者必異。異者必不
可同。惟率其剛正之天德。則得失泯。善惡融。雖居
暌世而悔亡矣。
九二。遇主于巷。無咎。象曰。遇主于巷。未失道也。
剛而得中。上應六五柔中之主。而當此暌時。近與
六三相鄰。五必疑其遇三而舍己也。故須委曲明
其心事。如遇主于巷焉。夫君臣相遇。萬古常道。豈
以于巷而謂之失哉。
六三。見輿曳。其牛掣。其人天且劓。無初有終。象曰。見
輿曳。位不當也。無初有終。遇剛也。
本與上九為應。而當暌之時。不中不正。陷于九二
九四兩陽之間。其跡有可疑者。夫二自遇主于巷。
四亦自遇元夫。何嘗有意汙我。我無中正之德。而
自疑焉。故妄見其輿若曳。其牛若掣。而不敢往從
上九。且自謂我之為人。必當被上九之天所劓。不
得通其貞潔之情。如此。則無初矣。但暌極必合。心
跡終必自明。賴遇上九之剛。後說弧以待之。故有
終也。
九四。暌孤。遇元夫。交孚。厲。無咎。象曰。交孚無咎。志行
也。
暌必有應。乃可相濟。二與五應。三與上應。四獨無
應者也。故名暌孤。然初九剛正在下。可以濟暌。當
<pb n="87"/>
此之時。同德相信。互相砥礪。可以行其濟暌之志
而無咎矣。蓋君子深知以同而異。故陰與陽異而
相應亦可。陽與陽同而相孚亦可耳。
六五。悔亡。厥宗噬膚。往何咎。象曰。厥宗噬膚。往有慶
也。
六五乃九二之主也。陰柔不正。反疑二之遇于三
焉。以其居中。則猜忌未深。終與二合。故得悔亡。聖
人又恐其躊躕未決也。故明目張膽而告之曰。厥
宗上九。已說弧以待六三。其相合如噬膚矣。爾往
從九二于巷。有何咎哉。孔子更為之鼓舞曰。不惟
無咎。且君臣相合。暌終得濟而有慶也。
上九。暌孤。見豕負塗。載鬼一車。先張之弧。後說之弧。
匪寇婚媾。往遇雨則吉。象曰。遇雨之吉。群疑亡也。
上九與六三相應。本非孤也。暌而未合。則有似乎
孤矣。三本不與二四相染。而其跡似汙。故見豕負
塗也。二四各自有遇。本無心于染三。而虛妄生疑。
故載鬼一車也。先則甚疑。故張弧而欲射之。後疑
稍緩。故說弧而往視之。逮見其果非與寇結為婚
媾。于是釋然如雲既雨而吉矣。既不疑三。亦不疑
二與四。故群疑亡。
統論六爻。惟初九剛正最善濟暌。餘皆不得其正。
故必相合乃有濟也。佛法釋者。惟根本正慧。能達
以同而異。故即異而恒同。否則必待定慧相資。止
觀雙運。乃能捨異生性入同生性耳。
<img n="J/J20p0432_01.png"/><rubynote t="【圖】"/>（艮下坎上）
蹇利西南。不利東北。利見大人。貞吉。
大凡乖異不合。則所行必多阻難。然正當阻難時。
豈無拯難良策哉。往西南。則說也。順也。明也。拯難
之要道也。往東北。則止也。險也。益其蹇而已矣。惟
大人能濟蹇。惟正道能出蹇。蹇故可以動心忍性
增益其所不能而吉。
彖曰。蹇。難也。險在前也。見險而能止。知矣哉。蹇利西
南。往得中也。不利東北。其道窮也。利見大人。往有功
也。當位貞吉。以正邦也。蹇之時用大矣哉。
愚者汩于情欲之私。雖有不測之險臨其前。盲無
見也。況能止哉。能止。不惟不陷于險。從此必求出
險之良策矣。安得非智。本以東北之坎艮。往就西
南之離兌與坤。故剛柔相濟而得其中。若守此東
北。則終于險。終于止而已矣。惟九五陽剛中正。當
大人之位。以拯邦國之蹇。故往見之者。必有拯蹇
之功。然爻中獨上六明利見大人餘不言者。見大
人亦待其時。時止則止。時行則行。蹇之時用。即全
體大易之時用也。六十四卦皆爾。每于人所忽者
一提醒之云爾。
象曰。山上有水。蹇。君子以反身修德。
山本毓泉。宜涵而不宜汎。今水流于上。使人不能
厝足。此乃山有缺陷。非水之過也。君子知一切險
難境界。惟吾心自造自現。故不敢怨天尤人。但反
身以修其德。如治山者。培其缺陷。則水歸澗壑。而
不復橫流矣。
初六。往蹇來譽。象曰。往蹇來譽。宜待也。
蹇以見險能止為知。故諸爻皆誡其往而許其來。
來即反身修德之謂也。初六見險即止。知機而不
犯難。其反身修德功夫最早。故可得譽。夫豈逡巡
畏縮也哉。理宜修德以待時耳。
六二。王臣蹇蹇。匪躬之故。象曰。王臣蹇蹇。終無尤也。
陰柔中正。反躬無怍。而上應九五陽剛中正之君。
方居險地。安得不蹇其蹇以相從事。然諸爻皆以
能止為知。而此獨不然者。正所謂事君能致其身。
公爾忘私。故雖似冒險。終無尤也。易讀曰。匪躬正
本反身來。平日能反身以體蹇。纔能臨時匪躬以
濟蹇。
九三。往蹇來反。象曰。往蹇來反。內喜之也。
<pb n="88"/>
九三為艮之主。剛而得正。見險能止者也。既知往
則必蹇。故來而反身修德。則內二爻無不喜之。
六四。往蹇來連。象曰。往蹇來連。當位實也。
已入坎體。其蹇甚矣。然設能來而反身修德。則猶
可連于艮之三爻而獲止也。陰本不實。故來連于
當位而實之九三也。
九五。大蹇朋來。象曰。大蹇朋來。以中節也。
居坎之中。蹇之大者也。剛健中正。六二應之。故得
朋來共濟大蹇。然非朋之能來助我。實由我之中
道足為拯蹇節則。故上下諸爻皆取節則于我耳。
釋迦出五濁世。得無上菩提。為一切眾生說難信
法。其真能為甚難希有之事者乎。
上六。往蹇來碩吉。利見大人。象曰。往蹇來碩。志在內
也。利見大人。以從貴也。
陰柔居險極。豈可更有所往。亦惟來而反身修德
則碩吉耳。碩者。實也。大也。吉之所以能實大者。以
利見九五大人故也。君子求諸己。故志在內則吉。
輔世長民莫如德。故利見為從貴。此指天爵為貴。
非徒以人爵也。須跋陀羅最後見佛得度。其碩吉
之謂乎。
<img n="J/J20p0433_01.png"/><rubynote t="【圖】"/>（坎下震上）
解利西南。無所往。其來復吉。有攸往。夙吉。
世間之局。未有久蹇窒而不釋散者。方其欲解。則
貴剛柔相濟。故利西南。及其既解。則大局已定。更
何所往。唯來復于常道而已。設有所往。皆當審之
于早。不審輒往。凶且隨之。寧得吉乎。此如良將用
兵。秖期歸順。良醫用藥。秖期病除。觀心修證。秖期
復性。別無一法可取著也。
彖曰。解。險以動。動而免乎險。解。解利西南。往得眾也。
其來復吉。乃得中也。有攸往夙吉。往有功也。天地解
而雷雨作。雷雨作而百果草木皆甲拆。解之時大矣
哉。
險在前則宜止。險在下。則可動以免之。此皆時節
因緣之道。不可得而強也。西南為坤。故往則得眾。
來復東北。不過于柔。故乃得其中。早鑒事機。故往
可有功。如天地之雷雨作。亦因夙得其時。故百果
草木皆甲拆耳。觀心釋者。兼修禪定。為利西南。萬
行顯發。為往得眾。不捨正觀。名為來復。證于法身。
為乃得中。有攸往而利生。必須夙能鑒機則吉。說
法不虛。為往有功。性修融合。為天地解。悲體戒雷
震。澍甘露法雨。則世出世果。三草二木。各得以時
生長熟脫。非佛菩薩何能用此解之時哉。
象曰。雷雨作。解。君子以赦過宥罪。
誤犯之過。則直赦之。令其自新。輕重諸罪。亦寬宥
之。令得末減。佛法釋者。即作法取相無生三種懺
法。令人決疑出罪。又觀心釋者。即是端坐念實相。
銷滅眾罪也。
初六。無咎。象曰。剛柔之際。義無咎也。
解則陰陽和矣。而以六居初。上應九四。適當其際。
故義無咎。
九二。田獲三狐。得黃矢。貞吉。象曰。九二貞吉。得中道
也。
以剛中而上應六五。本自無可狐疑。六三不中不
正。意欲乘我。象如三狐。我田獵而獲除之。得與六
五柔中相合。此正而吉者也。黃為中色。矢喻直道。
得其中直之道。故除疑而應乎貞矣。
六三。負且乘。致寇至。貞吝。象曰。負且乘。亦可醜也。自
我致戎。又誰咎也。
陰柔不中不正。自無應與。上思負四。下欲乘二。不
知其非道也。是故二以為狐而田之。四以為拇而
解之。五以為小人而退之。上以為隼而射之。不亦
至可羞乎。
九四。解而拇。朋至斯孚。象曰。解而拇。未當位也。
<pb n="89"/>
三在四下。欲負于四。故四以三為拇。四未當位。不
如九二剛中。故二自能田獲三狐以從五。四必待
二之至。始信拇之宜解也。二與四皆陽類。故名為
朋。
六五。君子維有解。吉。有孚于小人。象曰。君子有解。小
人退也。
六與二為正應。而三且思乘二。則五不能無疑于
二矣。賴九二之君子。剛而得中。決能解去六三。上
從于我而吉。但觀六三之退。則信九二之有解矣。
上六。公用射隼于高墉之上。獲之。無不利。象曰。公用
射隼。以解悖也。
隼高飛而善摯。以喻負且乘之六三也。當解之時。
人人樂為君子。獨六三悖理飛摯。二雖田之。四雖
解之。以皆各有正應。不同上六之在局外。又陽與
陰情必相得。故或以為狐。或以為拇。不如上六之
絕無情係。直以為隼。且居卦終。則公侯之位也。柔
而得正。則藏器于身。待時而動者也。故獲之而無
不利。
觀心釋六爻者。六三即所治之惑。餘五爻皆能治
之法也。初以有慧之定。上應九四有定之慧。惑不
能累。故無咎。九二以中道慧。上應六五中道之定。
而六三以世間小定小慧。乘其未證。竊思亂之。故
必獵退狐疑。乃得中直正道。六三依于世禪。資于
世智。起慢起見。妄擬佛祖。故為正道之所對治。九
四有定之慧固能治惑。以被六三見慢所負。且未
達中道。故必待九二中道之慧。始能解此體內之
惑。六五以中道定。下應九二中道之慧。慧能斷惑。
則定乃契理矣。上六以出世正定。對治世禪世智
邪慢邪見。故無不利。
<img n="J/J20p0434_01.png"/><rubynote t="【圖】"/>（兌下艮上）
損。有孚。元吉。無咎。可貞。利有攸往。曷之用。二簋可用
享。
難既解矣。相安于無事。必將剝民以奉君。此世道
之損也。惑既治矣。從此增道損生。此觀心言損也。
且以世道言之。凡為上者。必其勞而不怨。欲而不
貪。真足以取信于民。則雖損之而元吉無咎。凡為
下者。必以可貞之事益上。勿貢諛。勿獻異。勿開勞
民傷財種種弊端。則利有攸往。蓋下事上。猶人事
天地鬼神祖宗也。享以其誠。不以其物。雖二簋便
可用享。豈以多物為敬哉。觀心者。信佛界即九界。
故元吉無咎。知九界即佛界。故不動九界而利往
佛界。不壞二諦而享于中道也。
彖曰。損損下益上。其道上行。損而有孚。元吉。無咎。可
貞。利有攸往。曷之用。二簋可用享。二簋應有時。損剛
益柔有時。損益盈虛。與時偕行。
下濟為益。上行為損。此聖賢觀于天下萬世不易
之道而立此名也。上必有孚。乃可損下而元吉無
咎。下必可貞。乃利有攸往以益上。雖二簋亦可用
享。蓋不過各論其時。但貴與時偕行而已。
象曰。山下有澤。損。君子以懲忿窒欲。
山下有澤。則山必日損。君子以為吾心之當損者
莫若忿欲。故懲忿則如摧山。窒欲則如填壑。俾復
于平地而後已也。
初九。己事遄往。無咎。酌損之。象曰。己事遄往。尚合志
也。
初與四為正應。宜損我以益四者也。四方陰柔有
疾。故宜己我之事。而速往益之。則得無咎。然以剛
益柔。但使斟酌得中可耳。勿令過也。以剛正而應
柔正。故往則合志。
九二。利貞。征凶。弗損益之。象曰。九二利貞。中以為志
也。
九二剛中而不過剛。六五柔中而不過柔。各守其
貞可矣。又何須更往益之。以成過猶不及之凶哉。
<pb n="90"/>
弗損而益。其益乃大。故五有或益以十朋之龜者。
六三。三人行則損一人。一人行則得其友。象曰。一人
行。三則疑也。
六三與下二爻。皆損下以益上者也。初二仍陽。三
獨變而為陰。三人行損一人矣。今以一陰上行而
益上九。在我固為國爾亡家。而上九陽剛。反能以
弗損之益益我。不亦得其友乎。所以凡事宜專一
也。
六四。損其疾。使遄有喜。無咎。象曰。損其疾。亦可喜也。
陰柔不中。疾也。初九已遄來益我。我但資初九以
自損其疾。則初有喜而我無咎矣。遄指初九。
六五。或益之十朋之龜。弗克違。元吉。象曰。六五元吉。
自上祐也。
柔中虛己以應九二。九二守貞。弗以有形之物益
之。故能使天下歸心。罔不來益以重寶也。蓋人君
能虛心用賢。則合于上天。而自上祐之矣。
上九。弗損益之。無咎。貞吉。利有攸往。得臣無家。象曰。
弗損益之。大得志也。
上九受六三之益極矣。苟不有以報之。三雖無怨。
人必不服。安能無咎。安能貞吉。安能利有攸往。然
欲益三。正不必損我也。蓋三之為臣。固所謂國爾
亡家者。但深鑒其一人獨行之誠。則大得其志。而
三以為得友矣。是謂弗損益之。
<img n="J/J20p0435_01.png"/><rubynote t="【圖】"/>（震下巽上）
益。利有攸往。利涉大川。
損而有孚。則與時偕行。可以致益。此世間盈虛消
息之理也。增道損生。則日進于自利利他之域。此
觀心成益也。攸往以處常。涉川以處變。苟得其益
之道。則無不利矣。
彖曰。益。損上益下。民說無疆。自上下下。其道大光。利
有攸往。中正有慶。利涉大川。木道乃行。益動而巽。日
進無疆。天施地生。其益無方。凡益之道與時偕行。
中正。指九五六二言之。震巽皆屬木。故其道可涉
川。天施。故坤得其初爻而為震。地生。故乾得其初
爻而為巽。然不止于震巽而已。舉凡坎離艮兌等。
無非天施地生之益。故其益無方。而與時偕行也。
益即全體乾坤。全體太極。全體易道。其餘六十三
卦無不皆然。聖人姑舉一隅。令人自得之耳。佛法
釋者。損佛界之上。以益九界之下。損己利人。故民
說無疆。本高跡下。故自上下下。而其道大光。天行。
聖行。名為中正。梵行起于嬰病二行。名為木道乃
行。放光現瑞以動之。四辯說法以巽之。開圓解以
顯性德名為天施。立圓行以成修德名為地生。種
而熟熟而脫。番番四悉。名為與時偕行。
象曰。風雷益。君子以見善則遷。有過則改。
風以鼓之。遷善之速也。雷以動之。改過之勇也。陸
庸成曰。風之入也最微。故片善不遺。纖過必剔。雷
之發也最迅。故遷無留念。改無停機。
初九。利用為大作。元吉無咎。象曰。元吉無咎。下不厚
事也。
居益之初。受上益最厚者也。以下位受此厚益。可
安然無所事乎。然剛正而為震主。必能大作以致
元吉。則無咎矣。蘇眉山曰。益之初九。損之上九。皆
正受益者也。彼自損而專益我。將以厚責我也。我
必有以塞之。故損上九利有攸往。益初九利用大
作。然上之有為也其勢易。有功則其利倍。有罪則
其責薄。下之有為也其勢難。有功則利歸于上。有
罪則先受其責。故元吉而後無咎。以所居者非厚
事之地也。
六二。或益之十朋之龜。弗克違。永貞吉。王用享于帝
吉。象曰。或益之。自外來也。
陰柔中正。以受九五陽剛中正之益。惠我以心。而
不惠我以物。故能使天下歸心。罔不來益我以重
<pb n="91"/>
寶也。為臣則永貞吉。不可因天祐人助而異其心。
為王則用享于帝吉。自新新民而其命維新。象曰。
自外來者。明其非心所期。以本無計功謀利之私
故也。
六三。益之用凶事。無咎。有孚中行。告公用圭。象曰。益
用凶事。固有之也。
不中不正。居下之上。而受上九之擊。其擊我也。正
所以益我也。知凶事之真能益我。則無咎矣。位雖
不中。而有孚則為中行。可以告公用圭。公指上九。
圭以通信。信通則圭仍還公。不取公之物益我。但
取公之擊以益我耳。恒人每以凶事為非益。故聖
人特明凶事之益固有之。能信凶之為益。則不凶
矣。
六四。中行。告公從。利用為依遷國。象曰。告公從。以益
志也。
六四與上二爻。皆損上以益下者也。五上仍陽。四
獨變而為陰。是直以身殉民。豈非遷國之象。豈非
中行之道乎。初爻既受我益。剛而得正。有大公之
心。方將利用大作以報我。我即以之為依可矣。由
其志在益民。故民皆以公心從之。
九五。有孚惠心。勿問元吉。有孚惠我德。象曰。有孚惠
心。勿問之矣。惠我德。大得志也。
陽剛中正。應于六二。真實以益下為心者也。惠之
以心。則惠而不費。天下咸被其澤。其元吉何必問
哉。故能感六二永貞之吉。大得其志。而還報我以
好德也。
上九。莫益之。或擊之。立心勿恒。凶。象曰。莫益之。偏辭
也。或擊之。自外來也。
上九本宜損己以益六三者也。因六三不中不正。
故不與其益而反擊之。三固得其凶事鉗錘之益。
然在上九。豈可恒以此立心哉。以此立心。則舉凡
在下者。皆亦莫益于我。而或擊于我矣。故誡以立
心勿恒。恒則必凶。上九不中不正。不仁而在高位。
但思益我。不料擊我。思益而不得益。故曰偏辭。不
料擊而得擊。故曰自外來也。
<other>周易禪解卷第五</other>
弟子均華募刻

<sarticle><article>周易禪解卷第六</article></sarticle>
北天目道人蕅益智旭著
<other>下經之二</other>
<img n="J/J20p0436_01.png"/><rubynote t="【圖】"/>（乾下兌上）
夬。揚于王庭。孚號有厲。告自邑。不利即戎。利有攸往。
約世道。則民說無疆。坐享豐樂。而所行必決。約佛
法。則損己利他。化功歸己。決當進斷餘惑。證極果
也。夫世間。豈容有陽而無陰。有男而無女。有君子
而無小人。然陰居陽上。女占男先。小人據于君子
之上。則必將共決去之。必將至王庭以揚之。必將
相約相信而聲明其罪以號之。凡此皆有厲之道
也。吾謂宜反身修德而告自邑。不宜以力爭而即
戎。但使以德往化。則無不利矣。佛法釋者。體惑法
界。即惑成智。名告自邑。敵對相除。名為即戎。
彖曰。夬。決也。剛決柔也健而說。決而和。揚于王庭。柔
乘五剛也。孚號有厲。其危乃光也。告自邑。不利即戎。
所尚乃窮也。利有攸往。剛長乃終也。
健而說。決而和。正明應以德化。不應以力爭也。知
危則光。尚力則窮利有攸往。則以德化小人。小人
皆為君子。而剛長乃終也。
象曰。澤上於天。夬。君子以施祿及下。居德則忌。
祿宜施。德宜居。祿不施則恩枯。德不居則本喪。又
以此施祿。則及下而可以化人。以此居德。則自滿
而為人所忌。
初九。壯于前趾。往不勝為咎。象曰。不勝而往。咎也。
<pb n="92"/>
重剛不中。不宜進。而壯于進步。徒自折耳。何能勝
哉。
九二。惕號。莫夜有戎。勿恤。象曰。有戎勿恤。得中道也。
剛而得中。知懼知警。居德既周。則有戎可無患矣。
九三。壯于頄。有凶。君子夬夬。獨行遇雨。若濡有慍。無
咎。象曰。君子夬夬。終無咎也。
過剛不中。怒且悻悻然現于其面。太剛必折。有凶
道也。君子于此。何不自夬其夬。舍上下四陽。而獨
行其與上六應之正理。則以德相化。陰陽相和。庶
遇雨而若濡。雖彼群陽不知我心。不諒我跡。或有
慍者。然化小人之道必應如此。終無咎也。言夬夬
者。群陽以決去小人為夬。今吾以決不同彼群陽
為夬夬也。
九四。臀無膚。其行次且。牽羊悔亡。聞言不信。象曰。其
行次且。位不當也。聞言不信。聰不明也。
九四以下爻為臀下爻純剛無柔。如有骨無膚。臀
既無膚。行必次且不前。若讓彼羊在前。而隨其後。
則羊仍屬我所牽。便可悔亡。但以剛不中正。聞此
善言。決不相信也。羊。指上六。為兌之主。四宜牽之。
不宜決之。亦不宜與之爭前後也。
九五。莧陸夬夬。中行無咎。象曰。中行無咎。中未光也。
上六柔脆如莧。而在五剛之上。如莧在陸。人人得
踐踏之。嗟嗟。彼獨非坤德乎。彼獨非太極全體所
成。還具太極全體者乎。是宜夬彼群陽所夬而護
養之。乃為中行之道。可無咎耳。然在夬時。終不免
以君子小人二其心。未肯忘于大同。故曰中未光
也。聖人于復。則諄諄以保護微陽。于夬則諄諄以
保護殘陰。陰陽豈可偏廢哉。
上六。無號。終有凶。象曰。無號之凶。終不可長也。
下之五爻。聖人所以勸誡群陽者至矣。以六居上。
雖得其正。而陰柔才弱。不能惕號以自周備。故終
不可長不若反乎下以為姤耳。
<img n="J/J20p0436_02.png"/><rubynote t="【圖】"/>（巽下乾上）
姤女壯。勿用取女。
約世道。則決之于意中者。必將遇之于意外。約佛
法。則決斷餘惑而上同諸佛者。必巧用性惡而下
遇眾生。又約究竟。則夬是無間道。姤是解脫道。約
初心。則夬是乾慧。姤是理水也。以無號之一陰忽
反于下而得其所安。勢必漸壯。故九二宜包而有
之。不宜使賓取之。佛法釋者。在佛為性惡法門。在
眾生不了。則為修惡。九二行菩薩道。自可示同修
惡。不令餘人作惡。又解脫道。一得永得。名女壯。無
所取著。名勿用取女。理水亦爾。
彖曰。姤。遇也。柔遇剛也。勿用取女。不可與長也。天地
相遇。品物咸章也。剛遇中正。天下大行也。姤之時義
大矣哉。
不曰剛遇柔而曰柔遇剛者。柔為政也。佛法釋者。
剛是性德。柔是修德以修顯性名柔遇剛。剛是妙
觀。柔是妙止。從止起觀。名柔遇剛。剛是智慧。柔是
禪定。因定發慧。名柔遇剛。修本無加于性。止亦不
可偏勝。定亦不可偏多。故曰不可與長也。天地相
遇。天得地之初爻而為巽。撓萬物者莫疾乎風。齊
乎巽。而萬物潔齊。故曰品物咸章也。九二之剛。下
遇初六。上遇九五之中正。在世法中。則為大臣得
君以撫民。在佛法中。則為智慧稱性以成福。故曰
天下大行也。
象曰。天下有風。姤。后以施命誥四方。
剝乎上者反乎下。名之曰復。性德也。觀慧也。不可
即致用也。故如雷在地中而后不省方。夬乎上者
反乎下。名之曰姤。修德也。止定也。即可以取效也。
故如天下有風而后施誥命。復以見天地之心。姤
以見時義之大。復即乾知大始。姤即坤作成物。復
即金聲。姤即玉振。復即智巧。姤即聖力。而腐儒以
<pb n="93"/>
抑陰戒小人釋之。不亦陋乎。
初六。繫于金柅。貞吉。有攸往見凶。羸豕孚蹢躅。象曰。
繫于金柅。柔道牽也。
無君子莫治野人。無野人莫養君子。此世法之必
應互相繫屬者也。無性不能起修。無修不能顯性。
非智不禪。非禪不智。此佛法之必應互相繫屬者
也。一陰始生于下。得九二金柅以繫之。此貞吉之
道也。不繫則有攸往。往則見凶。如羸豕必能蹢躅。
由不早為調御故耳。柔道宜與剛德相牽。則互相
與有成矣。
九二。包有魚。無咎。不利賓。象曰。包有魚。義不及賓也。
修顯性。則性有修。定發慧。則慧有定。性修交成。定
慧平等。無咎之道也。但可內自證知。豈可舉似他
人。世法亦爾。吾民吾子。豈可令他人分治哉。
九三。臀無膚。其行次且。厲。無大咎。象曰。其行次且。行
未牽也。
二近于初。故包有魚。三遠于初。故臀無膚。無膚則
行必次且矣。然雖厲而無大咎者。以與初六同居
巽體。但行未與柔道相牽合耳。
九四。包無魚。起凶。象曰。無魚之凶。遠民也。
剛不中正。執性而廢修。恃慧而棄定。猶世宰輔。居
上而遠民也。方其高談理性。正逞狂慧。不知其為
凶。臨命終時。地獄相現。則悔無所及。猶包中無魚。
起水而後知之。
九五。以杞包瓜。含章。有隕自天。象曰。九五含章。中正
也。有隕自天。志不舍命也。
枸杞枝軟而長。以此包瓜。則其蔓交繫而不可解。
此九二與初六相遇之象也。九五為姤之主。乃高
居于上。遠不相及。但以剛健中正。則性德久熏成
種。將欲發煥。故名含章。由其志不舍命。不肯自暴
自棄。故初六雖不相遇。必有自天隕墜以遇我者
矣。發得本有。名為自天。無心契合。名為有隕。又九
二如大臣。能有初六之民。與民固結。九五如聖君。
能用九二之賢臣。故名含章。既有九二。則并九二
所遇初六之民而有之矣。民與之。即天與之。故云
有隕自天。
上九。姤其角。吝。無咎。象曰。姤其角。上窮吝也。
居姤之終。不與柔遇。名姤其角。此如二乘偏真空
慧。但免無魚之凶。不無焦芽敗種之吝也。
<img n="J/J20p0437_01.png"/><rubynote t="【圖】"/>（坤下兌上）
萃。亨。王假有廟。利見大人。亨。利貞。用大牲吉。利有攸
往。
相遇則相聚。世出世之常也。聚安有不亨者哉。幽
明之情萃。故有廟可假。上下之情萃。故大人可見。
用大牲以假有廟。利攸往以見大人。皆順乎時義
之所當然。所謂貞也。
彖曰。萃。聚也。順以說。剛中而應。故聚也。王假有廟。致
孝享也。利見大人亨。聚以正也。用大牲吉。利有攸往。
順天命也。觀其所聚。而天地萬物之情可見矣。
同一致孝享耳。有時云二簋可用。有時云樽酒簋
貳。今則云用大牲吉。同一見大人耳。有時云不利
涉川。有時云往蹇來碩。今則云利有攸往。夫豈有
私意于其間哉。宜儉則儉。宜豐則豐。可往則往。可
來則來。皆所以順天命而觀物情耳。
象曰。澤上于地。萃。君子以除戎器戒不虞。
楊慈湖曰。澤所以能瀦水而高上于地者。以有坊
也。民所以得安居而聚者。不可無武備也。除治戎
器。戒備不虞。皆大易之道也。蕅益子曰。約佛法。則
毘尼內禁。約觀心。則密咒治習。
初六。有孚不終。乃亂乃萃。若號。一握為笑。勿恤。往無
咎。象曰。乃亂乃萃。其志亂也。
當萃之時。未有不志于萃者也。二陽為受萃之主。
而四陰萃之。初與四為正應。本可信也。不中不正。
<pb n="94"/>
故不能終其信。而乃亂乃萃焉。乃亂故若號。乃萃
故一握為笑。言其號笑夾雜而為一握也。然既是
正應。何所疑恤。不若往從為無咎耳。志亂故號笑
夾雜。明相應之理未嘗亂也。
六二。引吉無咎孚乃利用禴。象曰。引吉無咎。中未變
也。
柔順中正。上應九五陽剛中正之君。本無可疑者
也。乃初六與六三皆往萃于九四。我居二者之間。
設不自引而出。何以取信于九五乎。苟引出而得
其信。則不必用大牲。而用禴亦利矣。舍二陰而獨
從所應。故如用禴。其物甚薄。但由二有中德。故不
變所守以隨兩陰耳。
六三。萃如嗟如。無攸利。往無咎。小吝。象曰。往無咎。上
巽也。
上無應與。志欲萃而無從。故嗟如而無所利。然當
萃之時。往從九四。亦可無咎。但非正應故得小吝。
而九四則巽以受之矣。
九四。大吉無咎。象曰。大吉無咎。位不當也。
當萃之時。初六應之。六三歸之。不幾以臣擬君乎。
故必大吉乃得無咎。如伊尹周公之終盡臣道可
也。
九五。萃有位。無咎。匪孚。元永貞。悔亡。象曰。萃有位。志
未光也。
陽剛中正。以天位而受萃者也。然惟二實應之。上
實附之。而初與三已萃于九四矣。僅可無咎。若能
忘吾位以任九四。聽彼二陰之匪孚我。而元萃于
四者永貞弗改。則九四既為吾臣。二陰何一非吾
民也。故得悔亡。設但恃其位以為萃。則志未光矣。
上六。齎咨涕洟。無咎。象曰。齎咨涕洟。未安上也。
以陰居陰。而在上位。心不自安。故齎咨涕洟。以附
悅于九五。得無咎也。
<img n="J/J20p0438_01.png"/><rubynote t="【圖】"/>（巽下坤上）
升。元亨。用見大人勿恤。南征吉。
氣聚而上升。如木之升于地。元亨可知也。巽順非
果于有為者。故勸以用見大人勿恤。萬物齊乎巽。
而相見乎離。故南征則吉。欲其嚮明以行志也。
彖曰。柔以時升。巽而順。剛中而應。是以大亨。用見大
人勿恤。有慶也。南征吉。志行也。
巽木本柔。故必以時而升。木之升固必藉土。土亦
以生木為功。今九二剛中而應六五。蓋不惟木之
志。亦是土之志也。
象曰。地中生木。升。君子以順德。積小以高大。
道體本無大小。而君子之積德也。順而致之。必由
小以高大。譬如合抱之木始于微芒。但不可戕伐。
亦不可助長耳。
初六。允升大吉。象曰。允升大吉。上合志也。
為巽之主。上與二陽合志。故信能升而大吉也。
九二。孚乃利用禴。無咎。象曰。九二之孚。有喜也。
升九二之求孚于六五。以各不得其正。非如萃六
二之孚于九五也。但萃之六二。以兩鄰同質。而不
同志。故中雖未變。而須引吉。今升之九二。以兩鄰
異質。而志相合。故不惟無咎。而且有喜。
九三。升虛邑。象曰。升虛邑。無所疑也。
以堅剛之木。上升于柔順之土。何疑阻哉。
六四。王用亨于岐山。吉。無咎。象曰。王用亨于岐山。順
事也。
巽之升也為木。坤之升也為山。而人之升也為亨
于天地山川鬼神。其事不同。其所以為順一也。方
木之升于地。人但以為木剋土耳。不知木升即是
地升。以離地四微。別無木四微故。如太王之去豳
而邑于岐。人但以為王棄豳耳。不知邑岐即是邑
豳。以非捨豳人而別撫岐人故。
六五。貞吉升階。象曰。貞吉升階。大得志也。
<pb n="95"/>
朝有君子。則聖王之志得。猶地有喬木。則成園苑。
故地未有不以升木為志者也。九二剛中。而五應
之。此明與以可升之道。猶聖王之設階以升君子。
但恐其以陰居陽。不能鑒九二之孚。故特以貞誡
之。欲其貞于九二也。
上六。冥升。利于不息之貞。象曰。冥升在上。消不富也。
升至于冥。可以息矣。而有不息之貞。則宜冥而益
升。此所謂天爵也。修其天爵。則匹夫不為貧賤。而
不富可消矣。
<img n="J/J20p0438_02.png"/><rubynote t="【圖】"/>（坎下兌上）
困。亨。貞大人吉無咎。有言不信。
升而不已必困。此盈虛消息之常也。困心衡慮。實
所以致亨。然不以正道持之。不以大人處之。何能
吉無咎哉。設無躬行實德。而但有空言。決不足以
取信矣。
彖曰。困。剛揜也。險以說。困而不失其所亨。其惟君子
乎。貞大人吉。以剛中也。有言不信。尚口乃窮也。
坎剛在下。而為兌柔所揜。剛既被揜。水漏澤枯。困
之象也。處險而說。素患難行乎患難。遯世無悶。不
改其樂。非君子其孰能之。九二九五。皆以剛而得
中。此大人之貞。吉之道也。苟不守此貞。而徒尚口。
適足以取窮而已矣。
象曰。澤無水。困。君子以致命遂志。
水在澤下。澤中無水。枯槁窮困。此已定之命也。君
子致之而已。豈容作意而不順受。剛中故處險能
說。此在我之志也。君子則必遂之。豈因顛沛而或
稍違。
初六。臀困于株木。入于幽谷。三歲不覿。象曰。入于幽
谷。幽不明也。
六爻皆處困者也。惟剛中大人能不失其所亨。初
六居下。臀之象也。上應九四之株木。正當困時。不
能相庇。而陰居險初。則如入于幽谷。三歲不能相
見矣。
九二。困于酒食。朱紱方來。利用亨祀。征凶。無咎。象曰。
困于酒食。中有慶也。
當困之時。能以剛中自養。故名困于酒食。九五陽
剛中正之君。必將以朱紱錫我。使我同濟時困。我
但當默然以誠應之。如亨祀然。若遽往則必有凶。
而志在救時。仍無咎也。中有慶即是貞大人吉。此
如伊尹就湯。紱。蔽膝也。
六三。困于石。據于蒺藜。入于其宮。不見其妻。凶。象曰。
據于蒺藜。乘剛也。入于其宮。不見其妻。不祥也。
陰柔不中不正。居于二陽之間。四如石。二如蒺藜。
上六不與相應。故入其宮而不見其妻。由無禎祥
之德。所以自取其凶。
九四。來徐徐。困于金車。吝。有終。象曰。來徐徐。志在下
也。雖不當位。有與也。
夫處困而亨。非剛中者不能也。九四正在困時。猶
不能忘情于初六。而來徐徐。既志在初六。豈惟不
與九二合德。反困于九二之金車而吝矣。然九二
剛中。必能與我同濟時困。不因我不當位而遂棄
我。故可有終。
九五。劓刖。困于赤紱。乃徐有說。利用祭祀。象曰。劓刖。
志未得也。乃徐有說。以中直也。利用祭祀。受福也。
九五陽剛中正。居于尊位。視天下如一身者也。上
六困于葛藟。如劓我之鼻。初六困于株木。如刖我
之足。我方賴九二同行濟困。猶如赤紱。而彼方困
于酒食。則是我困于赤紱也。然九二中直。必徐應
我而有悅。我當竭誠以感之。如祭祀然。庶可以受
福矣。
上六。困于葛藟。于臲卼。曰動悔有悔。征吉。象曰。困于
葛藟。未當也。動悔有悔。吉行也。
處困之極。可以動而行矣。陰柔才弱。疑慮未當。猶
<pb n="96"/>
牽纏而不自安。懼其動而有悔。而每自退悔也。故
聖人直以征吉決之。
<img n="J/J20p0439_01.png"/><rubynote t="【圖】"/>（巽下坎上）
井。改邑不改井。無喪無得。往來井井。汔至。亦未繘井。
羸其瓶。凶。
夫井者。居其所而遷者也。知井之居所而遷。則知
困之窮而通矣。故次困而明井。邑可改。井不可改。
可改則有喪有得。既不可改。何喪何得。食水者往。
未食者來。人有往來。井何往來。下瓶將及于水曰
汔至。得水收繩未盡曰未繘井。繘井則有功。未繘
羸其瓶則凶。此皆人之得喪。非井之得喪也。知井
無得喪。則知性德六而常即。知人有得喪。則知修
德即而常六。故曰井德之地也。又曰井以辯義。
彖曰。巽乎水而上水。井。井養而不窮也。改邑不改井。
乃以剛中也。汔至亦未繘井。未有功也。羸其瓶。是以
凶也。
水輪含地。故鑿地者無不得水。喻如來藏性具一
切陰界入等。故觀陰界入者無不得悟藏性。但貴
以妙止觀力深入而顯發之。藏性一顯。自養養他
更無窮盡也。困之貞大人吉。曰以剛中。今改邑不
改井。亦曰乃以剛中。困似專指修德。其實發明全
修在性。今似專指性德。其實要人全性起修。故隨
明未有功而羸瓶則凶。其重修德甚矣。
象曰。木上有水。井。君子以勞民勸相。
夫擔水惠人。則所及者寡。鑿井任汲。則所潤者多。
擔水者有作善。鑿井者無作善也。君子之慰勞于
民也則勸其交相為養焉。故養而不窮矣。
初六。井泥不食。舊井無禽。象曰。井泥不食。下也。舊井
無禽。時舍也。
井之六爻。三陰為井。三陽為泉。初居最下。故象如
泥。不惟人不食之。禽亦不顧之矣。理即佛也。
九二。井谷射鮒。甕敝漏。象曰。井谷射鮒。無與也。
在下之中。故為井谷。有泉可以射鮒。而上無應與。
如甕既敝漏。不能相汲也。魚之至小者名鮒。蓋指
初六。此是名字即佛。薄有聞熏。未成法器。
九三。井渫不食。為我心惻。可用汲。王明。並受其福。象
曰。井渫不食。行惻也。求王明。受福也。
以陽居陽。其泉潔矣。猶居下卦。不為人食。是可惻
也。上六應之。故可用汲。蓋王既明而用賢。則賢者
之福非止獨受而已。此是觀行即佛。圓伏五住故
井渫。未證理水故不食。宜求諸佛加被。則可自利
利他也。
六四。井甃無咎。象曰。井甃無咎。修井也。
甃者。以磚石包砌其傍。所以禦汙而潔泉者也。故
曰修井。此是相似即佛。從思慧入修慧。禦二邊之
汙。而潔中道之泉。
九五。井冽寒泉食。象曰。寒泉之食。中正也。
陽剛中正。泉之至潔而泠然者也。功及于物。故得
食之。此是分證即佛。中道理水。自利利他。
上六。井收勿幕。有孚元吉。象曰。元吉在上。大成也。
以陰居上。如井之收。收。即井欄。常露之而勿幕。眾
皆汲之。而所養無窮矣。此是究竟即佛。功德滿足。
盡未來際恒潤眾生。
<img n="J/J20p0440_01.png"/><rubynote t="【圖】"/>（離下兌上）
革。已日乃孚。元亨利貞。悔亡。
夫邑改而井不改者。言其處也。井舊。則無禽而泥。
可弗革乎。學者以變化氣質為先。猶火之煆金也。
方其煆也。金必苦之。既煆成器。而後信火之功也。
此革之道。即乾坤之道。大亨以正者也。未信故有
悔。已孚則悔亡矣。
彖曰。革。水火相息。二女同居。其志不相得。曰革。已日
乃孚。革而信之。文明以說。大亨以正。革而當。其悔乃
亡。天地革而四時成。湯武革命。順乎天而應乎人。革
<pb n="97"/>
之時大矣哉。
革而信之。明未革則人不信也。革而當。乃使人信。
其悔乃亡。明不當則悔不亡也。須如天地之革時。
湯武之革命。方可取信于人耳。革何容易。
象曰。澤中有火。革。君子以治曆明時。
時無實法。依于色心分位假立。心無形像。依色表
見。色有共相及不共相。共相之在上者為日月星
宿。因日月星宿周行于天。據其所歷之度。以明春
夏秋冬之時。春則萬物皆春。乃至冬則萬物皆冬。
故知時惟心現。無在而無所不在。猶如火性無我。
亦無在而無所不在。雖澤中亦自有之。彼大海中
火光常起。即其驗也。
初九。鞏用黃牛之革。象曰。革用黃牛。不可以有為也。
離為能革。兌為所革。而初九居下。上無應與。此不
可以有為者也。但用黃牛之革以自鞏固可耳。
六二。己日乃革之。征吉無咎。象曰。己日革之。行有嘉
也。
陰柔中正。為離之主。得革物之全能者也。革必己
日乃孚。而上應九五。是其嘉配。故征吉而無咎。
九三。征凶貞厲。革言三就。有孚。象曰。革言三就。又何
之矣。
過剛不中。而應上六。上六陰柔得正。乃君子而如
文豹者也。何容更以剛燥革之。征則必凶。雖得其
貞。亦仍危厲。但可自革以相順從。其言至于三就。
庶亦可以取信也。
九四。悔亡。有孚改命吉。象曰。改命之吉。信志也。
兌金之質。本待煆以成器。而九四無應于下。則無
肯成我者。悔可知也。但剛而不過。又附近于離體
之上。其志可信。故悔亡而有孚。可以改其所秉之
定命。而日進于自利利他之域矣。
九五。大人虎變。未占有孚。象曰。大人虎變。其文炳也。
以陽剛中正之大人。又得六二陰柔中正之應以
輔助之。故如虎之神變。炳乎有文。不待占而足以
取信于天下也。
上六。君子豹變。小人革面。征凶。居貞吉。象曰。君子豹
變。其文蔚也。小人革面。順以從君也。
豹亦生而有文者也。但待時而變現耳。九三剛燥
小人。既見其變。亦革言三就以相順從。然僅革面。
未始革心。君子正不必深求也。若欲令心革而往
征之。未免得凶。惟居貞以默化之則吉。
<img n="J/J20p0440_02.png"/><rubynote t="【圖】"/>（巽下離上）
鼎。元吉亨。
革物者莫若鼎。此陶賢鑄聖烹佛煉祖之器也。安
得不元吉而亨哉。
彖曰。鼎。象也。以木巽火。亨飪也。聖人亨以享上帝。而
大亨以養聖賢。巽而耳目聰明。柔進而上行。得中而
應乎剛。是以元亨。
初陰為足。二三四陽為腹。五陰為耳。上陽為鉉。非
鼎象乎。以木巽火而亨飪。非鼎用乎。勿謂鼎之道
小。聖人亨以享上帝。亦此鼎耳。即大亨以養天下
聖賢。亦此鼎耳。何必離事別求理哉。且以卦德言
之。內則巽順。外則離而耳目聰明。六五以柔為離
之主。進而上行。得中位而應九二之剛。此豈非聖
賢佛祖自陶自鑄自烹自煉之道。其元亨也宜矣。
象曰。木上有火。鼎。君子以正位凝命。
鼎者。國之重寶。君位之所寄也。得其道以正其位。
則命可凝。德不稱位。則命去而鼎隨去矣。約象明
之。德如木。命如火。有木則有火。木盡則火亡。有德
以正其位則命凝。德亡則命亡。故曰惟命不于常
也。
初六。鼎顛趾。利出否。得妾以其子。無咎。象曰。鼎顛趾。
未悖也。利出否。以從貴也。
初為鼎趾。應四故顛。然及其未烹物而顛之。舊積
<pb n="98"/>
否惡從此可出矣。顛趾如得妾。出否如得子。母以
子貴。因其子而知得妾之未悖。因出否而知顛趾
之有功也。
九二。鼎有實。我仇有疾。不我能即。吉。象曰。鼎有實。慎
所之也。我仇有疾。終無尤也。
二當鼎腹之下分。陽剛故為有實。上應黃耳金鉉
之六五。能護守之。初雖顛趾而有疾。終不害及我
也。然在二。則宜慎所之矣。
九三。鼎耳革。其行塞。雉膏不食。方雨虧悔。終吉。象曰。
鼎耳革。失其義也。
三當鼎腹之中分。其實腴美。有雉膏可食矣。上無
應與。如鼎方革耳而不可行者焉。賴六五柔中之
黃耳。貫上九剛而不過之玉鉉。方將舉二以及三。
如陰陽之和而得雨。則可以虧悔而終吉矣。懷道
而不思致用。故失其義。猶所云不仕無義。激之使
及時行道也。
九四。鼎折足。覆公餗。其形渥。凶。象曰。覆公餗。信如何
也。
四當鼎腹之上分。其實既滿。而下應初六。則不勝
其重。足云折矣。形貌能無赧汗乎。始也不自知其
德薄。知小力小。妄據尊位。而謀大任重。今一旦不
勝其任。此其所自信者為如何也。
六五。鼎黃耳金鉉。利貞。象曰。鼎黃耳。中以為實也。
五為鼎耳。而有中德。故其色黃。以虛受實。故為金
鉉。鉉即指上九也。以鉉貫耳。以耳舉鼎。盡天下聖
賢而養之。豈非聖人大亨之正道乎。然六五自本
無實。特下應九二之剛中以之為實。即以此而養
天下。所謂為天下得人者耳。
上九。鼎玉鉉。大吉無不利。象曰。玉鉉在上。剛柔接也。
上為鼎鉉。自六五觀之。則如金之剛。自其剛而不
過之德言之。則如玉之潤矣。金遇猛火則鎔。玉非
火所能壞。以此舉鼎。故大吉無不利也。
<img n="J/J20p0441_01.png"/><rubynote t="【圖】"/>（震下震上）
震。亨。震來虩虩。笑言啞啞。震驚百里。不喪匕鬯。
主重器者莫若長子。長子未有不奮動以出者也。
故震則必亨。然其亨也。必有道以致之。方其初動
而來。虩虩乎。如蠅虎之周環顧慮。仍不失其和。而
笑言啞啞。夫惟存于己者既嚴且和。以此守重器
而為祭主。縱遇震驚百里之大變。能不喪其匕鬯
矣。佛法釋者。一念初動。即以四性四運而推簡之。
名為虩虩。知其無性無生。名為笑言啞啞。煩惱業
境種種魔事橫發。名為震驚百里。不失定慧方便。
名為不喪匕鬯也。
彖曰。震。亨。震來虩虩。恐致福也。笑言啞啞。後有則也。
震驚百里。驚遠而懼邇也。出可以守宗廟社稷。以為
祭主也。
恐懼乃能致福。福不可以倖邀。所謂生于憂患也。
啞啞亦非放逸。仍不失其法則也。惟其養之有素
如此。故雖當驚遠懼邇之變。人皆退避。而偏能出
此凝定之神以當之。可以守宗廟社稷而為祭主
也。為祭主。即是不喪匕鬯註腳。
象曰。洊雷震。君子以恐懼修省。
君子不憂不懼。豈俟雷洊震而後恐懼修省哉。恐
懼修省。正指平日不睹不聞慎獨功夫。平日功夫
能使善長惡消。猶如洊雷能使陽舒陰散也。惟其
恐懼修省慣于平日。故雖遇洊雷。亦復不憂不懼
矣。問曰。孔子迅雷風烈必變。復云何通。答曰。此是
與天地合德。變則同變。亦非憂懼。
初九。震來虩虩。後笑言啞啞。吉。象曰。震來虩虩。恐致
福也。笑言啞啞。後有則也。
六爻皆明恐懼修省之道。而德有優劣。位有當否。
故吉凶分焉。初九剛正。為震之主。主器莫若長子。
吉可知矣。
<pb n="99"/>
六二。震來厲。億喪貝。躋于九陵。勿逐。七日得。象曰。震
來厲。乘剛也。
六二乘初九之剛。蓋嚴憚切磋之畏友也。藉此深
自惕厲。以振刷我陰柔懦弱之習。舉吾平日所謂
中正純善多種寶貝盡喪不顧。直躋于乾健高明
之九陵。勿更留意求逐。然至于七日。復其故位。則
中正純善之德仍在矣。
六三。震蘇蘇。震行無眚。象曰。震蘇蘇。位不當也。
三遠于初。初之所以警發我者。蘇蘇而不切矣。三
當自以震行。勿因遠于畏友。而緩其恐懼修省之
功。則無眚也。
九四。震遂泥。象曰。震遂泥。未光也。
九四亦震主也。以陽居陰。復陷四陰之間。雖似洊
至。遂失其威而入泥。豈能如虩虩啞啞之有光哉。
六五。震往來厲。億無喪有事。象曰。震往來厲。危行也。
其事在中。大無喪也。
震六二者惟初九。故但云來厲。震六五者。則初九
與九四也。初震既往。四震復來。五得藉此以自惕
厲。令所行日進于高明。故曰危行。猶所云邦有道
危言危行也。以六居五。不過于柔。又得中道。故其
德甚多。而毫無所喪。但有恐懼修省之事耳。
上六。震索索。視矍矍。征凶。震不于其躬。于其鄰。無咎。
婚媾有言。象曰。震索索。中未得也。雖凶無咎。畏鄰戒
也。
初九之剛。固不足以及我。九四震亦遂泥。聲已索
索無餘威矣。而陰柔弱極。方且視矍矍而惶惑無
措。以此征往。則中心無主。神已先亂。凶可知也。然
震既不及其身。止及其鄰。即因震鄰而恐懼修省。
亦可無咎。但禍未至而先防。乃明哲保身之道。倘
與婚媾商之。必反以為迂而有言矣。君子可弗自
勉乎。
<img n="J/J20p0442_01.png"/><rubynote t="【圖】"/>（艮下艮上）
艮其背。不獲其身。行其庭。不見其人。無咎。
夫動與止。雖是相對待法。亦是相連屬法。又是無
實性法。究竟是無二體法也。不動曰止。不止曰動。
此約相對待言也。因動有止。因止有動。此約相連
屬言也。止其動則為靜。止其靜則為動。動其止則
為動。動其動則為止。此約無實性言也。止即是動。
故即寂恒感。動即是止。故即感恒寂。此約無二體
言也。知動止無二體者。始可與言止矣。夫人之一
身。五官備于面。而五臟司之。五臟居于腹。而一背
繫之。然玄黃朱紫陳于前。則紛然情起。若陳于背。
則渾然罔知。故世人皆以背為止也。然背之止也。
縱令五官競騖于情欲。而仍自寂然。逮情之動也。
縱復一背原無所分別。而畢竟隨往。故以面從背。
則背止而面亦隨止。以背從面。則面行而背亦隨
行。究竟面之與背。元非二體。不可兩判。今此卦上
下皆艮。止而又止。是艮其背者也。艮背何以能無
咎哉。是必不獲其身。行其庭不見其人。斯無咎耳。
身本非實。特以情欲錮之。妄見有身。今向靜時觀
察。其中堅者屬地。潤者屬水。煖者屬火。動者屬風。
眼耳鼻舌異其用。四支頭足異其名。三百六十骨
節。八萬四千毫竅。畢竟以何為身。身既了不可得。
即使歷涉萬變。又豈有人相可得哉。故行其庭而
亦不見其人。此則止不礙行。即行恒止。故無咎也。
彖曰。艮。止也。時止則止。時行則行。動靜不失其時。其
道光明。艮其止。止其所也。上下敵應。不相與也。是以
不獲其身。行其庭不見其人。無咎也。
止其行而為靜。止其止而為動。動靜以時。無非妙
止。故其道光明也。止非面牆之止。所非處所之所。
特以法法本不相知。法法本不相到。猶此卦之上
下敵應而不相與。是以覓身了不可得。雖行其庭。
而亦了無人相可見。合于光明之道而無過也。
<pb n="100"/>
象曰。兼山艮。君子以思不出其位。
兩山並峙。各安其位者也。是故草木生之。禽獸居
之。寶藏興焉。位位無非法界故也。君子于此非不
思也。知離此現前之位。別無一法可得。故思不出
其位。不出位而恒思。則非枯槁寂滅。思而不出其
位。則非馳逐紛紜。恒思則能盡其位之用。故一切
旋乾轉坤事業。無不從此法界流。不出則能稱其
位之量。故一切位天育物功能。無不還歸此法界。
初六。艮其趾。無咎。利永貞。象曰。艮其趾。未失正也。
居艮之下。其位為趾。止之于初。不令汩于所欲往。
斯固未失正而無咎矣。然必利于永貞。時止則止。
時行則行。乃獲敦艮之吉耳。
六二。艮其腓。不拯其隨。其心不快。象曰。不拯其隨。未
退聽也。
趾也。腓也。股也。皆隨心而為行止者也。然趾無力。
不能自專。又正行時趾元自止。今六二其位為腓。
而以陰居陰。當艮之時。力能專止而不隨心動。故
曰不拯其隨。此非動靜不失其時之道。蓋由未肯
謙退。而聽命于天君。故令其心不快。
九三。艮其限。列其夤。厲薰心。象曰。艮其限。危薰心也。
三位在限。而以剛居剛。為艮之主。則腰臗硬直。不
可屈申者也。夫上下本自相聯。猶如夤然。今分列
而不相繫屬。其危厲不亦薰心矣乎。
六四。艮其身。無咎。象曰。艮其身。止諸躬也。
四位在于胸腹。彖云艮其背。而此直云艮其身。身
止則背不待言矣。夫千愆萬繆皆由身起。今陰柔
得正。能止諸躬。何咎之有。楊龜山曰。爻言身象言
躬者。伸為身。屈為躬。屈伸在我不在物。兼爻與象。
是屈伸兼用矣。
六五。艮其輔。言有序。悔亡。象曰。艮其輔。以中正也。
五位在心。心之聲由輔以宣。而以陰居陽。又復得
中。能于言未出口前豫定其衡。故言無妄發。發必
有序。而口過終可免矣。
上九。敦艮。吉。象曰。敦艮之吉。以厚終也。
為艮之主。居卦之終。可謂止于至善。無所不用其
極者矣。性德本厚。而修德能稱性復之。故曰以厚
終也。震為長男。故舉乾之全體大用而虩于其初。
艮為少男。故舉乾之全體大用而敦于其上。一始
一終。知及仁守之功備。非動非靜之體復矣。
<img n="J/J20p0443_01.png"/><rubynote t="【圖】"/>（艮下巽上）
漸。女歸吉。利貞。
夫敦艮既非面牆。則止而不失其行之時矣。行之
以巽。故名曰漸。君子將致身以有為。必如女之歸
夫。始終以禮而非苟合。乃得吉耳。苟不利貞。則躁
進固足取辱。雖漸進亦豈能正人哉。佛法釋者。理
則頓悟。乘悟併銷。如震虩而艮敦。事非頓除。因次
第盡。如女歸而漸進。又次第禪門名之為女。即事
禪而達實相名之為歸。以圓解遍修事禪名之為
貞。
彖曰。漸之進也。女歸吉也。進得位。往有功也。進以正。
可以正邦也。其位。剛得中也。止而巽。動不窮也。
進有頓漸。今明以漸而進。故如女歸則吉也。得位
則往有功。倘進不得位。則不可往明矣。以正則可
正邦。倘進不以正。則不能正邦明矣。然此卦何以
為進得位。則由九五剛得中耳。何以為往有功。則
由止而巽故動不窮耳。止者動之源。設無止體。則
一動即窮。如溝澮因雨暫盈。可立待其涸也。
象曰。山上有木。漸。君子以居賢德善俗。
木在山上。以漸而長。觀者不覺。君子居德亦復如
是。山有喬木。則山益高。俗有居賢德之君子。則俗
益善。
初六。鴻漸于干。小子厲。有言。無咎。象曰。小子之厲。義
無咎也。
<pb n="101"/>
洪覺山曰。漸何以象鴻也。鴻。水鳥。木落南翔。冰泮
北徂。出則有時。居則有序。蘇眉山曰。鴻。陽鳥而水
居。在水則以得陸為安。在陸則以得水為樂者也。
初六陰爻。如鴻在水。上無應與。故為漸于水涯。于
人則為小子。正宜乾乾惕厲。且宜有言以求人之
切磋琢磨。如鴻在干。而哀鳴覓伴。乃無咎也。無應
本宜有咎。以當漸初。而能自厲。則其義可無咎矣。
六二。鴻漸于磐。飲食衎衎。吉。象曰。飲食衎衎。不素飽
也。
二亦在水。而應九五。則如漸于磐石。飲啄皆和樂
矣。養道以待時。豈無事而食哉。
九三。鴻漸于陸。夫征不復。婦孕不育。凶。利禦寇。象曰。
夫征不復。離群醜也。婦孕不育。失其道也。利用禦寇。
順相保也。
九三陽爻。如鴻在陸。上無應與。則無水矣。鴻不亂
配。而六四亦無應與。與三相鄰。設三征而從四。則
為離鴻群而可醜。設四俯而就三。則為失其道而
雖孕亦不敢育。凶可知已。夫非配而私相為配。以
理言之則寇也。三若守正而禦之。則在我既無離
群之醜。在四亦無失道之凶。乃可順相保耳。
六四。鴻漸于木。或得其桷。無咎。象曰。或得其桷。順以
巽也。
四亦在水。而乘九三之剛。不足安身。如漸于木。非
鴻之所能棲。以鴻之趾連。不能握木故也。或得其
橫而且大有如桷者。庶幾可以無咎。意指上附九
五言之。蓋以陰居陰則順。為巽之主則巽。故可冀
其無咎耳。
九五。鴻漸于陵。婦三歲不孕。終莫之勝。吉。象曰。終莫
之勝吉。得所願也。
五本在陸。而居尊位。則如高陵矣。下應六二之婦。
方飲食衎衎以自養。非九三之所能汙。故三歲不
孕終莫之勝而吉也。聖王得明世之臣。滿其夢卜
求賢本願。不亦快乎。
上九。鴻漸于陸。其羽可用為儀。吉。象曰。其羽可用為
儀吉。不可亂也。
上亦在陸者也。但九三為木落南翔之陸。入于人
中。故凶。上九為冰泮北歸之陸。超于天外。故吉。所
謂鴻飛冥冥。弋者何慕。但可遠望其羽。用為高人
達士之儀則耳。又凡鴻飛之時。成配者以次在後。
孤而無侶者獨在于前。今上九超然物外。下無應
與。如世間義夫。志不可亂。故吉也。以羽為儀。則其
為用也大矣。故曰聖人百世之師。
<img n="J/J20p0443_02.png"/><rubynote t="【圖】"/>（兌下震上）
歸妹。征凶。無攸利。
夫漸而進者。未有不歸其所者也。以少女而歸長
男。過以相與。亦既得其所歸。然一歸則當終身守
之。若更他往則凶。又設以少女用事擅權。則無所
利。佛法釋者。修次第禪。蓋攝世間事定而歸佛法
正慧者也。倘直用此事定而設化儀。則必墮于愛
見之網而凶。若耽著此定。則紆偏權曲徑而無所
利也。
彖曰。歸妹。天地之大義也。天地不交。而萬物不興。歸
妹。人之終始也。說以動。所歸妹也。征凶。位不當也。無
攸利。柔乘剛也。
如人有正配而不育。則必取少女以育子。此亦天
地之大義。以例國君用名世為宰輔。不妨用小才
小德為百官。觀心用妙定合妙慧。不妨用次第諸
禪助神通。設使天地不交。則萬物不興。故歸妹者。
乃人道之以終而成始者也。夫如是。則歸妹何過。
獨恨其以說而動。則名為繼嗣。實在情欲。如國君
名為群寮。實在便嬖。觀心名為助道。實在味禪。故
所歸者名為妹也。女捨夫而他適。臣捨君而他往。
定捨慧而獨行。則必得凶。以卦中陰爻之位皆不
<pb n="102"/>
當故。女恃愛而司晨。臣恃寵而竊柄。定久習而耽
著。則無攸利。以卦中六三之柔。乘九二初九之剛。
六五上六之柔。乘九四之剛故。
象曰。澤上有雷。歸妹。君子以永終知敝。
方雷之動。必感于澤。而雷則易息。澤恒如故。此豈
可為夫婦恒久之道。亦豈君臣相遇之道。亦豈定
慧均平之道乎。君子之于事也。未暇問其所始。先
慮永其所終。苟以永終為慮。則知歸妹之敝矣。昔
有賢達。年高無子。誓不取妾。其妻以為防己之妒
也。宛轉勸曰。君勿忌我。以致無後。賢達曰。吾豈不
知卿有賢德哉吾年老矣。設取幼妾。未必得子。吾
沒之後。彼當如何。是以誓弗為耳。其妻猶未深信。
乃密訪一少艾。厚價買之。置酒于房。誘其夫與之
同飲。抽身出房。反鎖其門。賢達毅然從窗越出。喻
其妻曰。吾豈以衰頹之身汙彼童女。令彼後半世
進退失措也。幸速還彼父母。勿追其價。于是妻及
親友無不歎服。未幾。妻忽受胎。連育三子。後皆顯
達。噫。此所謂永終知敝。以德動天者乎。聖人于彖
傳中。隨順恒情。則以天地大義許之。于大象中。勸
修陰德。則以永終知敝醒之。知此義者。亦可治國。
亦可觀心矣。
初九。歸妹以娣。跛能履。征吉。象曰。歸妹以娣。以恒也。
跛能履吉。相承也。
此卦以下兌為妹。以震為所歸者也。兌三爻中。六
三為妹。而初九九二從嫁者為娣。震三爻中。九四
為所歸主。而六五如帝乙之主婚。上六如宗廟之
受祭。今初九以剛正之德。上從六三之妹。歸于九
四。而為其娣。六三如跛。待初能履。故得征吉。娣之
為德。貴在能恒。相承于三。則三吉而初亦吉矣。
九二。眇能視。利幽人之貞。象曰。利幽人之貞。未變常
也。
以剛中之德。亦從六三而為娣。六三如眇。待二能
視。夫不自有其明。而使人獲其視。非幽人之貞其
孰能之。然亦止是娣德之常耳。
六三。歸妹以須。反歸以娣。象曰。歸妹以須。未當也。
為兌之主。恐其說之易動也。故誡之曰。須待六五
之命。勿令人輕我。而反重我之娣以歸也。由位未
當。故誡之。
九四。歸妹愆期。遲歸有時。象曰。愆期之志。有待而行
也。
三既須五命而後歸我。則我之歸妹不愆期乎。然
雖遲歸。會須有時。如大舜不得父命。則待帝堯之
命而行也。
六五。帝乙歸妹。其君之袂。不如其娣之袂良。月幾望。
吉。象曰。帝乙歸妹。不如其娣之袂良也。其位在中。以
貴行也。
五為帝乙。六三為妹。亦稱女君。初九九二為娣。以
袂而論。則三不如初之與二。以女而論。則如月幾
望而圓滿矣。夫以帝女之貴。而能行嫁于下。不驕
不亢。豈非吉之道乎。
上六。女承筐無實。士刲羊無血。無攸利。象曰。上六無
實。承虛筐也。
震為兌所承之筐。兌為震所刲之羊。三承于六。筐
則無實。六刲于三。羊則無血。故無攸利。蓋生不積
德。死後無靈。不能使子孫繁衍。至于不獲已而歸
妹。此非女士之過。皆上六無實之過也。君子永終
知敝。早見及于此矣。
<other>周易禪解卷第六</other>

弟子道合募刻

<sarticle><article>周易禪解卷第七</article></sarticle>
北天目道人蕅益智旭著
<pb n="103"/>
<other>下經之三</other>
<img n="J/J20p0445_01.png"/><rubynote t="【圖】"/>（離下震上）
豐。亨。王假之。勿憂。宜日中。
家有妻妾則豐。國有多士則豐。觀心有事禪助道
則豐。豐則必亨。然非王不足以致豐。豐則可憂。而
勿徒憂。但宜如日之明照萬彙可也。
彖曰。豐。大也。明以動。故豐。王假之。尚大也。勿憂宜日
中。宜照天下也。日中則昃。月盈則食。天地盈虛。與時
消息。而況於人乎。況於鬼神乎。
明而不動。動不以明。皆非王者之道。皆不可以致
豐。故惟王乃能尚大耳。所謂勿憂宜日中者。亦非
止之令其不昃。正宜用其明以照天下。則不為豐
所蔽也。至于昃食盈虛。雖天地不能違時。徒憂何
益。
象曰。雷電皆至。豐。君子以折獄致刑。
折獄如電之照。致刑如雷之威。天之雷電。偶一至
焉。常至則物必壞。君子之用刑獄。不得已爾。輕用
則民必傷。天之雷電必在盛夏。君子之用刑獄。必
于豐樂康阜之時。
初九。遇其配主。雖旬無咎。往有尚。象曰。雖旬無咎。過
旬災也。
他卦六爻。每以陰陽相應為得。所謂沉潛剛克高
明柔克也。惟豐六爻。則陽與陽相得。陰與陰相得。
所謂強弗友剛克燮友柔克也。初九剛正。遇九四
為其配主。互相砥礪。故雖旬無咎。而往有尚。若不
速往。至于過旬。不免日中則昃而有災矣。
六二。豐其蔀。日中見斗。往得疑疾。有孚發若。吉。象曰。
有孚發若。信以發志也。
六二為離之主。至明者也。上與六五柔中合德。可
以互相資益。而六五為九四所隔。如豐其蔀而日
中見斗者焉。夫六五燮友。可以誠感。而不可以急
應。故往則反得疑疾。惟有孚發若則吉。蓋信以除
疑。發以撤蔀也。蔀本無實。因疑故有。志發則疑除。
疑除。則蔀撤而見九二之日矣。五本賢君。故其志
可發。
九三。豐其沛。日中見沫。折其右肱。無咎。象曰。豐其沛。
不可大事也。折其右肱。終不可用也。
以剛正而居離體。可以照天下者也。應于上六。陰
陽交而霈然大雨。故于日中但見水沫紛飛。失王
假尚大之事。終不可以有為矣。明莫若左。動莫若
右。上六居震之極。妄動自傷。故在九三如折右肱。
此上之咎。非三咎也。
九四。豐其蔀。日中見斗。遇其夷主。吉。象曰。豐其蔀。位
不當也。日中見斗。幽不明也。遇其夷主。吉行也。
以陽剛為震之主。興雲蔽日。故為豐蔀見斗。幸遇
初九剛正。如日方升而往有尚。力能等我而為夷
主。相與摧散陰霾。行照天下。不失豐亨之義。故吉
也。六二之豐蔀見斗。乃指六五被九四所蔽。今九
四則自豐其蔀。致使日中見斗。故以位不當幽不
明責之。
六五。來章。有慶譽。吉。象曰。六五之吉。有慶也。
柔中居尊。而六二以信發之。雖全賴彼離明之德。
亦實由我能來之也。君臣合德。天下胥蒙其慶矣。
上六。豐其屋。蔀其家。闚其戶。闃其無人。三歲不覿。凶。
象曰。豐其屋。天際翔也。闚其戶。闃其無人。自藏也。
以陰居陰。處震之極。豐之上。拒絕離明。惟恐容光
之或照及我也。故豐其屋。則堂高數仞。飛檐斜桷。
若欲翔于天際者。蔀其家。則多設覆蔽。深自藏隱。
縱闚戶而闃若無人者。此乃從闇至闇。雖至三歲
猶不相覿。凶何如哉。三歲言其甚久。亦以隔于九
三。共三爻故。
<img n="J/J20p0445_02.png"/><rubynote t="【圖】"/>（艮下離上）
旅。小亨。旅貞吉。
<pb n="104"/>
日中則昃。月盈則食。故次豐之後明旅也。豐以尚
大。旅以小亨。貞豈有大小哉。在大則大。在小則小。
要不失其貞而已。不失其貞。則無往而不吉矣。
彖曰。旅。小亨。柔得中乎外而順乎剛。止而麗乎明。是
以小亨旅貞吉也。旅之時義大矣哉。
在外故名為旅。處旅莫尚于柔。用柔莫貴于得中。
得中則能順剛。而天下無難處之境矣。止故能隨
寓而安。麗明故能見機而作。此旅之貞。即乾之貞。
即坤之貞。即大易之貞也。從來大聖大賢。自天子
至于庶人。無不全以乾坤大易之貞而處旅。無不
即于旅時而具見乾坤大易之貞者。詎可以造次
而忽其時義之大哉。佛法釋者。下三土無非旅泊
于三土中作大佛事。故時義大。若以寂光法身視
之。仍名小亨。
象曰。山上有火。旅。君子以明慎用刑而不留獄。
山如亭舍。火如過客。君子之省方巡狩也。法離之
明。法艮之慎。故刑可用而獄不可留。蓋設使留獄
不決。則不惟失離之明。亦且失艮之慎矣。觀心釋
者。念起即覺。覺即推破。不墮掉悔也。
初六。旅瑣瑣。斯其所取災。象曰。旅瑣瑣。志窮災也。
陰柔在下。不中不正。旅而瑣瑣者也。瑣瑣猶云屑
屑。由無高明遠大之志。所以自取其災。
六二。旅即次。懷其資。得童僕貞。象曰。得童僕貞。終無
尤也。
當旅之時。各以在上相近之爻為次為處為巢。而
陰宜依陽。陽宜附陰。今六二陰柔中正。順乎九三
之剛。故為即次。以陰居陰。而在艮體。為懷其資。下
有瑣瑣之初六。而無二心于我。為得童僕貞。夫即
次懷資猶屬外緣。得童僕貞則由內德。有德如是。
可謂旅貞吉矣。故終無尤。
九三。旅焚其次。喪其童僕。貞厲。象曰。旅焚其次。亦以
傷矣。以旅與下。其義喪也。
三以四為其次。而以陽遇陽。又屬離體。故焚其次
而亦可傷矣。又復過剛不中。處此旅時。猶不知所
以善與其下。致使童僕離心遠去。此豈人之罪也
哉。
九四。旅于處。得其資斧。我心不快。象曰。旅于處。未得
位也。得其資斧。心未快也。
君子行役。志元不在資斧。九四近附六五。聊可處
矣。以陽居陰。陰為資斧。猶云資糧。可以致用。故名
資斧。然五方在旅。不能即大用我以行其志。故雖
獲于處。而猶未得位也。既未得位。故雖得其資斧。
而于行道之心仍未快也。
六五。射雉一矢亡。終以譽命。象曰。終以譽命。上逮也。
此正所謂柔得中乎外而順乎剛者也。虛心以招
天下之賢以濟吾旅。如射雉者。雖或亡其一矢。終
必得雉。故人譽之。天命之矣。蓋以人合天。天必祐
之。名為上逮。
上九。鳥焚其巢。旅人先笑後號咷。喪牛于易。凶。象曰。
以旅在上。其義焚也。喪牛于易。終莫之聞也。
處旅莫尚于柔。今以剛不中正。而在離極。更無覆
護之者。如鳥焚其巢矣。先則以處高為樂故笑。後
則以焚巢無歸故號咷。離本有牝牛之德。乃以任
剛傲慢。不覺喪之。凶何如哉。然巢之焚。由其以旅
在上。乃是高亢加人。故義能招之。豈可歸咎于命
數。牛之喪。由其不知內省。驕矜自是。故禍生于所
忽。而終莫之聞。豈可怨尤于他人。
<img n="J/J20p0446_01.png"/><rubynote t="【圖】"/>（巽下巽上）
巽。小亨。利有攸往。利見大人。
善處旅者。無入而不自得。不巽則無以自容矣。巽
以一陰入于二陽之下。陰有能而順乎陽以致用。
故小亨而利有攸往利見大人也。觀心釋者。增上
定學。宜順于實慧以見理。
<pb n="105"/>
彖曰。重巽以申命。剛巽乎中正而志行。柔皆順乎剛。
是以小亨。利有攸往。利見大人。
君子之在旅也。得乎丘民而為天子。民有能而順
乎君。君則殷勤鄭重。申吾命以撫綏之。蓋由剛巽
乎中正之德。故其志得行。故柔皆順之也。剛不中
正。則不足以服柔。柔不順剛。則亦不得小亨矣。利
有攸往。利見大人。正所以成其小亨。不往不見。何
以得亨也哉。
象曰。隨風巽。君子以申命行事。
風必相隨繼至。乃可以鼓萬物。君子必申明其命。
篤行其事。乃可以感萬民。故曰君子之德風。
初六。進退。利武人之貞。象曰。進退。志疑也。利武人之
貞。志治也。
初六。巽之主也。巽主于入。而陰柔每患多疑。故或
進而且退。夫天下事本無可疑。特其志自疑耳。決
之以武人之貞。則志治而天下事不難治矣。此所
云武人之貞。即彖所云有攸往而見大人者也。
九二。巽在床下。用史巫紛若。吉。無咎。象曰。紛若之吉。
得中也。
九五陽剛中正。為巽之主。如坐床上。則九二巽德
之臣。固宜在床下矣。然以剛中得初六之順。未免
有僭竊之嫌。故必用史以紀吾所行。用巫以達吾
誠悃。紛若不敢稍疏。乃得中而吉無咎也。
九三。頻巽。吝。象曰。頻巽之吝。志窮也。
以剛居剛。非能巽者。勉強學巽。時或失之。蓋志窮
則不止于志疑。疑可治而窮則吝矣。
六四。悔亡。田獲三品。象曰。田獲三品。有功也。
陰柔得正。為巽之主。順乎九五陽剛中正之君。此
休休有容之大臣。天下賢才皆樂為用者也。故如
田獲三品而有功。三品者。除九五君位。餘三陽皆
受其羅網矣。
九五。貞吉悔亡。無不利。無初有終。先庚三日。後庚三
日。吉。象曰。九五之吉。位正中也。
雖有其德。苟無其位。則不敢變更。雖有其位。苟無
其德。則不能變更。九五蓋德位相稱者也。故得其
巽之貞。而亦吉。亦悔亡。亦無不利。然事既變更。則
是無初。變更得正。所以有終。又必丁寧于未更三
日之先。且豫揆度于既更三日之後。則吉也。盤庚
以之。
上九。巽在床下。喪其資斧。貞凶。象曰。巽在床下。上窮
也。喪其資斧。正乎凶也。
以陽剛居卦上。舉凡九五九二之能巽者。皆在我
床下矣。而我方上窮而不知。故初六六四之資斧。
皆為二五所用。而不為我用。其凶也。是其正也。何
所逃乎。
佛法釋六爻者。初是世間事禪。有進有退。二是空
慧。宜史巫以通實相。三是乾慧。不能固守。四是出
世間禪。多諸功德。五是中道正慧。接別入圓。故無
初有終。上是邪慧。滅絕功德。
<img n="J/J20p0447_01.png"/><rubynote t="【圖】"/>（兌下兌上）
兌。亨。利貞。
入則自得。自得則說。自得則人亦得之。人得之則
人亦說之矣。說安得不亨哉。然說之不以正。君子
不說。故利貞焉。書云。無拂民以從己之欲。罔違道
以干百姓之譽。
彖曰。兌。說也。剛中而柔外。說以利貞。是以順乎天而
應乎人。說以先民。民忘其勞。說以犯難。民忘其死。說
之大。民勸矣哉。
剛中則無情欲偏倚之私。柔外則無暴戾粗浮之
氣。此說之至正。天地同此一德者也。以此德而先
民。民自忘勞。以此德而犯難。民自忘死。即此是說
之大。民自勸而胥化于善。非以我勸民也。
象曰。麗澤兌。君子以朋友講習。
<pb n="106"/>
澤相麗則不枯竭。學有朋則不孤陋。以文會友。講
也。以友輔仁。習也。講而不習則罔。習而不講則殆。
講則有言不背于無言。習則無言證契于有言。又
講則即無言為有言。習則即有言成無言矣。
初九。和兌。吉。象曰。和兌之吉。行未疑也。
剛正無應。和而不同。得兌之貞者也。無私故未有
疑。
九二。孚兌。吉。悔亡。象曰。孚兌之吉。信志也。
剛中則誠內形外。自信其志。亦足以取信于天下
矣。
六三。來兌。凶。象曰。來兌之凶。位不當也。
六三為兌之主。何以凶哉。乾得坤之上爻而為兌。
以陽為體。以陰為用者也。若內無其體。徒欲外襲
其用以來取悅于人。則亂義必矣。君子所以惡夫
佞者。
九四。商兌未寧。介疾有喜。象曰。九四之喜。有慶也。
兌不可以不利貞也。三之來兌。何足戀惜。乃不忍
絕而商之。心必未寧。惟介然自斷。速疾勿遲。則有
喜矣。大臣不為諂媚所惑。天下且受其慶。不止一
身有喜而已。
九五。孚于剝。有厲。象曰。孚于剝。位正當也。
陽剛中正。誠內形外之至者也。故不惟可孚于君
子。亦可孚于剝正之小人。使彼改惡從善。反邪歸
正。而有厲焉。蓋既有其德。又有其位。故化道如此
之盛耳。
上六。引兌。象曰。上六引兌。未光也。
上六亦為兌主。然既無其體。惟思以悅引人。則心
事亦曖昧矣。三欲來四。上欲引五。其情態同。而三
不當位故凶。上猶得正故不言凶。
<img n="J/J20p0447_02.png"/><rubynote t="【圖】"/>（坎下巽上）
渙。亨。王假有廟。利涉大川。利貞。
悅而後散之。謂公其悅于天下。而不獨樂其樂。故
亨也。既能與民同樂。則上可以悅祖考。故王假有
廟。遠可以悅四夷。故利涉大川。而悅不可以不正
也。故誡之以利貞。
彖曰。渙。亨。剛來而不窮。柔得位乎外而上同。王假有
廟。王乃在中也。利涉大川。乘木有功也。
九二剛來而不窮。六四柔得位乎外而上順于九
五。此能擴充兌卦剛中柔外之德。而渙其悅于天
下者也。安得不亨。又九五居上卦之中。此王假有
廟以悅祖考之象。乘巽木而涉坎水。此遠悅四夷
決定有功之象。而貞在其中矣。
象曰。風行水上。渙。先王以享于帝立廟。
風行水上。不勞力而波濤普遍。先王享帝以事天。
立廟以事先。盡其一念誠孝。即足以感通天下。恩
波亦無不遍矣。故曰明乎郊社之禮。禘嘗之義。治
國其如視諸掌乎。
初六。用拯。馬壯吉。象曰。初六之吉。順也。
初居坎下。受四之風而用拯。拯則出水而登陸矣。
坎于馬為美脊。今初六順于九二。故為馬壯而吉。
九二。渙奔其杌。悔亡。象曰。渙奔其杌。得願也。
此正彖傳所謂剛來而不窮者也。當渙時而來奔
據于杌。卓然安處中流。得其自悅悅他之願。故悔
亡。
六三。渙其躬。無悔。象曰。渙其躬。志在外也。
陰居坎體之上。六四上同上九之風而渙之。舉體
散作波濤以潤于物。志在外而不在躬。故無悔也。
六四。渙其群。元吉。渙有丘。匪夷所思。象曰。渙其群元
吉。光大也。
此正彖所謂柔得位乎外而上同者也。陰柔得正。
為巽之主。上同九五。下無應與。盡渙其群以合于
大公。此則天下一家。萬物一體。名雖為渙。而實乃
有丘矣。聖人無己。無所不己。光明正大之道。豈平
<pb n="107"/>
常思慮所能及哉。
九五。渙汗其大號。渙王居。無咎。象曰。王居無咎。正位
也。
發大號以與民同悅。如汗之發于中而浹于四體。
蓋四之渙群。由五為王而居于正位。四乃得上同
之。是故大號如汗渙于外。王居正位常在中。故無
咎也。
上九。渙其血去逖出。無咎。象曰。渙其血。遠害也。
血者。坎之象。逖者。遠也。人有大患。為其有身。常情
執之。保為己躬。正理觀之。乃膿血聚。毒害本耳。上
九用六四之風。以渙六三之躬。六三可謂忘身為
國。故志在外而無悔。然非上九為其遠害。則六三
何能興利乎。合六爻言之。九二如賢良民牧。承流
宣化。六四如名世大臣。至公無私。九五如治世聖
王。與民同樂。上九如保傅司徒。教民除害。初因此
而出險。既拔苦必得樂。故吉。三因此而忘我。既遠
害必興利。故無悔也。
<img n="J/J20p0448_01.png"/><rubynote t="【圖】"/>（兌下坎上）
節。亨。苦節不可貞。
水以風而渙。以澤而節。節則不潰不涸。而可以常
潤。故亨。夫過于渙必竭。故受之以節。然過于節則
苦。又豈可常守乎。
彖曰。節。亨。剛柔分而剛得中。苦節不可貞。其道窮也。
說以行險。當位以節。中正以通。天地節而四時成。節
以制度。不傷財。不害民。
得中則不苦。苦則窮。窮則不可以處常。不苦則說。
說則并可以行險。惟節而當位。斯為中正。惟中正
故通而不窮。天有四時。王有制度。皆所謂中正以
通者也。
象曰。澤上有水。節。君子以制數度議德行。
若冕旒。若宗廟。若樂舞。若階陛。若蓍龜。若爵祿等。
皆有其數以為度。制使各得其節。則無過與不及。
而不奢不儉。若見君。若事親。若接賓。若居喪等。皆
根乎德以成行。議使各當其節。則無過與不及。而
可繼可傳。如澤節水。稱其大小淺深。要使不潰不
涸而已。
初九。不出戶庭。無咎。象曰。不出戶庭。知通塞也。
節之義亦多矣。或時節。或裁節。或品節。或名節。或
樽節。或符節。或節制。或節文。或節限。或節操。今且
以時節言之。剛正而居下位。九二塞于其前。故順
時而止。不出戶庭。既知裁節。則品節名節皆善矣。
復以節制言之。上應六四。水積尚淺。故宜塞使不
流也。
九二。不出門庭。凶。象曰。不出門庭凶。失時極也。
若以時節言之。既在可為之位。又有剛中之德。六
三已闢其門。而乃上無應與。固守小節。豈非大失。
復以節制言之。上對九五。水積漸深。便宜通之使
流。胡須阻塞以致洪汎。豈非失時之極。
六三。不節若。則嗟若。無咎。象曰。不節之嗟。又誰咎也。
若以時節言之。陰不中正。居下之上。又為悅主。故
始則恣情適意而不知節若。後則憂患洊至而徒
有嗟若。自取其咎。無可以咎誰也。復以節制言之。
上對上六。水已汎濫。而澤口不能節之。徒有嗟若
而已。將誰咎乎。
六四。安節。亨。象曰。安節之亨。承上道也。
若以時節言之。柔而得正。居大臣位以承聖君。故
為安節。所謂太平宰相也。復以節制言之。下應初
九。塞而不流。任九五上六之波及于物。而我獨享
其安。故亨。
九五。甘節吉。往有尚。象曰。甘節之吉。居位中也。
陽剛中正。居于尊位。所謂當位以節者也。無過不
及。故甘而吉。行之無敝。故往有尚。自居位中。故非
失時。極之九二所能阻礙。
<pb n="108"/>
上六。苦節貞凶。悔亡。象曰。苦節貞凶。其道窮也。
若以時節言之。純陰而居節之極。固守不通。故其
道既窮。雖正亦凶。彼執為正。實非正也。惟悔而改
之則不窮。不窮則凶可亡矣。復以節制言之。水以
流下為其節操。六三兌口上缺。不能節制。故上六
盡其流下之節而不稍留。遂至枯竭而為苦節。故
曰其道窮也。
<img n="J/J20p0449_01.png"/><rubynote t="【圖】"/>（兌下巽上）
中孚。豚魚吉。利涉大川。利貞。
四時有節。故萬物信之。而各獲生成。數度德行有
節。故天下信之。而成其感應。孚者。感應契合之謂。
中者。感應契合之源也。由中而感。故由中而應。如
豚魚之拜風。彼豈有安排布置思議測度也哉。中
孚而能若豚魚拜風。則吉矣。然欲致此道。則利涉
大川。而又利貞。蓋不涉川。不足以盡天下之至變。
不利貞。不足以操天下之至恒。不涉川。則不能以
境鍊心而致用。不利貞。則不能以理融事而立本
也。
彖曰。中孚。柔在內而剛得中。說而巽。孚乃化邦也。豚
魚吉。信及豚魚也。利涉大川。乘木舟虛也。中孚以利
貞。乃應乎天也。
合全卦而觀之。二柔在內。則虛心善順。毫無暴戾
之私。分上下而觀之。兩剛得中。則篤實真誠。毫無
情欲之雜。兌悅則感人以和。巽順則入人必洽。故
邦不祈化而自化也。信及豚魚。猶言信若豚魚。蓋
人心巧智多而機械熟。失無心之感應。不及豚魚
之拜風者多矣。故必信若豚魚。而後可稱中孚也。
巽為木。為舟。浮于澤上。內虛而木堅。故能無物不
載。無遠不達。人之柔在內如虛舟。剛得中如堅木。
斯可歷萬變而無敗也。夫中孚即天下之至貞。惟
利貞乃成中孚。此豈勉強造作所成。乃應乎天然
之性德耳。試觀颶風將作。豚魚躍波。魚何心于感
風。風何心于應魚。蓋其機則至虛。其理則至實矣。
吾人現在一念心性亦復如是。不在內。不在外。不
在中間。不在過去。不在現在。不在未來。覓之了不
可得。可謂至虛。天非此無以為覆。地非此無以為
載。日月非此無以為明。鬼神非此無以為靈。萬物
非此無以生育。聖賢非此無以為道。體物而不可
遺。可謂至實。夫十方三世之情執本虛。而心體真
實。決不可謂之虛。天地萬物之理體本實。而相同
幻夢。決不可謂之實是故柔與剛非二物。內與中
非二處也。知乎此者。方可名貞。方可涉川。方信及
豚魚而吉矣。
象曰。澤上有風。中孚。君子以議獄緩死。
澤感而風應。風施而澤受。隨感隨應。隨施隨受。此
中孚之至也。君子知民之為惡也。蓋有出于不得
已者焉。如得其情。則哀矜而勿喜。故于獄則議之。
功疑惟重。罪疑惟輕也。于死則緩之。與其殺不辜。
寧失不經也。如此。則殺一人而天下服。雖死不怨
殺者矣。
初九。虞吉。有他不燕。象曰。初九虞吉。志未變也。
君子戒慎乎其所不睹。恐懼乎其所不聞。皆是向
一念未生前下手。即本體即功夫。即功夫即本體。
故能遯世不見知而不悔。而天地位焉。萬物育焉。
所謂闇然而日章者也。纔起一念。則名為他。則志
變而不燕矣。小人而無忌憚。行險徼倖。皆從此一
念構出。可不虞之于初也哉。中孚以天地萬物為
公。若專應六四。便名有他。
九二。鳴鶴在陰。其子和之。吾有好爵。吾與爾靡之。象
曰。其子和之。中心願也。
剛得中而居二陰之下。此正闇然日章者也。鶴鳴
子和。感應並出于天然。豈有安排勉強。故曰中心
願也。子無專指。但取同德相孚之人。
<pb n="109"/>
六三。得敵。或鼓或罷。或泣或歌。象曰。或鼓或罷。位不
當也。
若以卦體合觀。則三與四皆所謂柔在內者也。今
以諸爻各論。則六三陰不中正。為兌之主。本應上
九而彼方登天獨鳴。不來相顧。近得六四。敵體同
類。故有時欣其所得。則或鼓。有時怨其所應。則或
罷。有時遙憶上九。則或泣。有時且娛六四。則或歌。
皆由無德。不能當位故也。
六四。月幾望。馬匹亡。無咎。象曰。馬匹亡。絕類上也。
柔而得正。陰德之盛者也。故如月幾望焉。六三妄
欲得我為匹。我必亡其匹。絕其類。乃上合于天地
萬物為公之中孚而無咎也。
九五。有孚攣如。無咎。象曰。有孚攣如。位正當也。
陽剛中正。居于尊位。德位相稱。天下信之。攣如而
不可移奪者也。然亦止盡中孚之道而已。豈有加
哉。故但曰無咎。亦猶圓滿菩提歸無所得之旨歟。
上九。翰音登于天。貞凶。象曰。翰音登于天。何可長也。
剛不中正。居巽之上。卦之終。自信其好名好高情
見。而不知柔內得中之道者也。如雄雞捨其牝而
登鳴于屋。已為不祥。況欲登天。天不可登。人必以
為怪而殺之矣。何可長也。
<img n="J/J20p0449_02.png"/><rubynote t="【圖】"/>（艮下震上）
小過。亨。利貞。可小事。不可大事。飛鳥遺之音。不宜上
宜下。大吉。
君子之制數度議德行也。使其節如天地四時。則
豚魚亦信之矣。夫豈有過也哉。自其不能應乎天
者。以有他而不燕。故過或生焉。然過從求信而生。
過則小矣。過生。而聖賢為之補偏救弊。如行過乎
恭。喪過乎哀。用過乎儉之類。未免矯枉過正。此亦
所謂小過也。夫求信而成小過。其過可改也。故亨。
矯枉而為小過。其過可取也。故亨。然必要于得正
而已矣。貞則小過便成無過。不貞則小過將成大
過。是故當小過時。但可為小事以祈復于無過之
地。不可更為大事以致釀成不測之虞。譬如飛鳥
已過。遺我以音。不宜上而宜下。上則音啞而我不
得聞。下則音揚而我得聞之。得聞鳥音。以喻得聞
我過而速改焉。則復于無過之地。過小。而吉乃大
矣。
彖曰。小過。小者過而亨也。過以利貞。與時行也。柔得
中。是以小事吉也。剛失位而不中。是以不可大事也。
有飛鳥之象焉。飛鳥遺之音。不宜上宜下大吉。上逆
而下順也。
小者即小事。小事有過。故仍不失其亨。設大者過。
則必利有攸往乃亨矣。惟與時行。故雖過不失其
貞。彖但言貞。傳特點出時行二字。正顯時當有過。
則過乃所以為貞。倘不與時行。雖強欲藏身于無
過之地。亦不名為貞也。且人有剛柔二德。任大事
則宜用剛。處小事則宜用柔。今此卦柔得其中。得
中則能與時行。故小事吉。剛失位而不中。不中則
不能與時行。故不可以大事。且卦體中二陽爻如
鳥之背。外各二陰如舒二翼。有似飛鳥之象。鳥若
上飛。則風逆而音啞。鳥若下飛。則風順而音揚也。
錢啟新曰。大過。大者過也。曰剛過而中。小過。小者
過也。曰柔得中。其所謂過。皆有餘之謂。大成其大。
如獨立遯世等事。小成其小。如過恭過哀過儉等
事。初不是過剛過柔。更不是過中。故大過之後。受
之以坎離之中。小過之後。受之以既濟未濟之中。
君子以天下與世論。須是大過。以家與身論。須是
小過。大過以剛大有餘為用。剛中之能事。小過以
柔小有餘為用。柔中之能事。剛中又巽兌二柔之
用。柔中又震艮二剛之用。都不是過中之過。又匪
專以坎為剛中。離為柔中。故隨小大而皆亨。
象曰。山上有雷。小過。君子以行過乎恭。喪過乎哀。用
<pb n="110"/>
過乎儉。
吳草廬曰。恭以救傲。哀以救易。儉以救奢。救其過
以補其不足。趣于平而已。所謂時中也。項氏曰。曰
行曰喪曰用。皆見于動。以象震也。曰恭曰哀曰儉。
皆當止之節。以象艮也。
初六。飛鳥以凶。象曰。飛鳥以凶。不可如何也。
陰不中正。上應九四。宜下而反上者也。凶決不可
救矣。
六二。過其祖。遇其妣。不及其君。遇其臣。無咎。象曰。不
及其君。臣不可過也。
設欲上進。則必過九四之祖。遇六五之妣。然兩陰
不相應。而六二陰柔中正。居于止體。故不復上及
六五之君。但遇其九四之臣。以知九四雖臣。而實
有德。決不可過故也。二與四同功而異位。故有相
遇之理。太公避紂而遇文王。此爻似之。
九三。弗過防之。從或戕之。凶。象曰。從或戕之。凶如何
也。
重剛不中。而應上六。如鳥身不能為主。反隨翼而
高飛。既弗肯過防閑之。必有從而戕之者矣。其凶
何如。
九四。無咎。弗過遇之。往厲。必戒勿用。永貞。象曰。弗過
遇之。位不當也。往厲必戒。終不可長也。
九三信其剛正。自以為無咎者也。乃弗防而致戕。
九四居位不當。自知其有咎者也。乃周公許其無
咎。何哉。蓋人惟自見有不足處。方能過于省察。堯
舜其猶病諸。文王望道未見。孔子五十學易。伯玉
寡過未能。皆此意耳。四與初應。故弗過而遇之。但
使初來聽命于四。則四為主而無咎。設使四往聽
命于初。則初反為主。喜上而不喜下。初得凶。而四
亦甚厲矣。故必戒而勿用。須是永守其不宜上宜
下之貞。乃可長也。
六五。密雲不雨。自我西郊。公弋取彼在穴。象曰。密雲
不雨。已上也。
陰柔不正。下無應與。雖為天下共主。膏澤不下于
民。如雲自西郊。雖密不雨者焉。乃使九四之公。坐
收下位群賢。如弋彼在穴而不費力。蓋由六五之
已上。違于不宜上宜下之貞故也。此如紂不能用
太公反使文王取之。
上六。弗遇過之。飛鳥離之。凶。是謂災眚。象曰。弗遇過
之。已亢也。
下應九三。而陰居動體卦極。方與初六鼓翰奮飛。
故弗遇九三。而竟過之。一切飛鳥皆悉離之。遺群
獨上身死羽落而後已。其凶也。蓋天擊之。故曰災
眚。其災也。實自取之。故曰已亢。桀紂亡國。亦僅失
其不宜上宜下之貞所致而已。豈有他哉。設肯行
過乎恭。喪過乎哀。用過乎儉。何以至此。
<img n="J/J20p0451_01.png"/><rubynote t="【圖】"/>（離下坎上）
既濟。亨小。利貞。初吉終亂。
君子之于事也。恭以濟傲。哀以濟易。儉以濟奢。凡
事適得其中。則無不濟者矣。無不濟故亨。不惟在
大。而亦及小。蓋無所不亨者也。然安不忘危。存不
忘亡。治不忘亂。乃萬古之正理。試觀舟不覆于龍
門。而覆于溝渠。馬不蹶于羊腸。而蹶于平地。豈謂
溝渠平地反險于龍門羊腸哉。禍每生于不測。患
莫甚于無備故也。故必利貞以持之。不然。方其初
得既濟。皆以為吉。終必以此致亂。不可救矣。如水
得火濟而可飲可用。然設不為之防閑。則火炎而
水枯。水決而火滅。不反至于兩傷乎。
彖曰。既濟亨。小者亨也。利貞。剛柔正而位當也。初吉。
柔得中也。終止則亂。其道窮也。
小者尚亨。則大者不待言矣。六十四卦。惟此卦剛
柔皆當其位。故貞。六二柔得其中。為離之主。以此
濟水。水方成用。故初吉。然設以為既無不濟。便可
<pb n="111"/>
終止。則必致水決火滅火炎水枯之亂。或任其火
燼水竭。故曰其道窮也。
象曰。水在火上。既濟。君子以思患而豫防之。
方其既濟。似未有患。患必隨至。故君子深思而豫
防。即彖所謂利貞者也。說統云。體火上之水以制
火而防其溢。體水下之火以濟水而防其烈。
初九。曳其輪。濡其尾。無咎。象曰。曳其輪。義無咎也。
六爻皆思患豫防之旨也。既濟則初已濟矣。輪猶
曳而若欲行。尾猶濡而若欲渡。無事不忘有事。防
之于初。則不至于終亂。故義無咎。
六二。婦喪其茀。勿逐。七日得。象曰。七日得。以中道也。
九五陽剛中正而居君位。二以陰柔中正應之。必
有小人欲為離間而竊其茀者。二得中道。故安然
不尋逐之。惟勿逐乃七日自得。逐則失中道而弗
得矣。勿逐二字。即思患豫防之妙。
九三。高宗伐鬼方。三年克之。小人勿用。象曰。三年克
之。憊也。
以重剛居明極。高宗伐鬼方之象也。然且三年克
之。困憊甚矣。況剛明未必如高宗者乎。況可用小
人以窮兵黷武殃民賊國乎。奈何不思患而豫防
之也。
六四。繻有衣袽。終日戒。象曰。終日戒。有所疑也。
美帛曰繻。敝絮曰袽。繻必轉而為袽。可無戒乎。潘
雪松云。四居三之後。離明盡而坎月方升時也。在
三已稱日昃之離。在四何可忘終日之戒。蕅益曰。
疑即是思患豫防之思。
九五。東鄰殺牛。不如西鄰之禴祭。實受其福。象曰。東
鄰殺牛。不如西鄰之時也。實受其福。吉大來也。
離東坎西。下卦盡離明之用以致濟。猶如殺牛。九
五以坎中剛正之實德而享受之。曾不費力。猶如
禴祭。蓋雖有其德。苟無其時。不能致此。雖有其時。
苟無實德。亦不能致此也。而思患豫防之旨。則在
以誠不以物中見之。
上六。濡其首。厲。象曰。濡其首厲。何可久也。
以陰柔居險之極。在濟之終。所謂終止則亂。不能
思患豫防者也。如渡水而濡其首。不亦危乎。
<img n="J/J20p0451_02.png"/><rubynote t="【圖】"/>（坎下離上）
未濟。亨。小狐汔濟。濡其尾。無攸利。
既有既濟。必有未濟。以物本不可窮盡故也。既有
未濟。必當既濟。以先之既濟。原從未濟而濟故也。
是以有亨道焉。然未濟而欲求濟。須老成。須決斷。
須首尾一致。倘如小狐之汔濟而濡其尾。則無所
利矣。
彖曰。未濟亨。柔得中也。小狐汔濟。未出中也。濡其尾
無攸利。不續終也。雖不當位。剛柔應也。
六五之柔得中。所謂老成決斷。而能首尾一致者
也。未出中。言尚未出險中。此時正賴老成決斷之
才識。首尾一致之精神。而可不續終如小狐乎。然
雖不當位。而剛柔相應。則是未濟所可以可亨之
由。
象曰。火在水上。未濟。君子以慎辨物居方。
物之性不可不辨。方之宜不可不居。故君子必慎
之也。如火性炎上。水性潤下。此物之不可不辨者
也。炎上而又居于上。不已亢乎。是宜居下以濟水。
潤下而又居于下。將安底乎。是宜居上以濟火。此
方之不可不居者也。如水能制火。亦能滅火。火能
濟水。亦能竭水。又水火皆能養人。亦皆能殺人。以
例一切諸物無不皆然。辨之可弗詳明。居之可弗
斟酌耶。
初六。濡其尾。吝。象曰。濡其尾。亦不知極也。
陰柔居下。無濟世才。將終于不濟而可羞矣。豈知
時勢已極。固易為力者哉。
九二。曳其輪。貞吉。象曰。九二貞吉。中以行正也。
<pb n="112"/>
剛而不過。以此曳輪而行。得濟時之正道者也。由
其在中。故能行正。可見中與正不是二理。
六三。未濟征凶。利涉大川。象曰。未濟征凶。位不當也。
陰不中正。才德俱劣。故往必得凶。然時則將出險
矣。若能乘舟以涉大川。不徒自恃其力。則險可濟
也。
九四。貞吉悔亡。震用伐鬼方。三年有賞于大國。象曰。
貞吉悔亡。志行也。
剛而不過。如日方升。得濟時之德之才之位者也。
故貞吉而悔亡。于以震其大明之用。伐彼幽暗鬼
方。三年功成。必有賞于大國矣。濟時本隱居所求
之志。今得行之。
六五。貞吉無悔。君子之光。有孚吉。象曰。君子之光。其
暉吉也。
柔中離主以居天位。本得其正。本無有悔。此君子
之光也。又虛己以孚九二。而其暉交映。天下仰之。
吉可知矣。
上九。有孚于飲酒。無咎。濡其首。有孚失是。象曰。飲酒
濡首。亦不知節也。
六五之有孚吉。天下已既濟矣。故上九守其成。而
有孚于飲酒。乃與民同樂。無咎之道也。然君子之
于天下也。安不忘危。存不忘亡。治不忘亂。苟一任
享太平樂。而無競業惕厲之心。如飲酒而濡其首。
吾信其必失今日此樂。以彼不知節故。節者。如天
地之四時必不可過。亦謂之極。初六柔疑太過。故
云亦不知極。上九剛信太過。故云亦不知節。知極
知節。則未濟者得濟。已濟者可長保矣。
<other>周易禪解卷第七</other>
弟子崇存大弘仝募刻

<sarticle><article>周易禪解卷第八</article></sarticle>
北天目道人蕅益智旭著
<other>繫辭上傳</other>
伏羲設六十四卦。令人觀其象而已矣。夏商各于
卦爻之下。繫辭焉以斷吉凶。如所謂連山歸藏者
是也。周之文王。則繫辭于每卦之下。名之曰彖。逮
乎周公。復繫辭于每爻之下。名之曰象。孔子既為
彖傳象傳以釋之。今又統論伏羲所以設卦。文周
所以繫辭。其旨趣。綱領。體度。凡例。徹乎性修之源。
通乎天人之會。極乎巨細之事。貫乎日用之微。故
名為繫辭之傳。而自分上下焉。
隨緣不變不變隨緣之易理。天地萬物所從建立
也。卦爻陰陽之易書。法天地萬物而為之者也。易
知簡能之易學。玩卦爻陰陽而成之者也。由易理
方有天地萬物。此義在下文明之。今先明由天地
萬物而為易書。由易書而成易學。由易學而契易
理。
天尊地卑。乾坤定矣。卑高以陳。貴賤位矣。動靜有常。
剛柔斷矣。方以類聚。物以群分。吉凶生矣。在天成象。
在地成形。變化見矣。是故剛柔相摩。八卦相盪。鼓之
以雷霆。潤之以風雨。日月運行。一寒一暑。
此先明由天地萬物而為易書也。易之乾坤。即象
天地。易之貴賤。即法高卑。易之剛柔。即法動靜。易
之吉凶。即法方物。易之變化。即法形象。是故易之
有剛柔相摩。八卦相盪。而變化無窮。猶天地之有
雷霆風雨。日月寒暑。而萬物皆備。蓋無有一文一
字是聖人所杜撰也。
乾道成男。坤道成女。乾知大始。坤作成物。乾以易知。
坤以簡能。易則易知。簡則易從。易知則有親。易從則
有功。有親則可久。有功則可大。可久則賢人之德。可
大則賢人之業。易簡而天下之理得矣。天下之理得。
而成位乎其中矣。
此明由易書而成易學。由易學而契易理也。萬物
<pb n="113"/>
雖多。不外天地。易卦雖多。不出乾坤。聖人體乾道
而為智慧。智慧如男。體坤道而為禪定。禪定如女。
智如金聲始條理。定如玉振終條理。智則直心正
念真如。故易知而無委曲之相。定則持心常在一
緣。故簡能而無作輟之岐。正念真如。故吾無隱乎
爾而易知。持心一緣。故無入不自得而易從。易知。
故了知生佛體同而有親。易從。故決能原始要終
而有功。有親。不惟可大而又可久。即慧之定也。有
功。不惟可久而又可大。即定之慧也。德業俱備。以
修顯性。故得理而成位矣。易理本在天地之先。亦
貫徹于天地萬物之始終。今言天下之理者。以既
依理而有天地。則此理即渾然在天下也。亦以孔
子既示為世間聖人。故且就六合內言之。
聖人設卦觀象。繫辭焉。而明吉凶。剛柔相推而生變
化。是故吉凶者。失得之象也。悔吝者。憂虞之象也。變
化者。進退之象也。剛柔者。晝夜之象也。六爻之動。三
極之道也。是故君子所居而安者。易之序也。所樂而
玩者。爻之辭也。是故君子居則觀其象而玩其辭。動
則觀其變而玩其占。是以自天祐之。吉無不利。
惟其易理全現乎天地之間。而人莫能知也。故伏
羲設卦以詮顯之。文周又觀其象。繫辭焉而明吉
凶。以昭告之。順理者吉。逆理者凶也。夫易理本具
剛柔之用。而剛柔各有善惡之能。剛能倡始。而過
剛則折。柔能承順。而過柔則靡。然剛柔又本互具
剛柔之理。故悟理者能達其相推而生變化。是故
吉凶者。即失理得理之象也。悔吝者。乃憂于未然
慮于事先之象也。知吉凶之象。則必為之進退。而
勿守其窮。故變化者。明示人以進退之象也。知悔
吝之方。則必通乎晝夜而善達其用。故剛柔者明
示人以晝夜之象也。然則六爻之動。一唯詮顯三
極之道而已。三極之道。即先天易理。非進非退。而
能進能退。非晝非夜。而能晝能夜。天得之以立極
于上。地得之以立極于下。人得之以立極于中。故
名三極之道。乃即一而三。即三而一之極理也。夫
易理既在天而天。在地而地。在人而人。是故隨所
居處無非易之次序。秖須隨位而安。只此所安之
位。雖僅六十四卦中之一位。便是全體三極。全體
易理。不須更向外求。而就此一位中。具足無量無
邊變化。統攝三百八十四種爻辭。無有不盡。是可
樂而玩也。平日善能樂玩。故隨動皆與理合。縱遇
變故。神恒不亂。自能就吉遠凶。此乃自心合于天
理。故為理之所祐。豈徼倖于術數哉。
彖者。言乎象者也。爻者。言乎變者也。吉凶者。言乎其
失得也。悔吝者。言乎其小疵也。無咎者。善補過也。是
故列貴賤者存乎位。齊小大者存乎卦。辯吉凶者存
乎辭。憂悔吝者存乎介。震無咎者存乎悔。是故卦有
小大。辭有險易。辭也者。各指其所之。
承上居則觀其象。而言象者莫若彖也。動則觀其
變。而言變者莫若爻也。彼彖爻所言吉凶者。乃示
人以失得之致。使人趣得而避失也。所言悔吝者。
乃示人以小疵。使勿成大失也。所言無咎者。乃示
人以善補其過。使還歸于得也。是故位以列其貴
賤。使人居上不驕。為下不倍也。卦以齊其小大。使
人善能用陰用陽。不被陰陽所用也。辭以辯其吉
凶。使人知吉之可趣凶之可避也。此其辯別之端
甚微。非觀象玩占者不能憂之。此其挽回之力須
猛。非觀變玩占者不能震之。是故卦有小大。辭有
險易。蓋明明指人以所趨之理矣。所趨之理即吉
道也。自非全體合理。決不能有吉無凶。
易與天地準。故能彌綸天地之道。仰以觀于天文。俯
以察于地理。是故知幽明之故。原始反終。故知死生
之說。精氣為物。游魂為變。是故知鬼神之情狀。與天
地相似。故不違。知周乎萬物。而道濟天下。故不過。旁
<pb n="114"/>
行而不流。樂天知命故不憂。安土敦乎仁故能愛。範
圍天地之化而不過。曲成萬物而不遺。通乎晝夜之
道而知。故神無方而易無體。
夫觀象玩辭觀變玩占者。正以辭能指示究竟所
趨之理故也。易辭所以能指示極理者。以聖人作
易。本自與天地準。故能彌合經綸天地之道也。聖
人之作易也。仰觀天文。俯察地理。知天文地理之
可見者。皆是形下之器。其事甚明。而天文地理所
以然之故。皆不出于自心一念之妄動妄靜。動靜
無性。即是形上之道。其理甚幽。此幽明事理。不二
而二。二而不二。惟深觀細察乃知之也。原其所自
始。則六十四始于八。八始于四。四始于二。二始于
一。一何始乎。一既無始。則二乃至六十四皆無始
也。無始之始。假名為生。反其所以終。則六十四終
只是八。八終是四。四終是二。二終是一。一終是無。
無何終乎。無既無終。則一乃至六十四亦無終也。
無終之終。假名為死。由迷此終始死生無性之理。
故妄于天地間攬精氣以為物。游魂靈以輪迴六
道而為變。是故知鬼神之情狀也。聖人既如此仰
觀俯察。乃至鬼神之情狀皆備知已。然後作易。所
以易則與天地相似。故不違也。依易起知。知乃周
乎萬物。而道濟天下。故不過也依易起行。行乃旁
行而不流。樂天知命。故不憂也。知行具足。則安土
敦仁。廣度含識。故能愛也。是以橫則範圍天地之
化而不過。曲成萬物而不遺。豎則通乎晝夜之道
而知。橫遍豎窮。安有方所。既無方所。寧有體相哉。
神指聖人。易指理性。非無體之易理。不足以發無
方之神知。非無方之神知。不足以證無體之易理。
旁行者。普現色身三昧。現形六道也。不流者。不隨
六道惑業所牽也。樂天者。恒觀第一義天也。知命
者。善達十界緣起也。安土者。三塗八難皆常寂光
也。敦仁者。於一切處修大慈大悲三昧也。晝者涅
槃。夜者生死。了知涅槃生死無二致故。三世一照。
名為通乎晝夜之道而知。
一陰一陽之謂道。繼之者善也。成之者性也。仁者見
之謂之仁。知者見之謂之知。百姓日用而不知。故君
子之道鮮矣。顯諸仁。藏諸用。鼓萬物而不與聖人同
憂。盛德大業至矣哉。富有之謂大業。日新之謂盛德。
生生之謂易。成象之謂乾。效法之謂坤。極數知來之
謂占。通變之謂事。陰陽不測之謂神。
夫易雖無體。無所不體。非離陰陽形體而別有道
也。一陰一陽。則便是全體大道矣。然非善稱理以
起修者。不能繼陰陽以立極。而即彼成位于中者。
全是本性功能。乃世之重力行者。往往昧其本性。
是仁者見之謂之仁也。世之重慧解者。往往不尚
修持。是知者見之謂之知也。百姓又日用而不自
知。故君子全性起修全修顯性之道鮮矣。然仁者
雖但見仁。而仁何嘗不從知以顯。知者雖但見知。
而用何嘗不隨仁以藏。仁體至微而恒顯。知用至
露而恒藏。此即一陰一陽之道。法爾鼓舞萬物而
不與聖人同憂者也。不與聖人同憂。且指易之理
體而言。其實聖人之憂亦不在理體外也。且聖人
全體易理。則憂亦非憂矣。包含天地萬物事理。故
為富有。變化不可窮盡。故為日新。業業之中具盛
德。德德之中具大業。故為生生。凡德業之成乎法
象者皆名為乾。不止六陽一卦為乾。凡效法而成
其德業者皆名為坤。不止六陰一卦為坤。極陰陽
之數。而知數本無數。從無數中建立諸數。便能知
來。即謂之占。非俟揲蓍而後為占。既知來者。數必
有窮。窮則必變。變則通。通則久。即是學易之事。非
俟已亂而後治已危而求安之謂事。終日在陰陽
數中。而能制造陰陽。不被陰陽所測。故謂之神。自
富有至謂神五句。贊易理之無體。極數三句。贊聖
<pb n="115"/>
神之無方也。
夫易。廣矣大矣。以言乎遠則不禦。以言乎邇則靜而
正。以言乎天地之間則備矣。夫乾。其靜也專。（一）其動
也直。（○）是以大生焉。夫坤。其靜也翕。（一）其動也闢。（╳）
是以廣生焉。廣大配天地。變通配四時。陰陽之義配
日月。易簡之善配至德。
上云生生之謂易。指本性易理言也。依易理作易
書。故易書則同理性之廣大矣。言遠不禦。雖六合
之外。可以一理而通知也。邇靜而正。曾不離我現
前一念心性也。天地之間則備。所謂徹乎遠邇。該
乎事理。統乎凡聖者也。易書不出乾坤。乾坤各有
動靜。動靜無非法界。故得大生廣生而配于天地。
既有動靜。便有變通以配四時。隨其動靜。便為陰
陽以配日月。乾易坤簡以配至德。是知天人性修
境觀因果無不具在易書中矣。
子曰。易其至矣乎。夫易。聖人所以崇德而廣業也。知
崇禮卑。崇效天。卑法地。天地設位。而易行乎其中矣。
成性存存。道義之門。聖人有以見天下之賾。而擬諸
其形容。象其物宜。是故謂之象。聖人有以見天下之
動。而觀其會通。以行其典禮。繫辭焉以斷其吉凶。是
故謂之爻。言天下之至賾而不可惡也。言天下之至
動而不可亂也。擬之而後言。議之而後動。擬議以成
其變化。
夫聖人依易理而作易書。易書之配天道人事也
如此。故孔子作傳至此。不覺深為之歎賞曰。易其
至矣乎。夫易。乃聖人所以崇德而廣業也。知則高
高山頂立。故崇。禮則深深海底行。故卑。崇即效天。
卑即法地。蓋自天地設位以來。而易理已行于其
中矣。但隨順其本成之性。而不使一念之或亡。則
道義皆從此出。更非性外有少法可得也。是故易
象也者。不過是聖人見天下之賾。而擬其形容。象
其物宜者耳。易爻也者。不過是聖人見天下之動。
而觀其會通。以行其典禮。繫辭焉以斷其吉凶者
耳。夫天下之物雖至賾。總不過陰陽所成。則今雖
言天下之至賾。而安可惡。若惡其賾。則是惡陰陽。
惡陰陽。則是惡太極。惡太極。則是惡吾自心本具
之易理矣。易理不可惡。太極不可惡。陰陽不可惡。
則天下之至賾亦安可惡乎。夫天下之事雖至動。
總不出陰陽之動靜所為。則今雖言天下之至動。
而何嘗亂。若謂其亂。則是陰陽有亂。太極有亂。吾
心之易理有亂矣。易理不亂。太極不亂。陰陽不亂。
則天下之至動亦何可亂乎。是以君子當至賾至
動中。能善用其擬議。擬議以成變化。遂能操至賾
至動之權。蓋必先有中孚之德存于己。而後可以
同人。孚德既深。雖先或號咷。後必歡笑。況本無暌
隔者乎。然欲成孚德。貴在錯地之一著。譬如藉用
白茅。則始無不善。又貴在究竟之不變。譬如勞謙
君子。則終無不吉。倘勞而不謙。未免為亢龍之悔。
倘藉非白茅。未免有不密之失。而所謂不出戶庭
者。乃真實慎獨功夫。非陽為君子陰為小人者所
能竊取也。
鳴鶴在陰。其子和之。我有好爵。吾與爾靡之。子曰。君
子居其室。出其言善。則千里之外應之。況其邇者乎。
居其室。出其言不善。則千里之外違之。況其邇者乎。
言出乎身。加乎民。行發乎邇。見乎遠。言行。君子之樞
機。樞機之發。榮辱之主也。言行。君子之所以動天地
也。可不慎乎。同人先號咷而後笑。子曰。君子之道。或
出或處。或默或語。二人同心。其利斷金。同心之言。其
臭如蘭。
金雖至堅。同心者尚能斷之。此所謂金剛心也。
初六。藉用白茅。無咎。子曰。苟錯諸地而可矣。藉之用
茅。何咎之有。慎之至也。夫茅之為物薄。而用可重也。
慎斯術也以往。其無所失矣。
<pb n="116"/>
苟。誠也。誠能從地穩放。即禪門所謂腳跟穩當者
也。白茅潔淨而柔軟。正是第一寂滅之忍。
勞謙君子有終。吉。子曰。勞而不伐。有功而不德。厚之
至也。語以其功下人者也。德言盛。禮言恭。謙也者。致
恭以存其位者也。
慎斯術也以往。即始而見終也。亦因該果海義。致
恭以存其位。令終以全始也。亦果徹因源義。
亢龍有悔。子曰。貴而無位。高而無民。賢人在下位而
無輔。是以動而有悔也。不出戶庭無咎。子曰。亂之所
生也。則言語以為階。君不密則失臣。臣不密則失身。
幾事不密則害成。是以君子慎密而不出也。子曰。作
易者。其知盜乎。易曰。負且乘。致寇至。負也者。小人之
事也。乘也者。君子之器也。小人而乘君子之器。盜思
奪之矣。上慢下暴。盜思伐之矣。慢藏誨盜。冶容誨淫。
易曰負且乘致寇至。盜之招也。
事者心事。器者象貌。佛法所謂懷抱于結使。不應
著袈裟者也招字妙甚。可見致魔之由皆由主人。
天一地二。天三地四。天五地六。天七地八。天九地十。
天數五。地數五。五位相得而各有合。天數二十有五。
地數三十。凡天地之數五十有五。此所以成變化而
行鬼神也。
此明河圖之數。即天地之數。即所以成變化而行
鬼神者也。太極無極。秖因無始不覺妄動強名為
一。一即屬天。對動名靜。靜即是二。二即屬地。二與
一為三。三仍屬天。二與二為四。四仍屬地。四與一
為五。五仍屬天。四與二為六。六仍屬地。六與一為
七。七仍屬天。六與二為八。八仍屬地。八與一為九。
九仍屬天。八與二為十。十仍屬地。十則數終。而不
可復加。故河圖止有十數。然此十數總不出于天
地。除天地外別無有數。除數之外亦別無天地可
見矣。總而計之。天數凡五。所謂一三五七九也。地
數亦五。所謂二四六八十也。一得五而成六。六遂
與一合而居下。二得五而成七。七遂與二合而居
上。三得五而成八。八遂與三合而居左。四得五而
成九。九遂與四合而居右。既言六七八九。必各得
五而成。則五便在其中。既言一二三四。則便積而
成十。十遂與五合而居中。積而數之。天數一三五
七九。共成二十有五。地數二四六八十。共成三十。
凡天地之數五十有五。而變化皆以此成。鬼神皆
以此行矣。有陰陽乃有變化。有變化乃有鬼神。變
化者。水火木金土。生成萬物也。鬼神者。能生所生。
能成所成。各有精靈以為之主宰也。變化即依正
幻相。鬼神。即器世間主。及眾生世間主耳。
大衍之數五十。其用四十有九。分而為二以象兩。掛
一以象三。揲之以四以象四時。歸奇于扐以象閏。五
歲再閏。故再扐而後掛。
衍。乘也。大衍。謂乘此天五地五之數。而演至于萬
有一千五百二十也。河圖中天地之數。共計五十
有五。今以天五地五。原非兩五。是其定數。以對于
十。亦是中數。一得之以為六。二得之以為七。三得
之以為八。四得之為九。復合一二三四以成于十。
故除中宮五數。以表數即非數。而惟取餘五十以
為大衍之數。以表從體起用。及揲蓍時。又于五十
數中。存其一而不用。以表用中之體。亦表無用之
用。與本體太極實非有二。夫從體起用。即不變隨
緣義也。用中之體。即隨緣不變義也。將此四十九
策。隨手分而為二。安于左右。象吾心之動靜。即成
天地兩儀。次以左手取左策執之。而以右手取右
策之一。掛于左手之大指間。象人得天地合一之
道而為三才。次四四以揲之。象天地間四時新新
不息。次歸其所奇之策。扐于左手無名指間。以象
每年必有閏日。又以右手取右策執之。而以左手
四四揲之。歸其所奇之策。扐于左手中指之間。是
<pb n="117"/>
名再扐。以象五歲必有兩個閏月。是為再閏。已上
分二。掛一。揲四。歸奇共四營而為一變。取其所掛
所扐之策置之。然後再取左右揲過之策而重合
之。重復分二。掛一。揲四。歸奇。故云再扐而後掛也。
是為二變。又取所掛所扐之策置之。然後更取左
右揲過之策而重合之。重復分二。掛一。揲四。歸奇。
是為三變。置彼三變所掛所扐之策。但取所揲之
策數之。四九三十六則為○。四八三十二則為＆CB21075;。
四七二十八則為一。四六二十四則為乂。于是成
爻。○為陽動。動則變陰。＆CB21075;為陰靜。一為陽靜。靜皆
不變。乂為陰動。動則變陽。故下文云。四營成易。三
變成爻。十八變成六爻。則為卦也。此蓍草之數。及
揲蓍之法。乃全事表理。全數表法。示百姓以與知
與能之事。正所謂神道設教。化度無疆者矣。謂之
大乘。不亦宜乎。若不以惟心識觀融之。屈我羲文
周孔四大聖人多矣。
乾之策。二百一十有六。坤之策。百四十有四。凡三百
有六十。當期之日。二篇之策。萬有一千五百二十。當
萬物之數也。
九七皆乾。而爻言其變。故占時用九不用七。一爻
三十六策。則乾卦六爻。共計二百一十六策也。八
六皆坤。而占時用六不用八。一爻二十四策。則坤
卦六爻。共計一百四十四策也。合成三百六十策。
可當期歲之日。然一歲約立春。至第二年春。則三
百六十五日有奇。約十二月。則三百五十四日。而
今云三百六十。適取其中。亦取大概言之。不必拘
拘也。又合上下二篇六十四卦之策而總計之。陽
爻百九十二。共六千九百一十二策。陰爻百九十
二。共四千六百八策。故可當萬物之數。夫期歲之
日。萬物之數。總惟大衍之數所表。大衍不離河圖。
河圖不離吾人一念妄動。則時劫萬物。又豈離吾
人一念妄動所幻現哉。
是故四營而成易。十有八變而成卦。
一變必從四營而成。以表一念一法之中。必有生
住異滅四相。三變成爻。以表爻爻各具三才之道。
六爻以表三才各有陰陽。十八變以表三才各各
互具而無差別。
八卦而小成。
三爻已可表三才。九變已可表互具。故名小成。
引而伸之。觸類而長之。天下之能事畢矣。
八可為六十四。不過引而伸之也。三百八十四爻
以定天下之吉凶。是在觸類而長之也。至于觸類
而長。則一一卦。一一爻。皆可斷天下事。而裁成輔
相之能事無不盡矣。
顯道神德行。是故可與酬酢。可與祐神矣。子曰。知變
化之道者。其知神之所為乎。
有一必有二。有二必有四。有四必有八。有八必有
六十四。有六十四必有三百八十四。然三百八十
四爻。秖是六十四卦。六十四卦。秖是八卦。八卦秖
是四象。四象秖是兩儀。兩儀秖是太極。太極本不
可得。太極不可得。則三百八十四皆不可得。故即
數可以顯道也。陰可變陽。陽可變陰。一可為多。多
可為一。故體此即數之道者。可以神其德行也。既
即數而悟道。悟道而神明其德。則世間至賾至動。
皆可酬酢。而鬼神所不能為之事。聖人亦能祐之
矣。先天而天弗違。此之謂也。人但知揲蓍為變化
之數耳。若知變化之道。則無方之神。無體之易。皆
現于靈知寂照中矣。故述傳至此。特自加子曰二
字。以顯咨嗟詠嘆之思。而史記自稱太史公曰乃
本于此。
易有聖人之道四焉。以言者尚其辭。以動者尚其變。
以制器者尚其象。以卜筮者尚其占。
前文云。君子觀象玩辭觀變玩占。今言此四即易
<pb n="118"/>
所有聖人之道也。夫玩辭則能言。觀變則能動。觀
象則可以制器。玩占則可以卜筮決疑。言也。動也。
制器也。卜筮也。聖人修身治人之事。豈有外于此
四者哉。
是以君子將有為也。將有行也。問焉而以言。其受命
也如嚮。無有遠近幽深。遂知來物。非天下之至精。其
孰能與於此。
君子。學聖人者也。學聖人者必學易。善學易者。舉
凡有為有行。必玩辭而玩占。果能玩辭玩占。則易
之至精。遂為我之至精矣。
參伍以變。錯綜其數。通其變。遂成天地之文。極其數。
遂定天下之象。非天下之至變。其孰能與于此。
參者。彼此參合之謂。伍者。行伍定列之謂也。雖彼
此參合。而不壞行伍之定列。雖行伍定列。而不壞
彼此之參合。故名參伍以變。由彼此參合。則其數
相錯。由行伍定列。則其數可綜。故云錯綜其數。舉
凡河圖洛書之成象。揲蓍求卦之法式。無不皆然。
非僅偏指一種也。陰陽各有動靜。故成天地之文。
六十四卦各具六十四卦。故定天下之象。誠能觀
象以通變。觀變以極數。則易之至變。遂為我之至
變矣。
易。無思也。無為也。寂然不動。感而遂通天下之故。非
天下之至神。其孰能與於此。
夫易雖至精至變。豈有思慮作為于其間哉。惟其
寂然不動。所以感而遂通。誠能于觀象玩辭觀變
玩占之中。而契合其無思無為之妙。則易之至神。
遂為我之至神矣。
夫易。聖人之所以極深而研幾也。唯深也。故能通天
下之志。唯幾也。故能成天下之務。唯神也。故不疾而
速。不行而至。子曰易有聖人之道四焉者。此之謂也。
由此觀之。則易之為書。乃聖人所以極深而研幾
者也。苟極其深。則至精者在我。而能通天下之志。
苟研其幾。則至變者在我。而能成天下之務。苟從
極深研幾處悟其無思無為寂然不二之體。則至
神者在我。故能不疾而速不行而至矣。謂聖人之
道不全寄詮于易書中可乎。今有讀易而不知聖
人之道者。何異捨醇醲而味糟粕也。
子曰。夫易。何為者也。夫易。開物成務。冒天下之道。如
斯而已者也。是故聖人以通天下之志。以定天下之
業。以斷天下之疑。是故蓍之德圓而神。卦之德方以
知。六爻之義易以貢。聖人以此洗心。退藏于密。吉凶
與民同患。神以知來。知以藏往。其孰能與于此哉。古
之聰明睿知。神武而不殺者夫。
此欲明易書之妙。而先示易理之大也。夫所謂易。
果何義哉。蓋是開一切物。成一切務。包盡天下之
道者也。是故聖人依易理而成易書。以通天下之
志。使人即物而悟理。以定天下之業。使人素位而
務本。以斷天下之疑。使人不泣岐而徼倖。是故蓍
之德。極其變化而不可測也。卦之德。有其定理而
不可昧也。爻之義。盡其變通而未嘗隱也。夫蓍圓
而神。卦方以知。爻易以貢皆所謂寂然不動感而
遂通者也。聖人即以此洗心退藏于密。所謂自明
誠謂之教。能盡其性。則能盡人之性。故吉凶與民
同患。神以知來。知以藏往。不俟問于蓍龜而後知
吉凶也。此惟古之聰明睿知。斷惑而無惑可斷者。
乃能與于此耳。
是以明于天之道。而察于民之故。是興神物。以前民
用。聖人以此齋戒以神明其德夫。
夫神以知來。知以藏往。則又何俟蓍龜之神物。而
後斷民之吉凶哉。但聖人能之。眾人不能。不藉蓍
龜以示。則民不信也。是以明于借物顯理。乃天之
道。因占決疑。乃民之習。故藉此蓍龜以開民用之
前。而聖人亦示現齋戒然後卜筮者。正欲以此倍
<pb n="119"/>
神明其德也。
是故闔戶謂之坤。闢戶謂之乾。一闔一闢謂之變。往
來不窮謂之通。見乃謂之象。形乃謂之器。制而用之
謂之法。利用出入。民咸用之謂之神。是故易有太極。
是生兩儀。兩儀生四象。四象生八卦。八卦定吉凶。吉
凶生大業。是故法象莫大乎天地。變通莫大乎四時。
縣象著明。莫大乎日月。崇高莫大乎富貴。備物致用。
立成器以為天下利。莫大乎聖人。探賾索隱。鉤深致
遠。以定天下之吉凶。成天下之亹亹者。莫大乎蓍龜。
是故天生神物。聖人則之。天地變化。聖人效之。天垂
象。見吉凶。聖人象之。河出圖。洛出書。聖人則之。易有
四象。所以示也。繫辭焉。所以告也。定之以吉凶。所以
斷也。易曰。自天祐之。吉無不利。子曰。祐者。助也。天之
所助者順也。人之所助者信也。履信思乎順。又以尚
賢也。是以自天祐之。吉無不利也。
是故德既神明。方知易理無所不在。且如闔戶即
謂之坤。闢戶即謂之乾。一闔一闢即是變。往來不
窮即是通。見即是象。形即是器。隨所制用即是法。
隨其民用出入即是神。則乾坤乃至神明。何嘗不
即在日用動靜間哉。凡此皆易理之固然。而易書
所因作也。是故易者。無住之理也。從無住本。立一
切法。所以易即為一切事理本源。有太極之義焉。
既云太極。則決非凝然一法。必有動靜相對之機。
而兩儀生焉。既曰兩儀。則動非偏動。德兼動靜。靜
非偏靜。亦兼動靜。而四象生焉。既曰四象。則象象
各有兩儀之全體全用。而八卦生焉。既曰八卦。則
備有動靜陰陽剛柔善惡之致。而吉凶定焉。既有
吉凶。則裁成輔相之道方為有用。而大業生焉。易
理本自如此。易書所以亦然也。是故世間事事物
物。皆法象也。皆變通也。乃至皆深皆遠。皆賾皆隱
也。而法象之大者莫若天地。變通之大者莫若四
時。縣象著明之大者莫若日月。崇高之大者莫若
天位之富貴。備物致用利天下者莫若天德之聖
人。探賾索隱。鉤深致遠。定吉凶。令人知趨避。成亹
亹。使人進德業者。莫若蓍龜之神物。是故天生神
物。聖人即從而則之。天地變化。聖人即從而效之。
天垂象。現吉凶。聖人即從而擬象之。河出圖。洛出
書。聖人即法而為八卦九疇。然則易之有四象。所
以示人動靜進退之道也。易有繫辭。所以昭告以
人合天之學也。易有吉凶定判。所以明斷合理之
當為。而悖理之不可為也。故大有上九之辭曰。自
天祐之。吉無不利。吾深知其故也。夫天無私情。所
助者不過順理而已。人亦無私好。所助者不過信
自心本具之易理而已。誠能真操實履。信自心本
具之易理。思順乎上天所助。則便真能崇尚聖賢
之書矣。安得不為天所祐。而吉無不利哉。
子曰。書不盡言。言不盡意。然則聖人之意其不可見
乎。子曰。聖人立象以盡意。設卦以盡情偽。繫辭焉以
盡其言。變而通之以盡利。鼓之舞之以盡神。乾坤其
易之蘊耶。乾坤成列。而易立乎其中矣。乾坤毀。則無
以見易。易不可見。則乾坤或幾乎息矣。是故形而上
者謂之道。形而下者謂之器。化而裁之謂之變。推而
行之謂之通。舉而措之天下之民謂之事業。是故夫
象。聖人有以見天地之賾。而擬諸其形容。象其物宜。
是故謂之象。聖人有以見天下之動。而觀其會通。以
行其典禮。繫辭焉以斷其吉凶。是故謂之爻。極天下
之賾者存乎卦。鼓天下之動者存乎辭。化而裁之存
乎變。推而行之存乎通。神而明之。存乎其人。默而成
之。不言而信。存乎德行。
上文發明易理易書。及聖人作易吾人學易之旨。
亦既詳矣。然苟非其人。苟無其德。則隨語生解。亦
何以深知易理易書之妙致乎。故更設為問答。而
結歸其人其德行也。夫書何能盡言。言亦何能盡
<pb n="120"/>
意。然則聖人之意豈終不可見乎。詎知聖意不盡
于言。而亦未嘗不寓于言。聖言不盡于書。而亦未
嘗不備于書。且如易書之中。亦既立象以盡意。聖
意雖多。而動靜二機足以該之。故乾坤二象即可
以盡聖人之意也。又復設卦以盡情偽。動靜雖只
有二。而其中變態。或情或偽。不一而足。故六十四
卦乃能盡萬物之情偽也。又復繫辭焉以盡其言。
蓋舉天下事物一一言之。則勞而難遍。今借六十
四卦而繫以辭。則簡而可周也。雖六十四卦已足
收天下事物之大全。而不知事事物物中又各互
具一切事物也。故變而通之。每卦皆可為六十四。
而天下之利斯盡矣。雖有三百八十四爻動靜陳
設。若不于中善用鼓舞。使吾人隨處得見易理。則
亦不足以盡神。而聖人又觸處指點以盡神矣。雖
復觸處指點。然收彼三百八十四爻大綱。總不出
乾坤二法。故乾坤即易之縕藏也。夫本因易理而
有乾坤。既有乾坤。易即立乎其中。設毀此乾坤二
法。則易理亦不可見。設不見易理本體。則乾坤依
何而有。不幾至于息滅哉。此甚言易外無乾坤。乾
坤之外亦無易也。蓋易即吾人不思議之心體。乾
即照。坤即寂。乾即慧。坤即定。乾即觀。坤即止。若非
止觀定慧。不見心體。若不見心體。安有止觀定慧。
是故即形而非形者。向上一著即謂之道。無形而
成形者。向下施設即謂之器。道可成器。器可表道。
即謂之變。從道垂器。從器入道。即謂之通。自既悟
道與器之一如。以此化天下之民。即謂之事業矣。
是故夫象也者。不過是聖人見天下之賾。而擬諸
其形容象其物宜者也。夫爻也者。不過是聖人見
天下之動。而觀其會通。以行其典禮。繫辭焉以斷
其吉凶者也。是以卦可極天下之賾。辭可鼓天下
之動。變可盡化裁之功。通可極推行之妙。此終非
書之所能盡言。亦非言之所能盡意也。神而明之。
必存乎其人。而默而成之。不言而信。又必存乎德
行耳。德行者。體乾坤之道而修定慧。由定慧而徹
見自心之易理者也。
周易禪解卷第八
弟子顯喻募刻

<sarticle><article>周易禪解卷第九</article></sarticle>
北天目道人蕅益智旭著
<other>繫辭下傳</other>
八卦成列。象在其中矣。因而重之。爻在其中矣。剛柔
相推。變在其中矣。繫辭焉而命之。動在其中矣。吉凶
悔吝者。生乎動者也。剛柔者。立本者也。變通者。趨時
者也。吉凶者。貞勝者也。天地之道。貞觀者也。日月之
道。貞明者也。天下之動。貞夫一者也。夫乾。確然示人
易矣。夫坤。隤然示人簡矣。爻也者。效此者也。象也者。
像此者也。爻象動乎內。吉凶見乎外。功業見乎變。聖
人之情見乎辭。天地之大德曰生。聖人之大寶曰位。
何以守位曰仁。何以聚人曰財。理財正辭禁民為非
曰義。
此直明聖人作易。包天地萬物之理。而為內聖外
王之學也。蓋自八卦成列。而天地萬物之象已皆
在其中矣。因而重之。而天地萬物之交亦皆在其
中矣。剛柔必互具剛柔。而天地事物之變又皆在
其中矣。繫辭焉而命之。而吾人惠迪從逆之動又
皆在其中矣。夫吉凶悔吝。皆由一念之動而生者
也。一念之動。必有剛柔以立其本。一剛一柔。必有
變通以趨于時。得其變通之正者則勝。不得變通
之正者則負。故吉之與凶。唯以貞勝者也。此易中
示人以聖賢學問。全體皆法天地事理。非有一毫
勉強。是故天地之道。一健一順。各有盈虛消長之
不同。皆以變通之正示人者也。日月之道。一晝一
<pb n="121"/>
夜。亦有中昃盈缺之不定。皆以變通之正為明者
也。天下之動。萬別千差。尤為至賾。實不可亂。乃歸
極于變通之一正者也。夫乾之變現于六十四卦。
雖有一百九十二爻。無不確然示人以易矣。夫坤
之變現于六十四卦。雖亦一百九十二爻。無不隤
然示人以簡矣。此易簡之理。正所謂千變萬化而
貞夫一者也。爻即效此易簡。象即像此易簡。苟吾
心之爻象一動乎內。則事物之吉凶即現乎外。吉
可變凶。凶可變吉。得此善變之方。乃見裁成輔相
功業。而聖人所以教人之真情。則全見乎卦爻之
辭。所應深玩細觀者也。是故生生之謂易。而天地
之大德。不過此無盡之生理耳。聖人體天立極。其
所以濟民無疆者則在位耳。何以守位。則必全體
天地之德。純一不已之仁耳。仁則物我一體矣。庶
必加之以富。故曰財。富必加之以教。故曰義。此內
聖外王之學。一取法于天地事物者也。
古者包犧氏之王天下也。仰則觀象于天。俯則觀法
于地。觀鳥獸之文。與地之宜。近取諸身。遠取諸物。於
是始作八卦。以通神明之德。以類萬物之情。
本法天地身物以作八卦。既作八卦。遂能通神明
之德于一念。類萬物之情于一身。
作結繩而為網罟。以佃以漁。蓋取諸離。
驅鳥獸魚蛇于山澤。使民得稼穡者。乃深明物各
宜麗其所者也。故取諸離。
包犧氏沒。神農氏作。斲木為耜。揉木為耒。耒耨之利。
以教天下。蓋取諸益。
魚鳥之害既除。田疇之利方起。
日中為市。致天下之民。聚天下之貨。交易而退。各得
其所。蓋取諸噬嗑。
農事既備。商賈隨興。
神農氏沒。黃帝堯舜氏作。通其變。使民不倦。神而化
之。使民宜之。易窮則變。變則通。通則久。是以自天祐
之吉無不利。黃帝堯舜垂衣裳而天下治。蓋取諸乾
坤。
通變神化。全體乾坤之德。所謂自強不息厚德載
物者也。
刳木為舟。剡木為楫。舟楫之利。以濟不通。致遠以利
天下。蓋取諸渙。
服牛乘馬。引重致遠。以利天下。蓋取諸隨。
重門擊柝。以待暴客。蓋取諸豫。
坤如重門。震如擊柝。暴客。溫陵郭氏以為初至之
客。甚通。蓋使動者得隨地而安也。
斷木為杵。掘木為臼。臼杵之利。萬民以濟。蓋取諸小
過。
弦木為弧。剡木為矢。弧矢之利。以威天下。蓋取諸暌。
由上明故下悅。所謂若大旱之望雨者是也。
上古穴居而野處。後世聖人易之以宮室。上棟下宇。
以待風雨。蓋取諸大壯。
震木之下。別有天焉。宮室之象也。
古之葬者。厚衣之以薪。葬之中野。不封不樹。喪期無
數。後世聖人易之以棺槨。蓋取諸大過。
以巽木入于澤穴之中。
上古結繩而治。後世聖人易之以書契。百官以治。萬
民以察。蓋取諸夬。
以書契代語言。遂令之與天同久。
是故易者。象也。象也者。像也。彖者。材也。爻也者。效天
下之動者也。是故吉凶生而悔吝著也。
由此觀之。所謂易者。不過示人以象耳。而象也者。
則是事物之克肖者也。所謂彖者。則是事物之材
質也。所謂爻者。則是效天下之動者也。是故得有
吉凶悔吝之生著也。夫動則必有吉凶悔吝之生
著。君子可不思所以慎其動乎。
陽卦多陰。陰卦多陽。其故何也。陽卦奇。陰卦耦。其德
<pb n="122"/>
行何也。陽一君而二民。君子之道也。陰二君而一民。
小人之道也。
欲慎其動。當辨君民之分于身心。孟子所謂從其
大體為大人從其小體為小人也。觀于陽卦多陰。
陰卦多陽。可以悟矣。奇者。天君獨秉乾綱之謂。耦
者。意念夾帶情欲之謂。陽一為君。而兩陰之二為
民以從之。所謂志壹則動氣。故是君子之道。陰二
為君。而兩陽之一反為民以從之。所謂氣壹則動
志。故是小人之道。
易曰。憧憧往來。朋從爾思。子曰。天下何思何慮。天下
同歸而殊塗。一致而百慮。天下何思何慮。日往則月
來。月往則日來。日月相推而明生焉。寒往則暑來。暑
往則寒來。寒暑相推而歲成焉。往者屈也。來者信也。
屈信相感而利生焉。尺蠖之屈。以求信也。龍蛇之蟄。
以存身也。精義入神。以致用也。利用安身。以崇德也。
過此以往。未之或知也。窮神知化。德之盛也。
夫心之官則思。而不知思本無可思也。能思無思
之妙。則無思無慮而殊塗同歸。能達無思之思。則
雖一致而具足百慮。思而無思。所謂退藏于密。屈
之至也。無思而思。所謂感而遂通。信之至也。屈乃
所以為信。信乃所以為屈。觀師所謂往復無際動
靜一源。肇公所謂其入離其出微。皆此理耳。法界
離微之道。豈思議之可及。故曰未之或知。苟證此
思即無思無思而思之妙。則可以窮神知化矣。殊
途同歸。一致百慮。皆所謂一君二民之道也。
易曰。困于石。據于蒺藜。入于其宮。不見其妻。凶。子曰。
非所困而困焉。名必辱。非所據而據焉。身必危。既辱
且危。死期將至。妻其可得見耶。
妄計心外有法。而欲求其故。所謂困于石也。不知
萬法唯心。而執有差別。所謂據于蒺藜也。無慧故
名辱。無定故身危。喪法身慧命。故死期將至。永無
法喜。故不見其妻。此二君一民之道也。
易曰。公用射隼于高墉之上。獲之。無不利。子曰。隼者。
禽也。弓矢者。器也。射之者。人也。君子藏器于身。待時
而動。何不利之有。動而不括。是以出而有獲。語成器
而動者也。
禽喻惑。器喻戒定。人喻智慧。解之上六。獨得其正。
而居震體。如人有慧。故能以戒定斷惑也。宗門云。
一兔橫身當古道。蒼鷹才見便生擒。亦是此意。
子曰。小人不恥不仁。不畏不義。不見利不勸。不威不
懲。小懲而大誡。此小人之福也。易曰屨校滅趾無咎。
此之謂也。善不積。不足以成名。惡不積。不足以滅身。
小人以小善為無益而弗為也。以小惡為無傷而弗
去也。故惡積而不可掩。罪大而不可解。易曰何校滅
耳凶。
夫戒定之器必欲其成。障戒障定之惡必宜急去。
勿輕小罪以為無殃。懲之于小則無咎。釀之于終
則必凶。修心者所宜時時自省自改也。
子曰。危者。安其位者也。亡者。保其存者也。亂者。有其
治者也。是故君子安而不忘危。存而不忘亡。治而不
忘亂。是以身安而家國可保也。易曰。其亡其亡。繫于
苞桑。
自有因過而憬悟以進德者。自有無過而托大以
退道者。故君子雖未必有過。尤宜乾乾惕厲。如否
之九五可也。安其位是德。保其存是知。有其治是
力。
子曰。德薄而位尊。知小而謀大。力小而任重。鮮不及
矣。易曰。鼎折足。覆公餗。其形渥。凶。言不勝其任也。
欲居尊位。莫若培德。欲作大謀。莫若拓知。欲任重
事。莫若充力。德是法身。知是般若。力是解脫。三者
缺一。決不可以自利利他。
子曰。知幾其神乎。君子上交不諂。下交不瀆。其知幾
乎。幾者動之微。吉之先見者也。君子見幾而作不俟
<pb n="123"/>
終日。易曰。介于石。不終日。貞吉。介如石焉。寧用終日。
斷可識矣。君子知微知彰。知柔知剛。萬夫之望。
此所謂德厚而位自尊者也。十法界不出一心。名
之為幾。知此妙幾。則上合十方諸佛本妙覺心。與
佛如來同一慈力。故上交不諂。下合十方六道一
切眾生。與諸眾生同一悲仰。故下交不瀆。稱性所
起始覺。必能合乎本覺。故為吉之先見。
子曰。顏氏之子。其殆庶幾乎。有不善未嘗不知。知之
未嘗復行也。易曰。不遠復。無祇悔。元吉。
此所謂知大而謀自遠者也。欲證知幾之神。須修
不遠之復。
天地絪縕。萬物化醇。男女搆精。萬物化生。易曰。三人
行。則損一人。一人行。則得其友。言致一也。
此所謂力大而任可重者也。既有不遠之復。須有
致一之功。男慧女定。不使偏枯。乃可以成萬德矣。
子曰。君子安其身而後動。易其心而後語。定其交而
後求。君子修此三者故全也。危以動。則民不與也。懼
以語。則民不應也。無交而求。則民不與也。莫之與。則
傷之者至矣。易曰。莫益之。或擊之。立心勿恒。凶。
惟仁可以安身。惟知可以易語。惟力可以定交。仁
是斷德。知是智德。力是利他恩德。有此三者。不求
益而自益。今危以動則德薄。懼以語則知小。無交
而求則力小。不亦傷乎。
子曰。乾坤其易之門耶。乾。陽物也。坤。陰物也。陰陽合
德。而剛柔有體。以體天地之撰。以通神明之德。其稱
名也。雜而不越。於稽其類。其衰世之意耶。夫易。彰往
而察來。而微顯闡幽。開而當名辯物。正言斷辭。則備
矣。其稱名也小。其取類也大。其旨遠。其辭文。其言曲
而中。其事肆而隱。因貳以濟民行。以明失得之報。
有易理即有乾坤。由乾坤即通易理。如城必有門。
門必通城。蓋乾是陽物。在天曰陽。在地曰剛。在人
曰知。坤是陰物。在天曰陰。在地曰柔。在人曰仁。而
陰不徒陰。陰必具陽。陽不徒陽。陽必具陰。故陰陽
合德。而剛柔有體。即天道而為地道。即地道而為
人道。即人道而體天地之撰。通神明之德。易理既
然。易書亦爾。所以六十四卦之名雜而不越。雜。謂
大小善惡邪正吉凶之不同。不越。謂總不外于陰
陽二物之德。然使上古之世。有善無惡。有正無邪。
則此書亦可無作。今惟以衰世既有善惡邪正之
殊。欲即此善惡邪正。仍歸于非善非惡之至善。非
邪非正之至正。所以方作易耳。是以易之為書。能
彰往因。能察來果。能以顯事會歸微理。能使幽機
闡成明象。故以此開示天下萬世。名無不當。物無
不辨。言無不正。辭無不斷也。一卦止有一名故小。
一名具含眾義故大。包盡內聖外王之學故旨遠。
辭不煩而意已達故文。言偏而意無不圓。故曲而
中。事定而凡情難測。故肆而隱。因決疑以明失得
之報。遂令民之蚩蚩亦可避失而趨得也。
易之興也。其于中古乎。作易者。其有憂患乎。
言其有與民同患之深心也。
是故履。德之基也。謙。德之柄也。復。德之本也。恒。德之
固也。損。德之修也。益。德之裕也。困。德之辯也。井。德之
地也。巽。德之制也。
心慈而力健。故為德基。內止而外順。故為德柄。天
君為主。故是德本。動而深入。故德可固。譬如為山。
故為德修。鼓舞振作。故為德裕。積而能流。故為德
辯。入而能出。故為德地。遍入一切。故為德制。○素
位而行之謂履。蘊高于卑之謂謙。為仁由己之謂
復。動而有常之謂恒。去惡淨盡之謂損。積善圓滿
之謂益。歷境鍊心之謂困。有源不窮之謂井。無入
不得之謂巽。其實六十四卦。無非與民同患。內聖
外王之學。且就九卦指點者。以其尤為明顯故也。
履和而至。謙尊而光。復小而辯于物。恒雜而不厭。損
<pb n="124"/>
先難而後易。益長裕而不設。困窮而通。井居其所而
遷。巽稱而隱。
和即兌慈。至即乾健。尊即山高。光即坤順。小即一
陽而為眾陰之主。入于群動。故雜而不厭。譬如為
山。方覆一簣。故先難而後易。鼓舞振作。則自然長
裕。窮即澤之止水。通即坎之流水。由積故流。猶所
謂隱居求志而行義達道也。井不動而澤及于物。
巽能遍入一切事理深奧之域。故稱而隱。
履以和行。謙以制禮。復以自知。恒以一德。損以遠害。
益以興利。困以寡怨。井以辯義。巽以行權。
此正明九卦之用如此。以此而為內聖外王之學。
所以能歸非善非惡之至善。非邪非正之至正。而
聖人與民同患之線索亦盡露于此矣。○按此九
卦。亦即是以餘九法助成不思議觀之旨。蓋易即
不思議境之與觀也。作易者有與民同患之心。更
設九法以接三根。履是真正發菩提心。上求下化。
謙是善巧安心止觀。地中有山。止中有觀也。復是
破法遍。一陽動于五陰之下也。恒是識通塞。能動
能入也。損是道品調適。能除惑也。益是對治助開。
成事理二善也。困是知次位。如水有流止。不可執
性廢修也。井是能安忍。謂不動而潤物也。巽是離
法愛。謂深入于正性也。
易之為書也不可遠。為道也屢遷。變動不居。周流六
虛。上下無常。剛柔相易。不可為典要。唯變所適。其出
入以度。外內使知懼。又明于憂患與故。無有師保。如
臨父母。初率其辭。而揆其方。既有典常。苟非其人。道
不虛行。
易書雖具陳天地事物之理。而其實切近于日用
之間。故不為遠。雖近在日用之間。而初無死法。故
為道屢遷。隨吾人一位一事中。具有十法界之變
化。故變動不拘。周流六虛。界界互具。法法互融。故
上下無常。剛柔相易。所以法法不容執著而唯變
所適。唯其一界出生十界。十界趣入一界。雖至變
而各有其度。故深明外內之機。使知競業于一念
之微。又明示憂患之道。及所以當憂當患之故。能
令讀是書者。雖無師保。而如臨父母。可謂愛之深
教之至矣。是以善讀易者。初但循其卦爻之辭。而
深度其所示之法。雖云不可為典要。實有一定不
易之典常也。然苟非其人。安能讀易即悟易理。全
以易理而為躬行實踐自利利他之妙行哉。
易之為書也。原始要終。以為質也。六爻相雜。唯其時
物也。其初難知。其上易知。本末也。初辭擬之。卒成之
終。若夫雜物撰德。辯是與非。則非其中爻不備。噫。亦
要存亡吉凶。則居可知矣。知者觀其彖辭。則思過半
矣。二與四同功而異位。其善不同。二多譽。四多懼。近
也。柔之為道。不利遠者。其要無咎。其用柔中也。三與
五同功而異位。三多凶。五多功。貴賤之等也。其柔危。
其剛勝邪。
夫離卻始終之質。則無時物。離卻時物。亦無始終。
故學易者。須得其大體。盡其曲折。乃可謂居觀象
動觀變也。然雖發心畢竟二不別。而初則難知。上
則易知。以二心中先心難故。既發心已。終當克果。
一本一末法如是故。是以初辭擬之。卒以此而成
終。顧為學者又不可徒恃初心已也。若夫遍涉于
萬事萬物之雜途。而撰成其德行。及深辯修行之
是非。則非其中之四爻不備。夫事物雖有萬殊。是
非雖似紛糅。豈真難辯也哉。噫。亦要歸于操存捨
亡迪吉逆凶之理。則所以自居者斷可知矣。知者
觀于彖。辭。提綱挈領以定大局。則雖時物相雜。而
是非可辯。思過半矣。何謂是之與非。且如二與四
同是陰也。而譽懼不同。則遠近之分也。三與五同
是陽也。而凶功不同。則貴賤之分也。柔宜近不宜
遠。四之位近君。故雖多懼。而其要無咎。二之位遠
<pb n="125"/>
君。但用柔中。故多譽也。剛宜貴不宜賤。五之位貴。
上位必須剛德乃克勝也。此約時位如此。若約修
證者。知慧宜高遠。行履宜切實穩當。故知內聖外
王之學。皆于一卦六爻中備之。
易之為書也。廣大悉備。有天道焉。有人道焉。有地道
焉。兼三才而兩之。故六。六者非他也。三才之道也。道
有變動故曰爻。爻有等故曰物。物相雜故曰文。文不
當故吉凶生焉。
上明質與時物。且約人道言之。而實三才之道無
不備焉。且如三畫便是三才。而三才決非偏枯單
獨之理。當知一一才中還具兩才事理。故象之以
六畫。而六者非他。乃表一一畫中又各還具三才
之道。不但初二為地。三四為人。五上為天而已矣。
是故三才各有變動之道名之曰爻。爻有初終中
間之等故名曰物。物又互相夾雜不一故名曰文。
文有當與不當。故吉凶從此而生。而所以趨吉避
凶裁成輔相于天地者。則其權獨歸于學易之君
子矣。
易之興也。其當殷之末世。周之盛德邪。當文王與紂
之事邪。是故其辭危。危者使平。易者使傾。其道甚大。
百物不廢。懼以終始。其要無咎。此之謂易之道也。
此正明學易之君子。于末世中而成盛德。自既挽
凶為吉。又能中興易道以昭示于天下萬世也。
夫乾。天下之至健也。德行恒易以知險。夫坤。天下之
至順也。德行恒簡以知阻。能說諸心。能研諸侯之慮。
定天下之吉凶。成天下之亹亹者。是故變化云為。吉
事有祥。象事知器。占事知來。天地設位。聖人成能。神
謀鬼謀。百姓與能。八卦以象告。爻彖以情言。剛柔雜
居。而吉凶可見矣。變動以利言。吉凶以情遷。是故愛
惡相攻而吉凶生。遠近相取而悔吝生。情偽相感而
利害生。凡易之情。近而不相得。則凶。或害之。悔且吝。
將叛者其辭慚。中心疑者其辭枝。吉人之辭寡。躁人
之辭多。誣善之人其辭游。失其守者其辭屈。
夫易道雖甚大。而乾坤足以盡之。乾易而知險。坤
簡而知阻。惟其知險。故險亦成易。否則易便成險
矣。惟其知阻。故阻亦成簡。否則簡亦成阻矣。悟此
簡易險阻之理于心。故悅。知此挽回險阻以成簡
易之不可草率。故其慮研。既悅其理。又研其慮。則
知行合一。全體乾坤之德。遂可以定吉凶成亹亹
也。是故世間之變化云為。舉凡吉事無不有祥。聖
人于此。即象事而可以知器。即占事而可以知來
矣。由此觀之。天地一設其位。易理即已昭著于中。
聖人不過即此以成能耳。然其易理甚深奧。亦甚
平常。以言其深奧。則神謀鬼謀。終不能測。以言其
平常。則百姓何嘗不與能哉。夫百姓何以與能。即
彼八卦未嘗不以象告。即彼爻彖未嘗不以情言。
即彼剛柔雜居。而吉凶未嘗不可見也。是故易卦
之變動。不過以百姓之利言也。易辭之吉凶。不過
以百姓之情令其遷善也。是故百姓之愛惡相攻
而吉凶生。遠近相取而悔吝生。情偽相感而利害
生。此百姓之情。即易中卦爻之情也。凡易之情。近
而相得則吉。不相得則凶。或害之。悔且吝矣。而此
相得不相得之情。能致吉凶悔吝者。豈他人強與
之哉。試觀將叛者其辭慚。乃至失其守者其辭屈。
可見一切吉凶禍福無不出于自心。心外更無別
法。此易理所以雖至幽深。實不出于百姓日用事
物之間。故亦可與能也。
<other>說卦傳</other>
昔者聖人之作易也。幽贊于神明而生蓍。參天兩地
而倚數。觀變于陰陽而立卦。發揮于剛柔而生爻。和
順于道德而理于義。窮理盡性以至于命。
夫因蓍有數。因數立卦。因卦有爻。此人所共知也。
借此以和順道德。窮理盡性。此人所未必知也。且
<pb n="126"/>
蓍之生也。實由聖人幽贊于神明而生之。數之倚
也。實參兩于天地。卦之立也。實觀變于陰陽。爻之
生也。實發揮于剛柔。此尤人所不知也。惟其蓍從
聖人幽贊生。乃至爻從發揮剛柔生。故即此可以
和順道德。使進修之義條理有章。既得進修之義。
則理可窮。性可盡。而天命自我立矣。作易之旨顧
不深與。
昔者聖人之作易也。將以順性命之理。是以立天之
道。曰陰與陽。立地之道。曰柔與剛。立人之道。曰仁與
義。兼三才而兩之。故易六畫而成卦。分陰分陽。迭用
柔剛。故易六位而成章。天地定位。山澤通氣。雷風相
薄。水火不相射。八卦相錯。數往者順。知來者逆。是故
易。逆數也。
吾人自無始以來。迷性命而順生死。所以從一生
二。從二生四。乃至萬有之不同。今聖人作易。將以
逆生死流。而順性命之理。是以即彼自心妄現之
天。立其道曰陰與陽。可見天不偏于陽。還具易之
全理。所謂隨緣不變也。即彼自心妄現之地。立其
道曰柔與剛。可見地不偏于柔。亦具易之全理。亦
隨緣不變也。即彼自心妄計之人。立其道曰仁與
義。仁則同地。義則同天。可見人非天地所生。亦具
易之全理。而隨緣常不變也。天具地人之兩。地具
天人之兩。人具天地之兩。故易書中以六畫成卦
而表示之。于陰陽中又分陰陽。于柔剛中互用柔
剛。故易書中以六位成章而昭顯之也。何謂六位
成章。謂天地以定其位。則凡陽皆屬天。凡陰皆屬
地矣。然山澤未始不通氣。雷風未始不相薄。水火
相反。而又未始相射也。是以八卦相錯。而世間文
章成矣。即此八卦相錯之文章。若從其從一生二。
從二生四。從四生八之往事者。則是順生死流。若
知其八止是四。四止是二。二止是一。一本無一之
來事者。則是逆生死流。逆生死流。則是順性命理。
是故作易之本意。其妙在逆數也。謂起震至乾。乾
惟一陽。即表反本還源之象耳。
雷以動之。風以散之。雨以潤之。日以晅之。艮以止之。
兌以說之。乾以君之。坤以藏之。
先以定動猶如雷。後以慧拔猶如風。法性之水如
雨。智慧之照如日。妙三昧為艮止。妙總持為兌悅。
果上智德為乾君。果上斷德為坤藏。
帝出乎震。齊乎巽。相見乎離。致役乎坤。說言乎兌。戰
乎乾。勞乎坎。成言乎艮。
帝者。吾人一念之天君也。不憤不啟。不悱不發。故
出乎震。既發出生死心。須入法門以齊其三業。三
業既齊。須以智慧之明見一切法。既有智慧。須加
躬行。智行兩備。則得法喜樂。又可說法度人。說法
則降魔為戰。戰勝。則賞賜田宅。乃至解髻珠以勞
之。既得授記。則成道而登涅槃山矣。
萬物出乎震。震。東方也。齊乎巽。巽。東南也。齊也者。言
萬物之潔齊也。離也者。明也。萬物皆相見。南方之卦
也。聖人南面而聽天下。嚮明而治。蓋取諸此也。坤也
者。地也。萬物皆致養焉。故曰致役乎坤。兌。正秋也。萬
物之所說也。故曰說言乎兌。戰乎乾。乾。西北之卦也。
言陰陽相薄也。坎者。水也。正北方之卦也。勞卦也。萬
物之所歸也。故曰勞乎坎。艮。東北之卦也。萬物之所
成終而所成始也。故曰成言乎艮。
萬物皆出乎震。況為聖為賢。成佛作祖。獨不出乎
震邪。萬物皆齊乎巽。而三業可弗齊邪。萬物皆相
見乎離。而智慧可弗明邪。萬物皆養于坤。而躬行
可弗履踐實地邪。萬物皆說乎兌。而可無法喜以
自娛。可無法音以令他喜悅邪。陰陽相薄。即表魔
佛攸分。萬物所歸。正是勞賞有功之意。自既成終。
則能成物之始。自覺覺他之謂也。約觀心者。一念
發心為帝。一切諸心心所隨之。乃至三千性相。百
<pb n="127"/>
界千如。無不隨現前一念之心而出入也。
神也者。妙萬物而為言者也。動萬物者莫疾乎雷。撓
萬物者莫疾乎風。燥萬物者莫熯乎火。說萬物者莫
說乎澤。潤萬物者莫潤乎水。終萬物始萬物者莫盛
乎艮。故水火相逮。雷風不相悖。山澤通氣。然後能變
化。既成萬物也。
夫神不即萬物。亦不離萬物。故曰妙萬物也。一念
菩提心。能動無邊生死大海。震之象也。三觀破惑
無不遍。巽之象也。慧火乾枯惑業苦水。離之象也。
法喜辨才自利利他。兌之象也。法性理水潤澤一
切。坎之象也。首楞嚴三昧究竟堅固。艮之象也。凡
此皆乾坤之妙用也。即八卦而非八卦。故曰神也。
乾。健也。坤。順也。震。動也。巽。入也。坎。陷也。離。麗也。艮。止
也。兌。說也。
健則可以體道。順則可以致道。動則可以趨道。入
則可以造道。陷則可以養道。麗則可以不違乎道。
止則可以安道。說則可以行道。此八卦之德也。
乾為馬。坤為牛。震為龍。巽為雞。坎為豕。離為雉。艮為
狗。兌為羊。
讀此方知蠢動含靈皆有佛性。雖一物各象一卦。
而卦卦各有太極全德。則馬牛等亦各有太極全
德矣。
乾為首。坤為腹。震為足。巽為股。坎為耳。離為目。艮為
手。兌為口。
若約我一身言之。則八體各象一卦。然卦卦有太
極全德。則體體亦各有太極全德矣。又體體各有
太極全德。則亦各有八卦全能也。又馬牛等各有
首腹及與口等。則馬牛等各具八卦全能尤可知
也。
乾。天也。故稱乎父。坤。地也。故稱乎母。震一索而得男。
故謂之長男。巽一索而得女。故謂之長女。坎再索而
得男。故謂之中男。離再索而得女。故謂之中女。艮三
索而得男。故謂之少男。兌三索而得女。故謂之少女。
只此眾物各體之八卦。即是天地男女之八卦。可
見小中現大。大中現小。法法平等。法法互具。真華
嚴事事無礙法界也。佛法釋者。方便為父。智度為
母。三觀皆能破一切法為長男。三止皆能息一切
法為長女。三觀皆能統一切法為中男。三止皆能
統一切法為中女。三觀皆能達一切法為少男。三
止皆能停一切法為少女。
乾為天。為圜。為君。為父。為玉。為金。為寒。為冰。為大赤。
為良馬。為老馬。為瘠馬。為駁馬。為木果。坤為地。為母。
為布。為釜。為吝嗇。為均。為子母牛。為大輿。為文。為眾。
為柄。其于地也為黑。震為雷。為龍。為玄黃。為敷。為大
塗。為長子。為決躁。為蒼筤竹。為萑葦。其于馬也為善
鳴。為馵足。為作足。為的顙。其于稼也為反生。其究為
健。為蕃鮮。巽為木。為風。為長女。為繩直。為工。為白。為
長。為高。為進退。為不果。為臭。其于人也為寡髮。為廣
顙。為多白眼。為近利市三倍。其究為躁卦。坎為水。為
溝瀆。為隱伏。為矯輮。為弓輪。其于人也為加憂。為心
病。為耳痛。為血卦。為赤。其于馬也為美脊。為亟心。為
下首。為薄蹄。為曳。其于輿也為多眚。為通。為月。為盜。
其于木也為堅多心。離為火。為日。為電。為中女。為甲
冑。為戈兵。其于人也為大腹。為乾卦。為鱉。為蟹。為蠃。
為蚌。為龜。其于木也為科上槁。艮為山。為徑路。為小
石。為門闕。為果蓏。為閽寺。為指。為狗。為鼠。為黔啄之
屬。其于木也為堅多節。兌為澤。為少女。為巫。為口舌。
為毀折。為附決。其于地也。為剛鹵。為妾。為羊。
此廣八卦一章。尤見易理之鋪天匝地。不間精粗。
不分貴賤。不論有情無情。禪門所謂青青翠竹。總
是真如。鬱鬱黃花。無非般若。又云。牆壁瓦礫皆是
如來清淨法身。又云。成佛作祖。猶帶汙名。戴角披
毛。推居上位。皆是此意。前云乾健也。坤順也。乃至
<pb n="128"/>
兌說也。而此健等八德則能具造十界。且如健之
善者。則為天為君。其不善者。則為瘠為駁。順之善
者。則為地為母。其不善者。則為吝為黑。下之六卦
無不皆然。可見不變之理常自隨緣。習相遠也。然
瘠駁等仍是健德。吝黑等仍是順德。可見隨緣之
習理元不變。性相近也。若以不變之體。隨隨緣之
用。則世間但有天圜乃至木果等可指陳耳。安得
別有所謂乾。故大佛頂經云無是見者。若以隨緣
之用。歸不變之體。則惟是一乾健之德耳。豈更有
天圜乃至木果之差別哉。故大佛頂經云無非見
者。于此會得。方知孔子道脈。除顏子一人之外。斷
斷無有能會悟者。故再歎曰今也則亡。○此中具
有依正因果善惡無記煩惱業苦等一切諸法。而
文章錯綜變化。使後世儒者無處可討線索。真大
聖人手筆。非子夏所能措一字也。歐陽腐儒乃疑
非聖人所作。陋矣陋矣。
<other>序卦傳</other>
有天地。然後萬物生焉。盈天地之間者唯萬物。故受
之以屯。屯者。盈也。屯者。物之始生也。物生必蒙。故受
之以蒙。蒙者。蒙也。物之稚也。物稚不可不養也。故受
之以需。需者。飲食之道也。飲食必有訟。故受之以訟。
訟必有眾起。故受之以師。師者。眾也。眾必有所比。故
受之以比。比者。比也。比必有所畜。故受之以小畜。物
畜然後有禮。故受之以履。履而泰然後安。故受之以
泰。泰者。通也。物不可以終通。故受之以否。物不可以
終否。故受之以同人。與人同者。物必歸焉。故受之以
大有。有大者不可以盈。故受之以謙。有大而能謙必
豫。故受之以豫。豫必有隨。故受之以隨。以喜隨人者
必有事。故受之以蠱。蠱者。事也。有事而後可大。故受
之以臨。臨者。大也。物大然後可觀。故受之以觀。可觀
而後有所合。故受之以噬嗑。嗑者。合也。物不可以苟
合而已。故受之以賁。賁者。飾也。致飾然後亨。則盡矣。
故受之以剝。剝者。剝也。物不可以終盡。剝窮上反下。
故受之以復。復則不妄矣。故受之以無妄。有無妄然
後可畜。故受之以大畜。物畜然後可養。故受之以頤。
頤者。養也。不養則不可動。故受之以大過。物不可以
終過。故受之以坎。坎者。陷也。陷必有所麗。故受之以
離。離者。麗也。
有天地。然後有萬物。有萬物。然後有男女。有男女。然
後有夫婦。有夫婦。然後有父子。有父子。然後有君臣。
有君臣。然後有上下。有上下。然後禮義有所錯。夫婦
之道。不可以不久也。故受之以恒。恒者。久也。物不可
以久居其所。故受之以遯。遯者。退也。物不可以終遯。
故受之以大壯。物不可以終壯。故受之以晉。晉者。進
也。進必有所傷。故受之以明夷。夷者。傷也。傷于外者
必反其家。故受之以家人。家道窮必乖。故受之以暌。
暌者。乖也。乖必有難。故受之以蹇。蹇者。難也。物不可
以終難。故受之以解。解者。緩也。緩必有所失。故受之
以損。損而不已必益。故受之以益。益而不已必決。故
受之以夬。夬者。決也。決必有所遇。故受之以姤。姤者。
遇也。物相遇而後聚。故受之以萃。萃者。聚也。聚而上
者謂之升。故受之以升。升而不已必困。故受之以困。
困乎上必反下。故受之以井。井道不可不革。故受之
以革。革物者莫若鼎。故受之以鼎。主器者莫若長子。
故受之以震。震者。動也。物不可以終動。止之。故受之
以艮。艮者。止也。物不可以終止。故受之以漸。漸者。進
也。進必有所歸。故受之以歸妹。得其所歸者必大。故受
之以豐。豐者。大也。窮大者必失其居。故受之以旅。旅
而無所容。故受之以巽。巽者。入也。入而後說之。故受
之以兌。兌者。說也。說而後散之。故受之以渙。渙者。離
也。物不可以終離。故受之以節。節而信之。故受之以
中孚。有其信者必行之。故受之以小過。有過物者必
濟。故受之以既濟。物不可窮也。故受之以未濟終焉。
<pb n="129"/>
序卦一傳。亦可作世間流轉門說。亦可作功夫還
滅門說。亦可作法界緣起門說。亦可作設化利生
門說。在儒則內聖外王之學。在釋則自利利他之
訣也。
<other>雜卦傳</other>
剛柔合德。憂樂相關。與求互換。見雜相循。起止盛
衰之變態。乃至窮通消長之遞乘。世法佛法無不
皆然。自治治人其道咸爾。而錯雜說之。以盡上文
九翼中未盡之旨。令人學此易者。磕著砰著。無不
在易理中也。筆端真有化工之妙。非大聖不能有
此。
乾剛坤柔。比樂師憂。臨觀之義。或與或求。屯見而不
失其居。蒙雜而著。
臨有能臨所臨。以卦言之。陽臨陰也。以爻言之。上
臨下也。觀有觀示觀瞻。二陽觀示四陰。則陽為能
示。陰為所示也。四陰觀瞻二陽。則陰為能瞻。陽為
所瞻也。建侯而利居貞。故見而不失其居。包蒙而
子克家。故雜而著。
震。起也。艮。止也。損益。盛衰之始也。大畜。時也。無妄。災
也。
損下益上為衰之始。損上益下為盛之始。時無實
法。而包容萬事萬物。故大畜須約時言。所謂多識
前言往行以畜其德。三大阿僧祇劫修行者是也。
自恃無妄。則便成災。所謂唯聖罔念作狂。又復道
箇如如。早已變了。
萃聚而升不來也。謙輕而豫怠也。
勞謙反得輕安。豫悅反成懈怠。修德者所應知。
噬嗑。食也。賁無色也。
有間隔而可食。無采色為真賁。故違境不足懼。文
采不足眩也。
兌見而巽伏也。
欲說法者。還須入定。欲達道者。先須求志。
隨。無故也。蠱。則飭也。
隨不宜無事生事。蠱不妨隨壞隨修。
剝。爛也。復。反也。晉。晝也。明夷。誅也。
爛則必反。晝則必誅。禍兮福所乘。福兮禍所乘。學
易者所應觀象玩辭觀變玩占者也。
井通而困相遇也。
井不動而常通。困雖窮而相遇。此示人以自守之
要道也。
咸。速也。恒。久也。
速即感而遂通。久即寂然不動。斯為定慧之道。
渙。離也。節。止也。解。緩也。蹇。難也。暌。外也。家人。內也。否
泰。反其類也。
有離必有止。有緩必有難。有外必有內。有泰必有
否。有否必有泰。類相反而必相乘。學易者不可不
知。
大壯則止。遯則退也。
壯即宜止。遯即宜退。皆思患豫防之學。
大有。眾也。同人。親也。革。去故也。鼎。取新也。
眾必相親。相親必革弊而日新其德。
小過。過也。中孚。信也。
有過不妨相規。相規乃可相信。
豐多故。親寡旅也。
豐必多故。旅必寡親。素位而行。存乎其人。
離上而坎下也。
智火高照萬法。定水深澄性海。
小畜。寡也。履。不處也。
但懿文德。則其道寡。雖辨定分。與時變通。而無定
局。
需。不進也。訟。不親也。大過。顛也。姤。遇也。柔遇剛也。漸。
女歸待男行也。頤。養正也。既濟。定也。歸妹。女之終也。
未濟。男之窮也。
<pb n="130"/>
不進乃可進。不親乃可親。大不可過。所以誡盈。柔
能勝剛。所以成遇。定必須慧。故女待男。養正則吉。
故須觀頤。已定者不必言。但當謀其未定者耳。終
則有始。窮則思通。凡此。皆言外之旨象中之意也。
夬。決也。剛決柔也。君子道長。小人道憂也。
上云乾剛坤柔。則剛柔乃二卦之德。豈可以剛決
柔。使天下有乾無坤。其可乎哉。且立天之道曰陰
與陽。則天亦未嘗無陰也。立地之道曰柔與剛。則
地亦未嘗無剛也。今所謂剛決柔者。但令以君子
之剛。而決小人之柔。則小人可化為君子。而君子
道長。設使以小人之剛。而決君子之柔。則君子被
害。而小人亦無以自立。必終至于憂矣。所以性善
性惡俱不可斷。而修善須滿。修惡須盡也。問。何謂
君子之剛。答。智慧是也。何謂君子之柔。答。慈悲是
也。何謂小人之剛。答。瞋慢邪見是也。何謂小人之
柔。答。貪欲癡疑是也。噫。讀此一章。尤知宣聖實承
靈山密囑。先來此處度生者矣。不然。何其微言奧
旨。深合于一乘若此也。思之佩之。
<talk>易解跋</talk>
憶曩歲幻遊溫陵。結冬月臺。有郭氏子來問易義。
遂舉筆屬稿。先成繫辭等五傳。次成上經。而下經
解未及半。偶應紫雲法華之請。旋置高閣。屈指忽
越三載半矣。今春應留都請。兵阻石城。聊就濟生
庵度夏。日長無事。為二三子商究大乘止觀法門。
復以餘力拈示易學。始竟前稿。嗟嗟。從閩至吳。地
不過三千餘里。從辛巳冬至今夏。時不過一千二
百餘日。乃世事幻夢。蓋不啻萬別千差。交易耶。變
易耶。至于歷盡萬別千差世事。時地俱易。而不易
者依然如故。吾是以知日月稽天而不歷。江河競
注而不流。肇公非欺我也。得其不易者。以應其至
易。觀其至易者。以驗其不易。常與無常。二鳥雙遊。
吾安知文王之于羑里。周公之被流言。孔子之息
機于周流。而韋編三為之絕。不同感于斯旨耶。予
愧無三聖之德之學。而竊類三聖與民同患之時。
故閣筆而復為之跋。時乙酉閏六月二十九日也。
北天目道人古吳蕅益智旭書
周易禪解卷九
弟子恒心募刻

<img n="J/J20p0467_01.png"/><rubynote t="【圖】"/>繫辭傳曰。天一地二。天三
地四。天五地六。天七地八。
天九地十。天數五。地數五。
五位相得而各有合。天數
二十有五。地數三十。凡天
地之數五十有五。此所以
成變化而行鬼神也。
（此河圖之數也。解現繫辭上傳中）

此先天之數。除中五天地生數以為太極本位。用
餘五十為揲蓍之策也。五位相得者。一得五而為
六。二得五而為七。三得五而為八。四得五而為九。
中得一二三四而為十也。各有合者。一合六。二合
七。三合八。四合九。五合十也。一與九為十。二與八
為十。三與七為十。四與六為十。一二三四為十。共
成五十。而中之五點。每點含十。故以中五為本數
也。然雖先天之數。亦含後天八卦之用。且如一六
生水。故坎居正北。二七生火。故離居正南。三八生
木。故震居正東。四九生金。故兌居正西。五十生土。
故土仍居中。乾寄位於西北者。陽位陽數之間也。
坤寄位於西南者。陰數陰位之盡也。陰陽互結而
為山。故艮居東北。陰陽互鼓而為風。故巽居東南。
○約出世法者。一是地獄之惡。六是天道之善。為
善惡一對。二是畜生之惑。七是聲聞之解。為解惑
<pb n="131"/>
一對。三是餓鬼之罪苦。八是支佛之福田。為罪福
一對。四是修羅之瞋恚。九是菩薩之慈悲。為瞋慈
一對。五是人道之雜。十是佛界之純。為純雜一對。
又約十度修德者。一是布施。六是般若。此二為福
慧之主。如地生成萬物。故居下。二是持戒。七是方
便。此二為教化之首。如天普覆萬物。故居上。三是
忍辱。八是大願。此能出生一切善法。故居左。四是
精進。九是十力。此能成就一切善法。故居右。五是
禪定。十是種智。此能統御一切諸法。故居中。實則
界界互具。度度互攝。蓋世間之數。以一為始。以十
為終。華嚴以十表無盡。當知始終不出一心一塵
一剎那也。
<img n="J/J20p0467_02.png"/><rubynote t="【圖】"/>大禹因洛書而作九疇。今
以一三五七九居四方及
中央正位。以二四六八居
四維偏位。又隱其十。正表
陽德為政。而陰德輔之。在
人。則為知及仁守之學。智
巧聖力之象也。

左右前後縱橫斜直視之。皆得十五之數。以表位
位法法之中。皆具天地之全體滿數。非分天地以
為諸數也。物物一太極於此可見。
約出世法。則九界皆即佛界。故不別立佛界之十。
又九波羅蜜皆即種智。故不別立種智之十。蓋凡
數法若至於十。便是大一數故。數於此終。即於此
始故。

<img n="J/J20p0467_03.png"/><rubynote t="【圖】"/>繫辭傳曰。易有太極。是生
兩儀。兩儀生四象。四象生
八卦。
（太極非動非靜。雙照動靜。故必具乎陰陽。陽亦太極。
陰亦太極。故皆非動非靜。雙照動靜。還具陰陽而成
四象。四象亦皆即是太極。所以皆亦非動非靜。雙照
動靜。還具陰陽而成八卦。然則八卦只是四象。四象
只是陰陽。陰陽只是太極。太極本無實法。故能立一
切法耳。）
若從一生二。從二生四。從四生八。從八生六十四
等。是為順數。若從六十四溯至八。八溯至四。四溯
至二。二溯至一。一亦本無實法。是為逆數。順數則
是流轉門。逆數則是還滅門。流轉從陰陽二畫出。
還滅從陰陽二畫入。故曰乾坤其易之門。聖人作
易。要人即流轉而悟還滅。超脫生死輪迴。故曰易
逆數也。

<img n="J/J20p0467_04.png"/><rubynote t="【圖】"/>先天八卦。約體言之。乾南
表天。坤北表地。離東表日。
坎西表月。震居東北。動之
初也。兌居東南。海之象也。
巽居西南。入之初也。艮居
西北。山之象也。須彌在此
方視之。則居西北。日月星
辰至西北。皆為須彌腰所
掩。故妄計天缺西北也。
<img n="J/J20p0468_01.png"/><rubynote t="【圖】"/>隨拈一陰一陽。必還具
一陰一陽。故六重之而
成六十四卦。其實卦卦
無非太極全體。故得為
四千九十六卦也。

<other></other>
<img n="J/J20p0468_02.png"/><rubynote t="【圖】"/>

<pb n="132"/>
<img n="J/J20p0468_03.png"/><rubynote t="【圖】"/>

約一天下。亦以此卦圖而分布之。約一省一府一
縣。亦各以此卦圖而分布之。近約一宅。亦以此卦
圖而分布之。即單約一房一坐具地。亦以此卦圖
而分布之。大不礙小。小不礙大。大亦只是六十四
卦。小亦全具六十四卦。一時一刻亦有此六十四
卦。亙古亙今亦只此六十四卦。若向此處悟得。便
入華嚴事事無礙法界。故李長者借此以明華藏
世界。不然。豈令福建在南。則有乾無坤。燕都在北。
則有坤無乾。天竺在西。但為坎地。支那在東。惟是
離方也耶。
<other></other>
<img n="J/J20p0468_04.png"/><rubynote t="【圖】"/>

男即父。女即母。又父只是男。母只是女。坤體得乾
為三男。有慧之定。即止而觀也。震為觀穿義。艮為
觀達義。坎為不觀觀義。乾體得坤為三女。有定之
慧。即觀而止也。巽為止息義。兌為停止義。離為不
止止義。震動艮靜。坎能動能靜。乾非偏于動也。巽
動兌靜。離能動能靜。坤非偏于靜也。又震動而出。
巽動而入。艮靜而高。兌靜而深。坎兼動靜。而從上
之下。上終不窮。離兼動靜。而從下之上。下終不盡。
信知一一皆法界也。
<img n="J/J20p0468_05.png"/><rubynote t="【圖】"/>說卦傳曰。帝出乎震。齊乎
巽。相見乎離。致役乎坤。說
言乎兌。戰乎乾。勞乎坎。成
言乎艮。又曰。震。東方也。乃
至艮東北之卦也。
此須約觀心工夫解釋。
具在說卦傳解中。

後天八卦。約用而言離表火騰。故旺於南。坎表水
降。故旺於北。交發立堅。濕為巨海。乾為洲潬。故坎
雖居北。而水輪含十方界。坤艮之土亦遍四維。火
勢劣水。抽為草木。故有震巽。木旺於春。故震居東
方。巽亦屬木。又能生火。其象為風。故居東南。地性
堅者名之為金。金旺於秋。故居西方。乾亦屬金。又
表須彌是四寶所成。在此地之西北也。
右圖說有八。或與舊同。或與舊異。只貴遙通儒
釋心要而已。觀者恕之。蕅益敬識。

<talk>天樂鳴空集序</talk>
予讀易傳至天地閉賢人隱未嘗不掩卷長歎息也
自金神現夢正法東傳大善知識乘時利見者不可
悉數降自宋元則冒竊名位者多而得正知見者寡
故雲棲大師每歎支那國裡覓一須陀洹人不可得
予竊謂求果人於眾所知識則誠不易苟求之於隱
跡韜光或亦不無恨未能遍歷寰區訪之邇來禪門
僣濫不忍見聞無論果證絕響雖路頭端正者亦不
易得每每中夜痛哭流涕故獨於袁石公之西方合
論深生隨喜謂之空谷足音客冬偶檇李王止菴居
士以鮑性泉所著天樂鳴空集見示性泉山陰人鬻
楮於檇李不過一市賈耳初禮紫柏大師師勗以背
讀楞嚴法華遂乞名筆書細楷方冊鏤板流通嗣復
肆志於華嚴合論大乘止觀傳燈宗鏡諸錄併與湛
然禪師往還後乃皈依雲棲大師坐脫超登蓮土噫
其人可謂甚希有矣是集為陶石梁居士閱本付於
老友錢永明手永明臨化以授止菴時逾十年隨身
往還塗將萬里屢謀剞劂於張菊存汪爾陶徐節之
高念祖諸道友而緣尚有待予得展閱原稿其立論
大約以行解合一為宗以悟後修行為正蓋深得合
論之旨兼悟宗鏡之門堪與末世狂禪為頂門針無
<pb n="133"/>
怪乎狂禪惡其害巳反謗為別一路頭耳嗟乎洙泗
不得中行思狂狷乃最惡鄉愿不得見聖人君子思
善人有恒乃最惡亡為有虛為盈余即不得與性泉
周旋而讀其遺書殊深潛德不耀之思昔友今亡之
歎爰標揭其尤粹精者併繫之數語想見性泉之泉
無時無日不活潑當前或者是書兆足以行耶。癸巳
春仲佛日蕅益道人智旭書於營泉丈室

<talk>自序</talk>
華嚴經云若有眾生曾一念信入毘盧法界者縱以
惡業墮阿鼻獄毘盧放光光觸其身應念命殞即生
兜率陀天受無量樂正樂之頃忽有天鼓自空而鳴
告曰此樂虛妄不久壞滅慎勿貪著當念無常又諸
業報不從東方來不從南西北方四維上下來但從
顛倒生以因緣有諸天聞已頓悟諸法無生即證十
地果位蓋毘盧之光熾然常放無間歇無分別而地
獄眾生未必盡出其出者乃往昔曾與毘盧有緣一
念信入法界者耳若無緣種雖有常光正如生盲曝
杲日之下由是觀之則此光不屬毘盧當在我也設
若在我則地獄之中何不齊成解脫是知此光不住
毘盧不住於我非我非渠了無處所我即毘盧毘盧
即我是為不可思議故得應念脫苦超昇兜率若謂
此光有住有著即地獄漫漫何由出哉即離地獄復
耽天樂樂久生迷無常忽至衰相現前復沉苦海勢
所必然乃聞天鼓如是激揚業體本空罪性無主即
獲無生頓超十地而此天鼓亦無所從但有音聲了
無形質雖無形質常自空鳴是故號之為無依智印
法門妙矣哉無依智印也吾越有山名曰鵝鼻又號
大巖古寶掌千歲和尚嘗居於此登其巔者每聞空
中樂聲嘹喨皆謂天帝作樂故其鄉號為天樂噫天
樂即天鼓也天鼓即無依智印法門即毘盧法界之
光此光不離日用現前日用而見此光由此光而入
無依智印法門則天鼓轟轟天樂鏗鏗不舍晝夜遍
界全聞若將耳聽何異聾盲予復撾之欲警昏蒙雖
形言跡出處無從若欲覓者捕影捉風以故假號天
鼓居士而名此集為天樂鳴空。時
萬曆庚戌上元前二日＆unrec;春天鼓居士鮑宗肇自序
於無礙閣中

<talk>天樂鳴空集序</talk>
吾觀舉世學佛信佛者不可勝計而究莫知何法是
佛佛在何所若謂釋迦是佛已從雙樹入滅若謂彌
陀是佛乃隔十萬剎土與我何預焉惟於現前所有
一切境界愛憎苦樂名利榮辱人我毀讚等相果見
纖塵不露毫髮不存方為肉身菩薩方為大乘根器
方可為人天師範說法利生非獨口裏談空寔能身
在空中以至墻壁瓦礫無不談空恒沙界外悉在身
中此即如來本意迦葉真宗而十方賢聖合掌矣山
陰鮑性泉居士賈於吾郡之春波里沉酣教乘著有
天樂鳴空集為予祖同年陶州守石梁訂正性泉臨
化以授道友錢永明俾商流傳永明老轉以授王文
學止菴笥藏有年丁亥秋止菴晤予於吳巨手師卍
齋見示此書歎為希有予受而讀之中有述予祖及
同年王郡守季常論金剛經大意語攜歸以呈先子
先子謂性泉蓋久向大法而尤得力於華嚴合論因
舉陶祭酒石簣柬袁吏部中郎云有居士鮑姓者日
暗誦楞嚴數部善談宗鏡行解俱佳亦時來共語即
其人也遂助繕楷本資先郎中冥福方謀梨棗抱痾
未果巳丑歲止菴館予雙谿草堂適吳太史默寘來
顧見此書而喜輒同予助梓若干葉餘尚有待壬辰
冬素華大師來吾里予偕止菴往謁止菴出以是正
師為擊節稱善稍加刪潤促以梓行乃因緣未至笥
藏如故丙申冬止菴病且革楞嚴巨方法師問疾榻
<pb n="134"/>
前止菴手是書泣曰此先大師之手澤存焉師其為
我成就宏通俾有以見性泉永明於常寂光中巨師
慨然許諾或謂像季之衰有漏福因易種而傳持慧
命無上功德之不可多得巨師不顧也多方思所以
傳之陸別駕槐眉沈孝廉櫟友張觀察菊存曹方伯
秋岳汪進士滌公捐資倡導感動真如無塵上人暨
諸緇白克竣厥工一日持示予曰惟君夙稔顛末盍
以數言為序予思凡藉舌根說法則所化有幾今巨
師皈依營泉為江右白法大師之英孫參學靈峰為
古吳素華大師之幹子在當人分中大事已明則躬
行實踐令光明遠大輝映古今將致見影聞名悉皆
獲益此不勞心力而熾然常說矣何復藉此書以鐸
世雖然當大法衰替之日委身拚命竭力告人宣傳
慧命正歲寒松柏中流砥柱方為菩薩行也今之號
為學佛者未嘗以生死大事為念明心見性為急不
工文詞則精書畫不思與佛祖馳驅而欲與工巧技
藝度絜長短是必使蘇李班馬諸人為法王鍾王荊
關諸人為閻老然後此輩或得便宜而金色頭陀之
侶反為失計亦顛倒甚矣是書出耳聞目擊更無餘
法戒慎恐懼到處盡提此事譬如蓬生麻中不得不
直將見大家齊唱聖凡同體獅子窟中無異獸栴檀
林畔悉成香其功豈不大哉予何人也敢言佛法因
先郎中玄期公為雲棲大師入室弟子先大夫寓公
公復樂與雪嶠石雨破山林野諸耆宿往還早幸聞
有宗教年來恒從外父譚司成埽菴翁親近諸方知
識而八識田中最心折白法老人時參請如實語邇
更得覲覺浪石奇兩和尚謬許根器不甚闇劣且嘗
奉教于靈峰不敢懈怠深喜巨師此舉匡救宗教不
獨重其無諾責巳也即如離教無宗離宗無教二語
便可一生受用宗教兩得不為名相所膠如謂教在
宗外便是依文解義三世佛冤如謂宗在教外便是
離經一字即為魔說巨師亟刻此書為學人頂門一
針豈無性解相兼之士與之一貫宗教共弘佛法哉
予日望之矣。秀水懷寓主人高佑釲念祖父識於新
豐鎮之竹林草堂

<other>應觀法界性一切惟心造</other>
遠公於廬山蓮社三睹聖相夫遠公未嘗往彼豈彼境移
至此乎彼既不來我亦不往而聖境昭著即此可以破疑
網徹淵源絕同異一去來矣世尊明示曰即今山河大地
根身器界全是當人第八識夫八識何以成根身器界蓋
此識名如來藏無體無性但隨緣受熏成諸萬法是以十
界俱係平等真如但熏習不同致受報各別遠公聖相豈
從外來乃係藏識受熏前境頓改不期然而然也故西方
淨土在彼而恒在此在此而恒在彼修雅法師曰白牛之
步疾如風不在西不在東只在浮生日用中日用不知抑
何苦何異聾何異瞽故知自己如來藏者念念熏習性境
化為勝境昧之而執有外法念念熏習則性境化為惡境
矣豈離是有淨穢兩土哉楞嚴以五陰六入地水火風悉
如來藏循業發現隨眾生心應所知量故阿難豁然大悟
頓獲法身法身者如來藏之別名以能為萬法之身也假
如百千人同處異習乃至同時報謝修淨土者則不離此
處現彌陀如來觀音勢至金臺寶綱蓮華化生修法界觀
者不離此處現遮那如來文殊普賢香水大海坐大蓮華
華藏世界重重無盡修唯識願生兜率者不離此處現慈
氏如來天親無著無量天子前後圍繞修十善者不離此
處現忉利天主無量天人七寶婇女娛樂其中其五逆十
惡謗大般若者不離此處現燄魔法王牛頭獄卒刀山劍
樹粉骨碎身若命未終者則依舊見此山河國土不見諸
人所現境界華嚴經云不離覺樹而升天上即此意也使
善惡境界果係實有則此處只可容納一境豈容百千境
同處諸佛菩薩與牛頭獄卒不相見耶金臺寶網與刀山
劍樹不相礙耶同時別業同處各報不相混耶一切境界
<pb n="135"/>
又豈無有耶何十法界受用不同若是推窮究竟則知原
無外法都是八識心王隨業受熏以致如光影如幻化悉
無實體悉由心變是故重重交徹光光相映各各圓滿各
各周遍無雜無壞亦無違礙此係法爾如然非關造作眾
生分中各各如是止為不知妄執致香水海變為煩惱海
法性山化為塵勞山叢林為刀林寶樹為劍樹若能了知
都是心王之體性境現量則應念解脫大地黃金長河酥
酪矣此係根本之說諸佛共宣第一之詮背此他求徒歷
艱辛終無一得故曰知是空華即無輪轉亦無身心受彼
生死非作故無本性無故。

信官高道素助刻
<other>天樂鳴空集緣起</other>
天樂鳴空集鮑性泉居士遺書也性泉諱宗肇萬曆
間山陰縣天樂鄉人父國祺母韓氏俱善信男女性
泉弱冠具殊慧斥葷酒熟背楞嚴法華如湧波瀉水
日每一週其尊人命開紙舖於我郡東郭怒其折閱
罰之跪良久釋起則已默背首楞嚴十卷矣中年親
沒即離室家事參訪樂從紫柏大師散木老漢周旋
晚乃皈依雲棲初蓮池大師以性泉不堅誠淨土有
折攝語見于竹窗隨筆性泉徵詰數四始北面稱弟
子真以直心為道場精於上品上生者也臨終預知
時至先期命子治齋邀平昔道侶王季常戴升之徐
春門緇素十餘眾至家同聲念佛竟日日西時忽合
掌謝眾不起于坐而化所著有勝方便金剛略解塗
毒鼓聲天樂鳴空集俱未行世性泉自記塗毒鼓聲
尚留會稽陶石梁先生家未還惟此一書為石梁先
生訂正性泉手授道友錢永明永明垂死又以托不
肖隆受而卒業其駁邪崇正歎大褒圓俱闡揚宗教
心髓宜乎諸方大老並服為顛撲不破者也隆笥藏
十四五年如受寄重寶作客維揚放浪南閩先後攜
隨於飢饉干戈道途畏怖中凜凜護甚軀命生還抵
里愴已屇匿王觀河之年善憂多病寧保長久一旦
草露風燈辜負付託其為罪愆沙劫曷贖哉嘗為一
疏募梓得友人高念祖攜請尊公澤外工部捐資繕
寫方謀殺青以資明水先生冥福而澤外公悲憤久
疾俄焉赴召玉樓每焚香披閱徒有涕泗涔涔下而
已悲乎悲乎此著子不獨性泉原係人人有分但法
王家財必仗大長者和盤托出遍界人方得領受使
用泉流地上耳計此書得四萬緡便可成就宏通大
助修行足目乃示之人多不解募之時如有待末法
同人福慧淺薄良可悼也稽首大心檀越王當我世
定有具正知見使性泉不湮沒此一段靈光以施財
當雨法者謹述顛末為俟時節因緣。戊子仲春東海
止菴王起隆識

<other>種種邪空</other>
夢中所見種種好惡境界憂喜宛然覺悟追尋何曾是有
故曰夢裏明明有六趣覺後空空無大千諸佛號覺皇眾
生為大夢長夜生死流浪無窮世尊出現談空蕩有破執
除疑說十種深喻曰如夢如幻如響如化如影如像如陽
欿如空華如水中月如乾達婆城乃至四十九年三百餘
會種種別說無出於此臨後涅槃應盡還源之際三返告
眾曰遍觀三界六道一切所有根本性離畢竟寂滅本來
無有本不可得則知自始至終更無他法只欲令人了達
即今日用一切現前境界本來空寂也其未達佛旨見目
前差排不去撥置不開遂妄生穿鑿種種說空或曰萬法
是有心體本空或曰現在則有過未則空或曰生起則有
凋謝是空或曰我存則有我死則空或曰取著則有不取
則空或曰緣生則有緣滅則空指外法從眾緣而有故也
或曰萬緣放下一塵不立則空或曰須觀空入定親證聖
果則空凡夫現在豈可言空或曰體雖空寂為無始業報
所障直待修行幾劫業報盡日自然成空或曰分拆為極
<pb n="136"/>
漸塵乃至鄰虛則空更有一種以無言無示無得無失凡
有現前一切不拘自有得教外別傳向上一竅者為真空
更有一種認著識神能見能聞能動能轉虛虛寂寂覺覺
靈靈去來無礙無相無形者為真空如是種種不可勝計
總是夢中說夢見有外法硬欲使空強契佛言故耳噫以
此見解欲達真空出生死不亦難乎。

信官張晉徵助刻

<other>色空</other>
嘗觀七佛偈每以身心罪福如幻如化如泡如沫悉皆無
實則知佛佛相傳唯傳空法世尊出現前後演唱盡談空
耳故曰破有法王出現世間又曰終歸於空蓋眾生生死
輪轉唯執有也空者非是撥有而空亦非排遣分析而空
乃即有之空故法界觀曰色即是空者謂色舉體不異空
全是盡色之空故色盡而空現菩薩看色即是見空觀空
莫非見色為一味法未達者乃欲棄有著空永嘉所謂避
溺投火也妄見外法縱然遂將心意捺伏以佛語妄自和
會心生法生心滅法滅等殊不知佛意乃指萬法無體悉
是心耳如是種種錯解用力除遣直至有頂八萬大劫功
力盡日細念復生向來妄自謂出三界破生死豈知三界
生死儼在乃至謗佛法墮阿鼻此係不達真空極力修行
終作魔伴故從上佛祖痛為呵斥夫佛祖正意色空原非
二致如金與器如水與冰唯是一法迷時唯見幻色不見
真空如金作器器顯金隱如水為冰冰成水奪悟時徹底
唯空本無外色如見釵釧渾身是金如日銷融全體是水
則知釵釧與冰但有虛相虛名當體唯是水與金也真如
隨緣成立萬法萬法但有虛相虛名當體唯是真如達磨
大師曰迷則色攝識悟則識攝色若能如是則亦空亦色
即俗即真遮照同時理事無礙一生可以成辦大事若昧
斯旨觸途壅滯故教中稱為色陰陰者覆蓋之義不達自
心妄現外法根境既立此心頓隱生死輪迴從玆而始故
曰照見陰空度盡苦厄見陰空者無明頓破萬法銷亡妙
淨明心廓然披露是名達空是名般若本無三界可出生
死可亡故曰一念得心頓超三界是故見空者非是冥寂
無知但空而已乃真心顯現時也真心何由顯現正萬法
空盡時也見空即是見心見心即是見空非異法也非異
時也切勿謂我空則空矣心則未見也此係心外見空非
真空乃斷空也又勿謂我心則見矣法尚未空也此係法
外見心非真心乃識心也故曰是則龍女頓成佛非則善
星遭陷墜龍女達真空則頓同古佛善星妄撥空而生身
陷地獄也常觀梵剎之外先建三門夫三者乃空無相無
作三法謂之三解脫門令其一入此門即當達此三法今
之入是門者果能達否慎毋口則談空行則著有故曰君
子以空進其德小人以空肆其欲入空門者請諦審焉。

信士孫洪基助刻
<other>天樂鳴空小引</other>
天樂鳴空鮑性泉居士遺書也性泉生山陰天樂鄉賈於
我禾最久熟背法華首楞嚴繼而得悟與雲棲大師往復
問難良苦不肯以蒙錐劄故而少阿私所論著百十條駁
邪崇正歎大褒圓俱闡揚宗教心髓諸方大老如紫柏湛
然並服為顛撲不破者臨終現夙命通會食趺化此書性
泉手授道友錢永明永明老且死又以托不肖隆俾商流
傳硃筆為會稽陶石梁先生於甲戍年中看定墨筆則係
隆歷年續看因原文微有累字累句稍乙使其潔斐比於
譯經之有潤色至其議論綱宗無敢銖兩移也性泉自記
尚有塗毒鼓聲一書留石梁家看定未還隆曾懇性泉弟
鮑師勳泊朱子蕃往訪其原本錄之數度未得頃聞會稽
巨族概被兵燹是書或被劫灰收歸天上矣惟此一書余
笥之十四五年如受寄重寶作客維揚放浪南閩先後攜
隨於飢饉干戈道途畏怖中凜凜護甚軀命生還抵里愴
已屇匿王觀河之齡善憂多病寧保長久一旦草露風燈
<pb n="137"/>
辜負付託其為罪愆沙劫曷贖哉嘗一為疏募梓輒尼於
魔擾今殺青不易迥倍曩時意欲先謄一真稿覓信心可
託者轉存之而繕寫亦自無力每焚香披閱徒有涕泗涔
涔下而已嗟嗟末法同人福慧尟＆unrec;然於修齊禮懺等項
儘多難施能施計此書得三十餘金便可成就宏通大助
修行足目乃示之人多不解募之時如有待彌信像季之
衰有漏福因之易種而傳持慧命無上功德之難以世求
也悲乎悲乎此著子不獨性泉原係人人有分但法王家
財必仗大長者和盤託出遍界人方得領受使用泉流地
上耳稽首大心檀越王當我世定有具正知見使性泉不
湮沒此一段靈光以施財當雨法者謹抆淚聊述顛末為
俟時節因緣。戊子春仲東海王起隆識

<talk>天樂鳴空自序</talk>
華嚴有言若有眾生一念信入毘盧法界縱以惡業墮阿
鼻獄毘盧放光觸其身分應念命殞即生兜率化為天子
受無量樂正樂之頃忽有天鼓自空而鳴告諸天子此樂
虛妄不久壞滅慎勿貪著當念無常諸天聞已頓悟無生
即證果位蓋毘盧之光熾然常放無間無別而地獄眾生
未必盡出其出者乃往昔曾與毘盧有緣一念信入法界
者耳是知此光不住毘盧不住於我非我非渠了無處所
故得應念脫苦既離地獄復耽天樂樂久無常衰相現前
乃聞天鼓如是激揚即超十地而此天鼓亦無所從但有
音聲了無形質雖無形質常自空鳴是故號之為無依智
印法門妙矣哉無依智印也吾越有山名曰鵝鼻古寶掌
千歲和尚所居登其巔者每聞空中樂聲嘹喨皆謂天帝
作樂故號天樂鄉噫天樂即天鼓也天鼓即無依智印法
門即毘盧法界之光既入無依智印法門則天鼓轟轟天
樂鏗鏗不舍晝夜遍界全聞予復撾之欲警昏蒙雖形言
跡出處無從以故假號天鼓居士而名此集為天樂鳴空。
萬曆庚戍上元前二日天鼓居士鮑宗肇自序於無礙閣
中
序目共八葉信官吳太沖助梓
<other>鮑性泉傳略</other>
性泉諱宗肇萬曆間山陰縣天樂鄉人弱冠具殊慧斥葷
酒熟背楞嚴法華如湧波瀉水日每一週其尊人諱國祺
佚其號母夫人韓氏俱善信男女性泉其第三子也國祺
公囑開紙舖於我郡東郭以折閱故怒性泉罰之跪撻扶
之良久得釋起則已默背訖首楞嚴十卷矣里中錢永明
老居士與性泉交契向余傳述如此性泉蚤酣教乘中年
親沒即離室家事參訪樂從紫柏大師散木老漢周旋晚
乃皈依雲棲初蓮池和尚以性泉不堅誠淨土有折攝語
見於竹窗隨筆性泉齗齗徵詰數四始北面稱弟子真以
直心為道場精於上品上生者也臨終預知時至先期囑
子某治齋遍邀平昔道侶王季常戴升之徐春門淄素十
餘眾至家同聲念佛竟日日西時忽合掌謝眾曰永別諸
君且煩勞矣不起於坐而化所著有勝方便金剛略解天
樂鳴空塗毒鼓聲等書俱錄本尚未行世。

<sarticle><article>天樂鳴空集卷上</article></sarticle>
山陰天鼓居士鮑宗肇述
靈峰蕅益沙門智　旭定
會稽石梁居士陶奭齡
秀水止菴居士王起隆　閱
<other>佛</other>
佛者覺也覺者靈知之心也故曰即心是佛七佛偈
曰佛不見身知是佛若實有知別無佛又曰知之一
字眾妙之門是知靈妙心孰不具足誰不是佛陽明
子致良知亦由是耳眾生迷此靈知隨逐塵境以故
顛倒流浪今之求佛者捨此靈知而向外尋覓是乃
以佛覓佛何有了日若見靈知本佛則盡法界不出
此知除知之外復有何物是謂單傳直指也永嘉曰
勿以知知知勿以知知寂但知而已性自神解不同
<pb n="138"/>
木石知外無物物外無知此即真知若知外有毫髮
為所知此即妄知又為所知之障矣切須體認此靈
知以為本佛從此相續不休運運騰騰心心念念無
一念而非佛故曰一念相應一念佛念念相應念念
佛何須苦死要三祗縱有莊嚴福報等事以大悲大
願而熏之自然成就如阿難於楞嚴會上聞佛開示
了知一切萬法悉是自心故曰銷我億劫顛倒想不
歷僧祗獲法身願今得果成寶王還度如是恒沙眾
是亦頓悟本心方起行願以滿佛果也是故欲入佛
門以作佛事者先須達此則釋迦彌勒阿閃彌陀一
切諸佛總具此中。
<other>信心</other>
菩提路以十信為始若無信位何為基本從何起行
歷諸地位乎故曰信為道原功德母長養一切諸善
根信能必到如來地信能增長佛功德此三世諸佛
成道之始十方賢聖必由之門也夫信者信何物信
自心也自心者何即今現前不假安排觸目煥然者
是蓋為無始不覺號為無明執成人我妄現六塵長
夜遷流無有停已雖曰不覺此心未嘗不顯露雖曰
遷流此心未嘗不清淨於是覺皇示現起大慈悲種
種指示若當下了達則盡法界都是故曰若人識得
心大地無寸土唯見此心不見別法唯信此心不信
別法若信別法則不信自心矣若見別法則不見自
心矣佛即此心也法即此心也除此無別佛無別法
故文殊暫起佛見法見被佛貶向二鐵圍山即此意
也趙州曰佛之一字吾不喜聞為是故也見得諦當
信得真實乃可興慈運悲入廛垂手自利利他智悲
純熟十地功終圓滿妙覺總不出最初一念信心也
永明曰若入信門便登祖位纔有信處皆可為人若
不具此信不見自心徒興虛行之何益若信有佛有
法有淨有穢我今修行終必作佛是但增人我取舍
情見愈深執障益厚都向無明馳逐謂之信心得乎。
<other>色空</other>
嘗觀七佛偈每以身心罪福如幻如化如泡如沬悉
皆無實則知佛佛相傳唯傳空法世尊出現前後演
唱盡談空耳故曰破有法王出現世間又曰終歸於
空蓋眾生生死輪轉唯執有也空者非是撥有而空
亦非排遣分析而空乃即有之空故法界觀曰色即
是空者謂色舉體不異空全是盡色之空故色盡而
空現菩薩看色即是見空觀空莫非見色為一味法
未達者乃欲棄有著空永嘉所謂避溺投火也妄見
外法縱然遂將心意捺伏以佛語妄自和會心生法
生心滅法滅等殊不知佛意乃指萬法無體悉是心
耳如是種種錯解用力除遣直至有頂八萬大劫功
力盡日細念復生向來妄自謂出三界破生死豈知
三界生死儼在乃至謗佛法墮阿鼻此係不達真空
極力修行終成外道故從上佛祖痛為呵斥夫佛祖
正意色空原非二致如金與器如水與冰唯是一法
迷時唯見幻色不見真空如金作器器顯金隱如水
為冰冰成水奪悟時徹底唯空本無外色如見釵釧
渾身是金如日銷融全體是水則知釵釧與冰但有
虛相虛名當體唯是水與金也真如隨緣成立萬法
萬法但有虛相虛名當體唯是真如一心也達磨大
師曰迷則色攝識悟則識攝色若能如是則可空可
色即俗即真遮照同時理事無礙一生可以成辦大
事若昧斯旨觸途壅滯故教中稱為色陰陰者覆蓋
之義不達自心妄現外法根境既立此心頓隱生死
輪迴從茲而始故曰照見陰空度盡苦厄見陰空者
無明頓破萬法銷亡妙淨明心廓然披露是名達空
是名般若本無三界可出本無生死可亡故曰一念
得心頓超三界是故見空者非是冥寂無知乃真心
顯現時也真心何由顯現正萬法空盡時也見空即
是見心見心即是見空非異法也非異時也若謂空
<pb n="139"/>
則空矣心則未見此係心外見空非真空乃斷空也
若謂心則見矣法尚未空此係法外見心非真心乃
識心也故曰是則龍女頓成佛非則善星遭陷墜龍
女達真空則頓同古佛善星妄撥空而生身陷地獄
也常觀梵剎之外先建三門夫三者乃空無相無作
三法謂之三解脫門令其一入此門即當達此三法
今之入是門者果能達否慎毋終日談空行有故曰
君子以空進其德小人以空肆其欲入空門者請諦
審焉。
<other>種種邪空</other>
夢中所見種種好惡境界憂喜宛然覺悟追尋何曾
是有故曰夢裏明明有六趣覺後空空無大千諸佛
號覺皇眾生為大夢長夜生死流浪無窮世尊出現
談空蕩有破執除疑說十種深喻曰如夢如幻如響
如化如影如像如陽燄如空華如水中月如乾達婆
城乃至四十九年種種別說無出於此臨後涅槃應
盡還源之際三返告眾曰遍觀三界六道一切所有
根本性離畢竟寂滅本來無有本不可得則知自始
至終更無他法只欲令人了達即今日用一切現前
境界本來空寂也其未達佛旨見目前差排不去撥
置不開遂妄生穿鑿種種說空或曰萬法是有心體
本空或曰現在則有過去則空或曰生起則有凋謝
是空或曰我存則有我死則空或曰取著則有不取
則空或曰緣生則有緣滅則空指外法從眾緣而有
故也或曰萬緣放下一塵不立則空或曰須觀空入
定親證聖果則空凡夫現在豈可言空或曰體雖空
寂為無始業報所障直待修行幾劫業報盡日自然
成空或曰分析為極微塵乃至鄰虛則空更有一種
以無言無示無得無失凡有現前一切不拘自謂得
教外別傳向上一竅者為真空更有一種認著識神
能見能聞能動能轉虛虛寂寂覺覺靈靈去來無礙
無相無形者為真空如是種種不可勝計總是夢中
說夢見有外法硬欲使空噫以此見解欲達真空出
生死不亦難乎。
<other>執見難除</other>
無始見病難以卒除若聞萬法本空不生怖畏便起
疑謗故如來種種告諭楞嚴經中以同別二種妄見
反覆詳辨外法本無一人獨見此名別業如青眼見
燈上重光熱病見目前有鬼若眼清無病何嘗有耶
眾人同見山河國土同得受用此名同分如彗孛飛
流雖此國見他國不見也如來以此二種同別妄見
破盡外法令達本無唯是無始見病所成而凡夫未
嘗少醒猶謂即今現見何得言無嗟乎若使外法實
有如水一法何故四種所見不同天見琉璃餓鬼見
火人見波流魚見窟宅則確非外法唯是業報所感
如來藏中循業發現耳若果是水餓鬼見時孰輟其
水移猛火於前哉天等倒爾故大乘菩薩純見華藏
小乘劣器則見穢土亦如諸天共器同食飯色各異
亦如世間寶藏有福視為金銀無福見為瓦礫信外
法之本無也法華經曰聞諸法空心大歡喜放無數
光度諸眾生是名大樹大乘菩薩也若聞空法驚疑
怖畏此必小根劣器解脫無日。
<other>應觀法界性一切唯心造</other>
遠公於廬山蓮社三睹聖相夫遠公未嘗往彼豈彼
境移至此乎彼既不來我亦不往而聖境昭著即此
可破疑網徹淵源絕同異一去來矣世尊明示曰即
今山河大地根身器界全是當人第八識夫八識何
以成根身器界蓋此識名如來藏無體無性但隨緣
受熏成諸萬法是以十界俱即平等真如但熏習不
同致受報各別遠公聖相豈從外來乃藏識受熏前
境頓改不期然而然也故西方淨土在彼而恒在此
在此而恒在彼修雅法師曰白牛之步疾如風不在
西不在東只在浮生日用中日用不知抑何苦何異
<pb n="140"/>
聾何異瞽故知自己如來藏者念念熏習性境化為
勝境昧之而執為外法念念熏習則性境化為惡境
矣豈離是有淨穢兩土哉楞嚴以陰入處界地水火
風悉如來藏循業發現隨眾生心應所知量故阿難
豁然大悟頓獲法身法身者如來藏之異名以能為
萬法之身也假如百千人同處異習乃至同時報謝
其修淨土者則不離此處現彌陀如來觀音勢至金
臺寶綱蓮華化生其修法界觀者則不離此處現遮
那如來文殊普賢香水大海坐大蓮華華藏世界重
重無盡其修唯識願生兜率者則不離此處現慈氏
如來天親無著無量天子前後圍繞其修十善者則
不離此處現忉利天主無量天人七寶婇女娛樂其
中其五逆十惡謗大般若者則不離此處現燄魔法
王牛頭獄卒刀山劍樹粉骨碎身其命未終者則依
舊見此山河國土不見諸人所現境界華嚴經云不
離覺樹而升天上即此意也設善惡境界果係實有
則此處只可容納一境豈百千人境同一處耶諸佛
菩薩與牛頭獄卒不相見耶金臺寶綱與刀山劍樹
不相礙耶同時別業同處各報不相混耶設一切境
界皆無所有者則十法界又何以受用不同若是耶
推窮究竟則知原無外法都是當人八識心王隨業
受熏以致如光如影如幻如化悉無實體悉由心變
是故十方剎土重重交徹光光相映各各圓滿各各
周遍無雜無壞亦無違礙此係法爾如然非關造作
眾生分中各各如是秪為不知甘受塗炭香水海變
為煩惱海法性山化為塵勞山功德林為刀林菩提
樹為劍樹若能了知都是心王之體性境現量則應
念解脫大地黃金長河酥酪矣此係根本之說諸佛
共宣第一之詮群賢共述背此他求徒歷艱辛終無
一得故曰知是空華即無輪轉亦無身心受彼生死
非作故無本性無故。
<other>同集善根</other>
華嚴海會無量天神乃至山河林樹地水火風一切
諸神脩羅鬼畜外道人仙一切等眾共入毘盧海會
其小乘果位緣覺聲聞雖居會中如聾如啞不覺不
知反不若鬼神龍畜等得聞大法何也華嚴經曰此
諸眾等往昔與毘盧遮那同集善根故得同入所謂
同集善根者非必與毘盧佛往昔同一處所同時脩
習之謂也乃是毘盧性海法界普光一切眾生平等
共有但不知耳當下了知頓證此體即便與毘盧同
集善根此體無始已來本自具足故稱往昔達此體
者頓同海會不達此者縱經塵劫證入果位而似啞
如聾不聞大法可見不論內道外道人畜龍仙一切
異類當自強耳達則觸處華藏不易凡身便同佛體
小乘果位非不同也自生見障故不同耳灌溪和尚
曰五陰山中古佛堂毘盧晝夜放圓光個中若了非
同異便是華嚴遍十方。
<other>周遍含容</other>
十方諸佛與大地含生同一如來藏同一大圓鏡而
諸佛眾生乃大圓鏡中之影像耳其影像不妨各各
差別而鏡光未嘗有異是故常同常別常彼常此非
一非多非成非壞法爾如是也蓋別者非別有別乃
同之別也同者非別有同乃別之同也彼此一多例
皆如是故華嚴法界明主伴交參重重攝入若我為
主時則攝彼東方藥師如來乃至過恒河沙不可說
不可說一切世界一切如來悉為我伴乃至南西北
方四維上下悉皆如是我為能攝彼為所攝我為所
人彼為能入若東方世界藥師如來為主時則我為
彼伴彼為能攝我為所攝彼為所入我為能入乃至
過彼恒河沙不可說不可說一切世界一切如來為
主時則我亦同時同為彼伴彼一切為能攝我為一
切所攝彼為一切所入我為一切能入乃至南西北
方四維上下一切世界一切如來悉亦如是是故同
<pb n="141"/>
時緣起同為主伴彼彼互攝重重重重無盡無盡不
屬思議法本如是也故曰十方諸佛在一小眾生身
中成道度生而小眾生不覺不知也是故即今舉一
毛頭便是重重無盡何則此一毛頭即是一切諸佛
法身一切眾生法身佛與眾生各各遍滿我今遍在
十方佛剎十方佛剎悉有我身東方滿月世界現有
我身若無我身則彼世界不能圓滿不能主伴交參
攝此入彼不能重重無盡即成障礙即有邊量外有
剩法是故彼土定有我身若不爾者不稱佛土乃至
西方極樂世界現有我身南方北方四維上下悉有
我身悉亦如是若一佛無我身者即非佛土佛土既
爾則一切天堂地獄悉皆遍滿但眾生迷昧不自覺
知如鏡有塵其像不現垢除明現忽爾現前法既如
是則日用中舉足下足無非道場罄欬彈指無非佛
事禮一拜則盡法界佛一時禮燒一香則盡法界佛
一時熏方為大人境界方為普賢萬行故曰恒河國
土皎在目前又曰不動本位而身遍十方若不爾者
何以會通得受用耶。
<other>道理功夫</other>
末世大病都將道理功夫截作兩橛更不知道理者
何物功夫者何法妄計道理外別有功夫又于功夫
外別立道理道理功夫兩相對敵更添一個能講道
理能做功夫者乃成三法又有一個能說道理的古
佛乃成四法然而日用現前境界不知配在何法還
將作為道理耶功夫耶道理功夫之外耶若即是道
理功夫何必又講又做若與道理功夫各異則如何
撥＆unrec;日用現前境界而別立道理別起功夫耶於此
檢點不出即講道理者瓶瀉河傾做功夫者壁立萬
仞俱是一盲引眾盲相將入火坑耳多見世人滔滔
地能講說者若教渠直下擔荷則拂之曰講道理則
如此做功夫則不如此須得做功夫來合著道理豈
可現前即是又有一種急急地做功夫者若證以圓
頓之旨則拂之曰此講道理也吾做真實功夫功夫
從此做去自然合著道理如是種種邪解以致正法
日淪外道日熾殊不知諸佛所指道理即是眾生日
用現前離郤日用現前則佛法道理更在何處若是
古佛的道理古佛已成就了何勞我又講究若是他
人的道理他人與我何預如是東推不去西推不去
必當消歸自己矣若果係自己道理則過去的耶未
來的耶過去已去何必理會未來不來何必預度如
是反覆推窮則知諸佛所說無量深妙道理總不出
即今現在一念心也即今一念道理亦在此功夫亦
在此乃至十方三世聖凡依正善惡因果一切千差
萬別都盧在此決不離此別有一切千差萬別也若
果如是則不見有道理可得不見有功夫可得乃至
不見有千差萬別可得此即方為真正道理真實功
夫然後好去講道理終日說而無所說然後好去做
功夫終日行而無所行橫沖直撞左之右之無不是
說道理無不是做功夫也。
<other>信解相兼</other>
永明曰信不兼解則日夜長無明解不兼信則日夜
長邪見信解相兼乃可克期取辦夫信者真實信得
自心則萬法銷殞法界朗然無量法門徹頭徹尾如
舉綱而目正得本而末從此所謂信則解矣解則信
矣若瞞盰儱侗彷佛依稀信得個萬法是心實未明
了便乃強作主宰大慧所呵以眼見耳聞和會在三
界唯心萬法唯識上為禪者將一切差別教意祖師
機緣一概混判為總是這個道理或遇明眼者撥之
則謂強移換人或謂爾不及我不曾到我田地便乃
生起我慢貢高執見無明障起一切解路機智全不
開通此所謂信不兼解長無明也又有不達自心本
來具足執萬法是實有是妄想境界不可起心取著
著即心外有法佛是聖人我是凡夫一切圓頓之旨
<pb n="142"/>
是佛菩薩境界是到家語是現成話我輩只可講究
明白了路頭依他這般做去自然不錯漸入佳境那
有天生彌勒自然釋迦豈可當下便是縱或有之亦
是多生脩來亦古聖示現以此一種見識立定了如
釘樁搖櫓然後將一大藏教翻來覆去皓首窮年華
嚴又如何法華又如何天台又如何賢首又如何教
外別傳又如何一生用盡精神滿腔佛法於自己了
無干涉唯信是佛法不信是自法唯見紙墨文字不
見自己真心終日研窮都無著落終日解說都是望
空此所謂解不兼信長邪見也嗟乎佛祖矚後人若
寶鏡照肝膽不墮於此則墮於彼烏得信解相兼之
士與之共進此道哉。
<other>根器不定</other>
眾生根器平等本無大小故曰一切眾生皆證圓覺
依師脩習故有差別若遇如來無上菩提悉皆成佛
又曰邪師過謬非眾生咎則知眾生根器無定皆引
導者之故耳今人謂末法無大乘種豈不謬哉若果
無種子則吾當及時為種縱彼不信受其八識田中
已留種矣他日自然發生若今生蹉過則此輩永無
種子不知何日得種更待何人來種耶若以為無種
而姑被以小乘則小種益固與大乘轉懸絕矣可不
悲乎故但以大乘開導則一切眾生均得其利未種
者令種已種者令發生已發生者令增長已增長者
令暢茂已暢茂者令成熟證果一法之中有如是廣
大利益大小兼收遠近囊括方為報佛深恩代佛揚
化大善知識也若執定小乘而弘小法則一切眾生
歷劫畏聞大乘其害非淺或曰佛在時尚開三乘引
導奚況今日曰此不得已非佛本意也權說三乘其
實正為一乘耳故曰言偏意圓於權說中未嘗不密
示一乘也其上根者即時頓領中下之輩漸引入之
則知如來無時不以大乘為誘豈似今人堅執小法
終身弘小非但不誘之向大仍戒勿令慕大而絕之
乎夫牛乳驢乳其色同白牛乳發之則成酥酪驢乳
發之裂為滓穢今之說小者驢乳也佛之現權者牛
乳也較之自然相遠故如來歎曰若以小乘法濟度
於眾生我則墮慳貪是事為不可又曰奇哉一切眾
生具有如來智慧德相但以妄想執著而不證得則
知佛祖出世但欲破其妄想執著使自證得耳豈有
大小可分權實可說也哉。
<other>自宗通方可說法</other>
永明大師曰佛祖正宗真唯識性凡有信處皆可為
人若見未透信未真者豈可胡亂妄說以誤學人我
佛有戒若大乘人而為說小乘法謂毋以穢食置於
淨器彼自無瘡勿傷之也若小乘人而為說大乘法
謂毋以大海納於牛跡也若為小乘人說小乘法為
大乘人說大乘法為闡提人說闡提法是說法人歷
劫當墮阿鼻地獄何以故斷佛種性故以限量心而
測度彼之無限量者故然則一總無說可乎將何以
說方可離過香山居士曾問此意寂音尊者嘗酬之
曰若欲解疑不出方便智三言耳我謂此三言為妙
而尚未盡意何則佛祖之法本無有定無法可說是
名說法但隨時隨器解執除疑破相顯真令其明達
本心而後已初無大小之別頓漸之殊出一言門門
皆透施一句路路盡通如摩尼珠處處皆圓如駭雞
犀面面悉正即此一言半句大根者直達源底小根
者小得利益該大攝小如三獸渡河淺深在獸河則
無異如一雨無私三根普潤豈為根大者雨大根小
者雨小故曰佛以一音演說法眾生隨類各得解不
先自悟而徒恃方便智則此智亦為識心推度矣今
人未悟而出世說法乃曰末法根器劣弱不堪承受
大法鳴呼定人根器若此竟不畏佛炯戒難矣哉。
<other>承言須會宗勿自立規矩</other>
萬法浩然宗一無相無相者真如妙心也永明曰舉
<pb n="143"/>
一心為宗照萬法如鏡岩頭曰但明取綱宗本無實
法寂音曰從上古人能遇緣即宗隨處作主由是觀
之法法是心宗頭頭顯實相離是之外更無奇特玄
妙矣其不會者妄自穿鑿此是達磨宗天台宗賢首
宗唯識宗五家宗某宗某宗弄得千零百碎於自己
心宗毫無干涉所謂服藥愈多病患益深故石頭大
師曰承言須會宗勿自立規矩大哉言乎佛祖所設
方便凡有言句無非直指現在心體令人當下了達
故得意者即亡言會宗者即合道故下文云觸目不
會道運足焉知路進步非近遠迷隔山河固其會得
者觸目俱是迷失者如隔山河今世談宗教者對著
冊子用意記持講得天華亂墜瓶瀉壺傾妄生道理
妄立規矩以為玄妙殊不知俱是意識所緣法塵本
無實體攀望不著把捉不住如猿捉月如鹿逐燄便
自認為極深極妙道理學人未具眼目視為真實遂
生渴仰噫可哀也哉古人云擬將心意學玄宗大似
西行卻向東耑為此也。
<other>看教</other>
雙林示滅旨趣散於文字語言若執文字語言為道
所謂依文解義三世佛冤若離文字語言別立奇特
所謂離經一字即同魔說故藉教而明宗會旨而尋
教方無此過但見旨趣而不見有紙墨文字則言言
洞豁終日研窮如膏助火矣不然尋行數墨牽枝引
蔓曰此是道理此是功夫此圓頓此漸次妄謂一大
藏教意不過若是此真三世佛冤也獨不思諸佛命
脈全具大藏睹聞禮拜皆種深因若止如此何不可
思議之有金剛般若謂一日三時分以恒河沙等身
命布施至窮劫不若四句偈等為人演說其福勝彼
蓋布施者有漏之因四句偈者開佛知見破生死出
三界無漏勝果豈依文解說可得乎故欲明自宗須
閱古教若閱古教須會自宗或疑祖師何不許人看
教曰正為如上依文解義者多也眾生有無量病佛
祖有無量方悉是對病施方本無是病而乃以藥為
病乎若概不許看則大藏可焚矣焉用流通付囑耶
有一類死用功夫少發境界認為得意遂輕棄大藏
笑為文字語言此正離經一字即同魔說波旬之流
非佛弟子也故永明曰若親證實悟時即不見有文
字及絲毫發現又有何法是教而可離何法是宗而
可重皆是識心橫生分別耳吾謂諸人若厭離文字
語言則目前萬象亦當厭離萬象不生厭離何獨文
字生厭離哉畢竟文字與萬象一耶異耶一則不合
厭離異則萬象之外別有文字耶再請自察日用得
力處還與萬象有礙耶無礙耶即萬象非萬象耶於
此未大通透不得鄙薄看教。
<other>活意</other>
百工技藝之精妙者必得天然活法施為巧妙變化
無窮不屬思議方能超出群類此巧父不能傳子唯
自證自悟方默默相契所謂無師智自然智也不然
動便有礙用盡心思不得自在縱鞭朴教訓但得死
法耳佛祖垂訓乃至機緣棒喝若得其意則殺活與
奪奮迅激揚凡聖莫知鬼神不測所謂活句也故古
人曰要得他活祖意若不悟此則句句死語縱千佛
出世無量法門到此人分上盡成死法故三藏十二
部孰不可講一千七百則孰不能知然則宗教皆通
佛祖之技窮矣何不解脫何不自在尚欲做功夫從
漸次待後世乎殆未從死中得活意耳故曰服甘露
一也或蚤夭或長生醍醐上味亦能活人亦能殺人
古人謂大死幾翻蓋指處處悟得活意耳錯解者謂
必如槁木死灰一念不生坐得骨底生臀然後豁然
大悟所謂大死幾翻者可笑也先輩不廢毫力忽然
打發者不可勝數何嘗見其死去復活哉岩頭謂雪
峰曰從門入者不是家珍從自己胸襟流出方能蓋
天蓋地口傳耳受盡是死語豈能活人乎是故真正
<pb n="144"/>
宗師方可為人者渠盡是活法不存規則故能死人
偷心活人眼目如其不然所謂亂統秪增人生死根
株豈非一句合頭語萬劫繫驢橛乎。
<other>藥方說</other>
本草具藥性溫涼甘辛有毒無毒出產諸處治某病
解某毒或一味而兼治或諸味而同治良醫對症應
候不執方不拘病應手而愈其藥不出於本草諸味
但識病源知藥性故神妙不測耳庸醫亦以古方治
人不療病而增他症者藥亦不出本草諸味則執死
方無變通耳如來一大藏教即本草也眾生流轉六
道即病人也善知識者良醫也其所說法不離文字
不即文字能消諸病於未萌起膏盲於必死故稱善
知識也謬稱知識者庸醫也說法亦不離大藏終日
言說非惟不能解粘去縛開豁襟懷反增束縛轉不
自在如庸醫殺人或呵之即忿然曰我豈有謬藥盡
按本草方盡出古人是以終身不肯認錯不知誤殺
多少人矣假稱知識終以大藏有明證古宿有定規
自誤誤人終身不悟豈不深可痛哉。
<other>無時法</other>
凡夫二乘執謂脩行三大阿僧祗劫方成佛道故從
上佛祖屢呵斥之而終不悟也臨濟曰道流不達三
祗劫空棗柏曰三世無有時妄計三世法了達無時
法一念成正覺又曰自體無時自將見隔云何界外
懸指僧祗此見不離定乖永劫回心見謝方始舊居
是故當人分中本自無時而自將見隔妄立三世乃
以現在之心而希望未來之果此真所謂妄想耳佛
祖證入自體無時之法故能以短為長從長為短無
不由心迴轉隨心自在誠無時可得故能如是若確
執有時何能爾也故世尊於法華會上經五十小劫
以佛神力令大眾謂如食頃且世尊出世直至今日
不過數千年而在法華會上已經五十小劫以此證
之無時可得明矣如王質入山觀仙人奕碁一局未
終斧柯已爛劉阮二人入山採藥遇仙姬數日出山
忽經千載如是等者不可勝計是故不論聖凡不屬
迷悟悉無時日可得故曰大夢千秋覺即隨滅原夫
時劫之本在於一念從此一念則有剎那積剎那而
為一時積時為日積日為月積月為年積年為劫遂
至無始無量故知時劫之本乃在一念一念之本在
於妄計有外法耳當下了達外法本無則一念何有
一念無有則前後際斷頓證自心唯有普光大智而
已此外復何有哉此所謂了達無時法一念成正覺
也若有妄想即有外法纔有外法則有山河大地日
月星辰則自然昨日今朝明晨後日寒暑往來明暗
代謝而積時劫矣故世尊自謂如實知見三界之相
無有生死若退若出亦無在世及滅度者非實非虛
非如非異不如三界見於三界又曰我觀久遠猶如
今日永明曰不動本位之地而身遍十方不離一念
之中而還經塵劫又曰十世古今始終不移於當念
學人不勝當念乃先立外面山河國土此土他方方
去儘力脩行今世用功決定來生受用不虛也豈不
謬哉。
<other>正法末法</other>
時體本無正末何有眾生情執心境迢然故見歲月
之遷流遂分大法有正末學道者能直下了知時劫
本空而顯無時之體即此便為正法若強立時劫執
有古今則但見寒暑往來而不見常光本寂即此便
為末法夫世尊在日為正法也城東老母與佛為鄰
不信不知即為末法世尊滅後數千百載無量得道
賢聖即為正法堯舜禹湯文武周公孔子即為正法
四兇桀紂管蔡少正卯即為末法是故正法末法本
無定屬總在我也於他人何預哉有智者直取無上
菩提莫管法之正末若不務此唯名時劫則意識中
先立障法以障無時之體甘自執為末法中人卻後
<pb n="145"/>
加之精進猛利種種辛勤大似釘樁搖櫓窮年擺動
將謂千里萬里殊不知寸步不移徒費功力也。
<other>觀燄口</other>
此係平等光明無論聖凡高下得之者只在剎那不
離方寸失之者迷淪永劫如隔山河若辦自肯自信
何須論易論難若無肯信之心任自或難或易嘗觀
燄口將畢眾鬼既得飽滿若令渠復受鬼身何有法
施之利遂示之安身立命處曰一類孤魂等眾向什
麼處安身立命咦處處總成華藏界堂堂誰個不毘
盧予每聞之竊笑今之學佛者可以人而不如鬼乎
纔聞直指圓頓如避仇敵其於座上戴毘盧冠著千
佛衣口裏宣傳為法師者自肯承當否也自既不肯
承當乃欲教彼孤魂餓鬼承當也耶六根具足廣學
多聞巍巍儀表堂堂丈夫徒具此相曾餓鬼孤魂之
不若者多矣古德曰阿鼻依正常處極聖之自心諸
佛法身不離下凡之一念是故若辦肯心決不相賺
也。
<other>繫念</other>
中峰國師設三時繫念之法以薦新亡者令一人登
座追攝亡魂種種開導唯心淨土之旨自性彌陀之
宗令其開悟直生安養巳酉秋日適有僧從檀越家
依法行事而歸予問之具道其法若是之精妙直截
予告之曰嗟夫活禪師不如死俗漢矣其僧愕然問
故予曰彼且死矣身在冥途尚欲仗公教以唯心淨
土本性彌陀達此可以即生安養吾輩四大完全六
根無恙不思取此唯圖飽食橫眠恣情放逸何不及
時了達直待死後而仗他人開導不亦疏遷而遲晚
乎其僧首頷而去。
<other>不如三惡道</other>
昔人死入地獄將至王所遇地藏菩薩教誦四句偈
曰若人欲了知三世一切佛應觀法界性一切唯心
造聲所至處俱出地獄夫地獄極重罪也吾輩忝為
佛子豈不勝渠萬倍乃渠一聞偈聲應念超出吾輩
反云佛法不能受用則佛子不如地獄矣餓鬼聞法
而生天則佛子不如餓鬼矣十千遊魚聞法化為十
千天子蛤蜊聞法即命殞為天王則佛子不如傍生
矣夫地獄餓鬼畜生三惡道也十法界中最下者也
聞一偈一言盡皆超出吾輩人道世智多聞反不能
直下受益而曰此是佛法吾何敢當所謂靠米囤餓
死是也要之不自信耳若諦信不疑勇往直入有何
阻滯必不自信即名謗法罪可逃乎故永嘉曰證實
相無人法剎那滅卻阿鼻業若將妄語誑眾生自招
拔舌塵沙劫。
<other>佛慧命</other>
華嚴經曰此經不付餘眾生手付與大心凡夫若無
大心凡夫此經則為散失權教菩薩累劫行六度位
登十地者不名佛子不付囑此經不如大心凡夫直
下頓達根本法界普光大智乃為真佛子生如來家
承紹佛種領佛家業堪付囑此經即不散失是故道
吾石霜父子有王種臣種內紹外紹夫王種內紹者
天然尊貴臣種稱王由功勳而至謂之外紹豈可同
日而語方今大法衰相皆由不知王種盡向功勳邊
事以至如來圓頓之旨華嚴稱性之宗自然湮沒非
不諷誦流通卻謂散失也如輪王千子若無真命則
七寶散失如國儲不生則大寶散失直饒極品侯王
何所取哉王種者大心凡夫也不假功力頓達自心
即如王子初生鍊磨習氣廣大智悲即如灌頂長成
堪紹大寶也欲紹大法繼真乘必先達根本寧作大
心凡夫勿墮權教菩薩方今末法或有自無宿種用
力數十年不得了悟乃翻然改悔曰吾固知末世之
中決不可得遂甘向小乘大弘權漸後學向風以為
此等老宿尚爾如是奚況吾輩遂將天下後世之志
向大乘者一罟而盡可為痛哭流涕也臨濟曰大眾
<pb n="146"/>
你與古聖何別六道神光未曾間歇若能如是見得
秪是一生無事人由是觀之當人日用此道神光阿
誰無分初無凡聖之分亦非今昔之異何故自生退
屈高推聖境橫起邪見以為古盛今衰聖優凡劣將
自己天真靈妙之光刊削屈曲以為真正脩行也臨
濟又曰如今學人本自清白來參善知識善知識拋
出一副枷鎖在學人面前學人歡喜帶了就走以為
善知識所賜終身披服不敢脫卸鳴呼所稱善知識
當與人解粘去縛令其解脫作個赤灑道人自在衲
子何乃枷上復枷鎖上復鎖自害害人耶又謂必須
作麼作麼脩證方悟道若不脩行何由得悟夫脩行
者乃係見道方可脩道其未見之先以何法而脩而
所脩者乃何道也譬之金師必先得礦然後數數入
火礦垢漸銷光明漸熾直至淨盡無餘不離初得之
礦奈何未見金礦而望空磨鍊豈不枉用功夫虛延
歲月蓋見道方可脩道此三世如來之式十方賢聖
之規即如三十七品皆云助道之法若不悟道則三
十七品安所助哉古德謂吾之脩行與汝異汝則先
脩而後悟我則先悟而後脩又曰頓悟漸脩如日頓
出冰霜漸消夫脩行者非是實有一物為可脩乃從
緣一念頓悟自心之後其力量未充習氣未斷微細
流注不覺不知故曰切須保護莫教棖觸馬祖曰得
旨之後方可於山間林下長養聖胎三祖曰不識玄
旨徒勞念靜永明曰不悟自心徒棲遠谷圭峰曰真
理雖然頓達此情難以卒除大慧曰頓悟雖同佛多
生習氣深風停波尚湧理現念猶侵又曰如今利根
之輩不費多力打發此事便生容易之想日久月深
依然流浪楞嚴經曰理則頓悟事須漸除如是種種
所謂先悟後脩若宿種深厚一聞千悟獲大總持一
得永得永不忘失此即頓悟頓脩也若宿種不深習
重境強則誦經持咒等法總之欲令習氣銷落光明
擴充此外豈有他法哉故黃龍南終身持楞嚴咒洞
山照持金剛經不輟永明日課百八事明教嵩書誦
金剛夜詠觀音號滿十萬晦堂老而披讀宗鏡手不
釋卷趙州二時粥飯是雜用心南泉十八上須解作
活計湧泉二十年尚有走作香林遠四十年方打成
一片懶安牧牛如是等諸大老俱係禪門龍象衲子
典刑尚乃悟後而脩故曰未悟而脩非真脩也今人
聞個悟字不笑為癡則謗為魔殊不知悟者悟何物
乃悟自己即今常住真心也此真心者天地以之建
立萬法以之彰現蓋為不知認作他法妄執四大為
身相六塵緣影為心相從此遺山認培棄海存漚舍
如許無外之大者執如許極微之小者流轉六道號
曰眾生其得悟者或從善知識發心或從經教發心
或有宿種發心或有見善發心或見萬法無常發心
或遇種種緣而發心一念回光當下見徹如夢忽醒
如忘忽憶方知大地無塵萬緣本寂輝輝晃晃法界
朗然此非外來不從人得與三世佛一時成道共十
類生同日涅槃不是強為法本如是此所謂悟也雲
門曰汝等諸人有一段事大用現前更不煩汝一毫
頭氣力便與古佛不殊信麼孔子曰有能一日用其
力於仁我未見力不足者如是便益如是迅速請問
世人何故自生退屈聞個悟字便生笑罵乃欲呆呆
地坐急急地脩向數十年後懸望了悟哉將心待悟
尚自（不可）更謂末世絕無是事自障悟門五千退席增
上慢人佛指此輩罪根深重故如是＆unrec;蓋必待功夫
而悟即屬造作非本有天真必待數十年後而得則
屬時節乃從外來古人有臨上堂陞座頃顧大眾曰
我在此等你立地搆取去亦有當下發明者此豈有
定規時節功夫耶又錯解古人欲知佛性義當觀時
節因緣等語便道必須著實脩行自有一旦築著磕
著謂之時節時節若至其理自彰殊不知古人善巧
方便欲人於日用中觸境遇緣隨處了達耳且時節
<pb n="147"/>
者即今是恁麼時節也寒時向火熱時搖扇饑時喫
飯困時打眠也因緣者眼見色耳聞聲身覺觸等乃
至動轉施為無不是時節無不是因緣也故曰欲知
佛性義當知時節因緣又曰天真而妙不屬迷悟因
緣時節寂然昭著南臺曰妙哉三下板知識盡來參
既善知時節吾今不再三洞山曰佛法在日用處穿
衣喫飯處屙屎放尿處行住坐臥處舉心動念又卻
不是也佛祖種種指示於日用天真自然處體認佛
性此所謂因緣時節耳今執定正末法今昔時迷悟
時有因緣無因緣如蠶繭自纏而望時節因緣到乃
開悟耶且權漸之法以大藏證則圓頓獨不可以大
藏證乎達磨不立文字為教外別傳亦必以楞伽為
證五祖會下俱誦金剛經六祖從茲悟入永嘉閱維
摩而發明心地圭峰誦圓覺而涕泗橫流玄沙與安
公從楞嚴悟入天台與南嶽從法華悟入摩騰之後
達磨已前無數高人從文字悟入即以文字為證矣
若必以面命耳提為證則南嶽遙宗龍樹圭峰遙禮
清涼為非矣必求丈六金身四大幻質為證乃係色
見聲求行邪道之行善現觀法身得最先禮佛為非
矣雪峰示眾曰望州亭烏石嶺僧堂前都與汝相見
了也元曉禪師夜見髑髏為水即大悟曰三界唯心
萬法唯識如來豈欺我哉遂弘華嚴法界為一代法
施主是亦以如來剩句為證夫既悟之後心心相印
印印相契自證光明受用是時天上天下唯吾獨尊
巍巍堂堂三界獨步盡十方世界覓一人為伴不得
唯我一人紹隆祖位何處覓佛覓祖以求印證耶縱
實有三十二相丈六金身現前亦我大圓鏡中之影
像豈得慮無證而先自暴棄也又謂威音王已前無
師自悟即得威音王已後無師自悟盡屬天然外道
此亦錯解古人方便之意執自己為威音已後恐雖
有悟而墮天然外道故不求悟夫威音即聲色也那
畔空劫已前即指當人聲色未形先天寂滅之體教
人向聲色未形前悟先天本寂之體即名無師智自
然智是為威音已前無師自悟也若起心動念聲色
繞橫即落陰界縱有悟處亦是識心領略此為威音
已後天然外道也乃以辭害意死於語下乎老黃龍
曰古之天地日月即今之天地日月也古之萬物性
情即今之萬物性情也天地萬物無變易豈諸佛慧
命獨不相續而稱末法已絕乎夫毘盧寶冠非常帽
也千佛衣非常服也寶華王座此何座也今戴若冠
披若衣登若座必當宣傳慧命提挈綱維方為稱佛
本懷代佛揚化弗致虛消信施濫膺恭敬乃牽枝引
蔓舉果談因雖演大乘而屢稱滅絕此是佛境而我
輩無預但當念誦力行持戒脩福以待他生後世往
彼淨土以仗佛力自當開悟鳴呼若止如是則釋迦
何用出世達磨何必西來三家村裏十字街頭唱勸
世文者足矣故曰師子身中虫自食師子肉斷佛種
者非若輩而誰歟夫世間法家國將亡為人臣子當
竭力恢復如勾踐報吳包胥復楚際大法將替為佛
弟子不思繼續反稱滅絕忠臣孝子口忍言之耳忍
聽之乎。
<other>勝心</other>
學道者不可有勝心若用於本分亦不可少何則我
與過去諸佛菩薩得道賢聖同一體性彼已超生死
證涅槃而我尚沉苦海囚五陰豈不深恥故世尊敕
羅㬋羅曰十方一切調御士念念已證善逝果彼既
丈夫我亦爾何得自輕而退屈是故有志之士當以
佛菩薩為准則孳孳不暇日臻玄奧此即善用勝心
若不善用者則但忌勝己傲不如己而已華嚴論曰
十信位中勝解未成未得謂得便生驕慢不近善友
能成就大地獄業若一信不退常求勝友資所未聞
即無此失故學道者能謙下一切唯日不足此真無
上世出世間勝心不可少也。
<pb n="148"/>
<other>緣事</other>
大法隆盛時善知識務弘法利生以續慧命初無意
於有為勝事自然天龍擁護道俗忘軀不假思議輻
輳成辦故天衣懷老五坐道場盡翻瓦礫丘墟為釋
梵宮殿懷老豈加毫意於其間哉蓋務本而末自隨
矣今欲造某殿起某事則講經坐禪以聚錢穀且有
才幹則結之有勢力則諂之但欲成就勝事便將佛
法作人情不知勝事雖多而根本隳盡矣故延安禪
師曰萬事隨緣是安樂法昔蔣山元公舒王請為募
緣新其室廬元公曰眾生捨財如割身肉以勢強之
非出本意反造業耳莫若隘陋為安舒王益敬仰之
故為佛事者稍存私意則粒米寸薪難消難受俱紅
燄鐵丸果也有道之士可妄營求令彼此造業也哉。
<other>開知見有二種</other>
根器廣大心志猛利踏著關竅如洞啟重門玲瓏光
透即始而見終憤憤悱悱生機勃發矣故曰觀於海
者難為水遊於聖人之門者難為言若真到海上親
入聖門自見心思不可限量言語不能形容欲罷不
能日升堂奧故善財初見文殊即獲妙心自然不已
欲學菩薩道行菩薩行不自滿足遍參諸友乃得一
生成辦圓滿菩提此則開真正知見之榜樣也其有
狹劣之器死用功夫少發境界或露知解渾身滿足
如不能容傲慢古今下視一切障蔽無量法門更不
知有堂奧之事如乞兒飽滿一食頓生極樂更不知
有珍饈殽膳也若明眼者裁抑之便起嗔恨以為不
放出頭障我道光大似螢火自逞少光照不及寸若
以日月臨之反憎其隱奪自己光明也又如進城者
走入甕城便道已進問渠城中華美毫無所見若言
未入則道我已入矣不進不退死在甕城裏也此一
種乃開邪知解之樣子學道者須當審擇幸毋墮焉。
<other>慚愧</other>
等覺鄰於妙覺猶有一分無明如十四夜月須慚愧
懺悔然後去無明圓本覺而稱極聖況其下乎夫文
殊普賢俱等覺也若生滿足何得入於妙覺哉亦如
十四夜月光亦大矣其體亦幾滿而圓矣若曰吾亦
足矣何必慚愧懺悔則終難去此一分暗相不能得
圓滿光輝矣故知三界六道久沉苦海不能出頭皆
繇不能痛生慚愧懺悔稍有毫釐便自滿足故也原
夫法身本無涯量何有滿足如大海納眾流可以溝
澮之盈自限哉十一善必首信慚愧學道者時刻省
心方有相應行耳。
<other>詐現大心</other>
華嚴以十地聖人說法如雲神通如雨者不名真佛
子不如大心凡夫頓證法界此名真佛子夫心何以
稱大哉蓋為盡空遍剎無非此心含裹此心彰現法
本如是不待擴而後大也眾生分中各各廣大不知
而妄自執小從執小而又欲脩之縱經塵劫位登十
地亦非本大之體故諸佛呵之不如大心凡夫耳若
真實悟心則自然超越廣大無量無邊莫測涯際故
曰或是或非人不識逆行順行天莫測此所謂大心
凡夫也今有談圓頓而弁髦小乘呵有為而棄滅因
果似大心矣稍涉逆順如絲髮即渾身聳動向之大
心安在豈大心在逆順外耶正我佛所謂詐現大心
者耳十地聖人豈反不如之乎莫大妄語。
<other>虛妄受用</other>
真偽是非毫忽千里自菩薩以至二乘禪天外道魔
種神仙各有受用妙趣更有同業相招同類印證於
是恬然自信了不回顧世尊曰各各自謂成無上道
若無神通福報殊勝受用亦或知非生悔豈甘魔外
乎今有不看教參禪與世浮沉隨緣放縱者自稱得
真受用詆教則曰紙上語耳談宗則曰直下便是只
要受用言及差別則拈拳奮臂滿口如狂予曉之曰
此事大非輕易如來稱為大事因緣三世諸佛十方
<pb n="149"/>
聖賢千言萬語夫豈苟然只因真偽難分黑白難別
朱紫相類苗莠依希誠慮後學混同是以苦口詳悉
也若世諦小事差謬不過一生極重不過身命此係
千生萬劫永無出期一錯永錯是故大須仔細古云
天魔外道本無其種只為見解小差執而不返恥於
下問不覺不知遂乃流入其趣今自許得力受用者
較天魔外道必不及也摩醯首羅為大千界主能化
身百億非非想天入八萬劫禪定尚不出生死輪迴
汝乃耽迷五欲根塵識內全不知非便自稱得力受
用不亦謬乎正如窮人妄號帝王自取誅滅耳古人
具大力量如趙州八十猶行腳雪峰三到投子九上
洞山汾陽前後參七十一員善知識天台韶國師參
五十四員善知識大慧則諸方盡皆印可而自己決
不放舍故曰大疑大悟小疑小悟不疑不悟若漫然
不疑頓得受用則趙州雪峰諸老當拜下風矣果真
為生死欲發明大事急請放下遍訪群賢方可倘只
圖目前受用不管他生則任從放縱而曰我自有得
力受用成大我慢魔伴侶洵可哀也。
天樂鳴空集卷上（終）
　澤外居士高承埏助寫天樂鳴空集一部奉薦
顯考萬曆己未進士奉政大夫修正庶尹玄期府君
　早生安養者
　櫟友居士沈純祉　　曾城居士汪　挺
　槐眉居士陸卿胤　　若谷居士吳太沖等助刻
　＆unrec;＆unrec;＆unrec;＆unrec;＆unrec;＆unrec;徵　　懷寓居士高佑釲

<sarticle><article>天樂鳴空集卷中</article></sarticle>
山陰天鼓居士鮑宗肇述
靈峰蕅益沙門智　旭定
會稽石梁居士陶奭齡
秀水止菴居士王起隆　閱
<other>事理融通乘戒兼急</other>
有理而無事為偏小有事而無理為凡夫從事入理
從理得事為漸次亦名頓中漸漸中頓即事達理即
理是事為圓頓是故但行持戒課誦等法而不見心
體此有脩有為不出生死不證涅槃名凡夫有事而
無理也厭喧求靜棄相柝塵專尚觀空不興萬行此
事外之理雖出生死妄證涅槃而不見法界全體名
小乘有理而無事也或有持誦勤苦廣行眾善不為
自求或專注一法純一無雜而忽然契悟者此名從
事而入理也亦有稍達空理少見法身解得萬法是
心而力量未具習氣未除必藉持戒念誦六度萬行
等法對治令習氣漸薄法身漸廣分分證入者此名
從理而入事也此二種俱為漸次若一解千從徹法
源底一聞千悟獲大總持持戒破戒都是大解脫法
門殺生護生總屬不思議三昧鑊湯爐炭隨處安閑
華藏娑婆任渠變幻化無窮而了無朕跡一華開發
而大地全春不屬次第豈有後先法界混融誰分凡
聖法本如是何用功夫舉一毛頭重重無盡讚不可
及嘆莫能窮事亦得理亦得事理交徹亦得事理俱
奪亦得事理無礙亦得此係最尊最貴絕妙絕倫大
解脫王三昧圓頓無上法門也佛教深廣機器差別
若此可見圓頓之法佛祖所尚而罕遇其器故華嚴
經曰末世一切群生類少有欲求聲聞乘況進而求
緣覺者求大乘者又進而信此法者為最難是以種
種稱嘆罕遇其器乃今之稱圓頓者無事亦無理不
持戒念誦亦不習定觀空不斷煩惱無明亦不達萬
法根本一解千從茫無實證倣乎事事無礙實乃放
縱六情見脩持勤苦者笑為有漏遇觀空習定者斥
為小乘恣行貪慾謬飾大乘不避因果駕稱無礙以
持戒行善為凡小則破戒行惡反為菩薩矣恐圓頓
未必如是也且釋迦首傳即飲光尊者得圓頓之髓
無過此矣然飲光稱少欲知足苦行頭陀嚴淨毘尼
<pb n="150"/>
弘範三界未嘗聞破戒不循佛律也自阿難以至達
磨神光以至六祖燈燈相續馬祖百丈臨濟德山俱
係佛祖的骨子孫證最上圓頓法未嘗不奉戒律也
夫事事無礙法界本出華嚴教海深得華嚴之旨者
莫如杜順賢首棗柏清涼諸大士清涼則以十願律
身歿後有梵僧取其兩齒歸西供養稱華嚴菩薩棗
柏雖放曠不拘然造大論則虎擇地龍出泉夜則齒
頰放光晝則天女獻供其餘杜順賢首等俱係不可
思議自有傳記未嘗不奉戒律毀佛儀也古之圓頓
若此今之圓頓若彼豈逆行大菩薩超過飲光達磨
等而非肉眼能測耶若然則逆行菩薩何多多若此
而如來於華嚴會上乃嘆難得其人耶眾生無始惡
習濃厚若不以戒律對治則無明現行若逸馬無控
故初機後學必當理事兼資乘戒俱急且如來明示
曰雖有色族及多聞若不持戒猶禽獸夫有事無理
之凡夫雖未證聖尚在人天道中若理事並廢而冒
名圓頓詐現大心非但不脫生死必墮泥犁惡道今
雖輕凡夫小乘異日在鑊湯爐炭之中劍樹刀山之
上骨肉虀粉神識昏迷求瞬息安閒不可得況望凡
夫小乘哉斯時也斯報也即目前之詐現大心冒名
圓頓者之自取也誹毀戒律不莊嚴萬行故也噫不
期圓頓之害也如是。
<other>斷妄想</other>
天下無真主則群雄紛爭而人皆盜賊矣有真命出
則群雄歸附而兵革銷盜賊皆赤子也謂必盡除盜
賊而後天下平愚矣豈有一人獨帝皇耶今之斷想
念者類是妄見意識紛馳須欲除斷又錯解佛言永
斷無明方成佛道等句借使斷得高則墮在滅識凝
神無想天上低則化為土木金石空散銷沉故曰雖
為善因反招惡果況未必斷乎故但要心王透露則
意識根塵悉皆寶藏變化不測應用無方諸佛菩薩
以此莊嚴佛剎以此廣度眾生以此興慈運悲為普
賢萬行以此大作佛事為華林苑囿若欲除斷則空
空寂寂為枯木死灰為石人木偶天下安有此死佛
耶永明大師曰佛者生氣也將此活潑潑地生氣捏
殺以求作佛正猶斬頭覓活豈非大愚有識者務在
心王透露則如真命出而群雄銷永無生死之患矣。
<other>妄想真如辨</other>
妄想真如古來難辨任之成生死除之斷佛種學人
至此悉皆迷悶且古語相似者極多相違者亦有故
曰不入祖師室茫然趣兩頭也馬鳴曰若離於念名
為得入真如六祖以無念為宗又曰心性不起即是
大智慧光明義遍照法界義老龐曰金多亂人心靜
見真如性法句經曰若能心不起精進無有涯又曰
防意如城藏六如龜又曰無念即正有念即邪又曰
無心則佛道隆分別則魔軍熾如是言句似有念而
令人不起者永嘉曰誰無念誰無生若實無生無不
生喚取機關木人問求佛施功蚤晚成棗柏曰一念
相應一念佛念念相應念念佛又曰分別揀擇正是
文殊大智永明曰若欲斷念猶如治目翳者連睛珠
而去之又曰妄想興而涅槃現塵勞起而佛道成如
是言句又似即念便是而不可除斷者且俱係佛祖
之言孰可向背學人離之成過即之又非將何為脩
進法門乎夫所謂妄念者乃係不見心體意想攀緣
執有前境耳起信論詳說起念根由無明不覺而忽
生三細六麤之相故真心遂隱念念相因此為妄念
何稱為妄以其無體無性不真而不常住剎那生滅
妄執是有當體全空故稱為妄眾生無始以來生死
輪轉皆為此耳故佛祖種種教人離之而勿起也夫
所謂離者了知妄體本虛性自離者不必更離何則
以麤相觀之念念不住豈非離也細而觀之馬鳴所
謂從生滅門即入真如門其念念遷變即生滅門也
謂諦求色心等法十方諦求了不可得則念本無念
<pb n="151"/>
念本無念則念自離矣豈有念而可離之當此諦觀
初見有念即生滅門也念本無念則真如門顯矣是
六道眾生妄見生死而不知本無生死也既入真如
知念無念念自性離故知無念而見有念此即成妄
既知念自無念則念念無礙念念真如即此便成文
殊大智此時名離念亦可即念亦可離念便是即念
即念便是離念無二法無異時也以離念言故曰心
性不起即是大智光明義遍照法界義無念為宗種
種句意也以即念無念言故曰一念相應一念佛妄
想興而涅槃現等種種句意也能達心體者聞離念
等語即是有念等句聞有念等語即是離念等句四
通八達七縱八橫我為法王於法自在非虛語也如
大海水波即念也波相本虛全體是水則在波之時
即是水不必除波而見水在水之時即是波不必除
水而見波也乃知波即無波無波即波無波之波波
何礙水波不礙水則水不礙波兩既無礙則波水混
融互相交徹故曰水窮波末波徹水源未有無波之
水曾無不水之波諸有智者會波水之喻則即妄可
以見真如即念可以見心體又曰智海無性因覺妄
以成凡覺妄原虛即凡心而見佛又曰即妄即真又
名緣起無生會得者一以貫之本來一轍不會者隨
言語所轉猶如大海不見水體而唯見波相即眾生
唯見妄念而不見真如也若見波相本盡水體本露
波體本虛而全是海水即智者達妄念本盡心體本
露妄念本虛而全是真如也眾生日用全體是純真
法界惜自昧之耳若不然即念亦不是離念亦不是
故曰什麼也不得不什麼也不得什麼不什麼總不
得若兩眼豁開自離纏縛倘執迷而必欲除斷猶大
海必欲除波見水此執不破則終日在海而永昧水
性若無波者非大海乃溝瀆死水也縱除妄念而有
得力處亦非真佛活佛乃假佛死佛耳。
<other>認識神為自心</other>
前塵既立已是捏目生華復認見聞覺知為心則遂
認賊為子世人聞圓頓之教云本來具足直下便是
只要承當等語便以日用現行者為是又聞萬法無
體一切皆空此空亦空等語見前塵是有不可得空
便認能見能聞者取之無跡求之無蹤虛虛寂寂者
為是又聞能建立萬法一切所有都是自心所現便
認昭昭靈靈能知覺運動者為是佛在時已有九十
六種何況今世吾嘗聞說曰此身虛假四大緣合中
有常住真心不生不滅又喻如出殯開路神紙竹糊
成卻倩活人駝走即今四大合成紙竹所糊也真心
靈妙能動能轉活人駝動也又曰此心周遍法界無
相無形其間山河大地萬象森羅在我心中起滅我
此心體則寂然不動又曰四大幻質如請仙鸞乩真
心似神仙來附乩有形而仙無質來往無礙自在靈
通又曰外法實有乃係無情窒礙之物豈得是我真
心但法從心現境藉心生故心生法生心滅法滅若
除卻見聞覺知之心則迥無所有豈不斷滅故佛所
指者必是現前見聞知覺之心但恐執著故亦拂之
若弗執著必是真心以此各認一種確然不拔況又
聰明廣學文飾湊合妄自許可以為明心見性立地
成佛便乃開大口跨大步欲紹佛祖說法利生矣鳴
呼若果如是則佛法不值半錢何必龍宮海藏山積
雲屯哉試於街坊捉役夫而告曰爾有常住真心名
佛性者今在汝身中能見能聞能動能轉者便是此
身有生滅此心無生滅了此即為明心見性立地成
佛不用功夫則誰不領受大地眾生齊成解脫矣世
尊嘆為難信難解希有之法亦無謂矣洞山曰此所
謂馬後驢前事奈何認以為自己乎故認識神為自
心者佛法平沉此其最也。
<other>久脩</other>
未達根本起心脩行動步便錯愈走愈遠此謂此等
<pb n="152"/>
老宿脩行用功日久豈無實證予謂譬往都下者須
向北走渠出門便南向多行多錯與都下益遠如按
地圖知向北有長江有山東某處其向南者至錢塘
謂是長江矣至越地謂是山東矣至某處謂是都下
矣有識者笑之堅執以為親到實證經若干辛苦過
若干路途爾焉知我此久行邪路者亦有邪解邪境
將佛教和會遂未得謂得成增上慢楞嚴經曰一切
眾生不能得成無上菩提乃至別成聲聞緣覺及成
外道諸天魔王及魔眷屬皆由不知二種根本錯亂
脩習故如行邪路者若前途壅隔則亦肯回頭奈何
有路滔滔有境歷歷可行可翫是以難轉經教雖係
路程圖本然非逐路問途已經寧免錯走登程者切
須下氣細訪勿浪信途人懵懵直前乃得。
<other>功夫</other>
世人聞天真無作不屬功夫悉疑謗以為古人大根
利器尚自數十年不能了事奚況吾輩古人豈虛費
此力也余曰若可作可為之法孰不聞鬼公之毬亦
可雕天地之廣亦可度此係無可造作無從撈摸轉
求轉失轉急轉遲無可奈何之法千聖拱手而無計
較群賢恭默而絕思量是所以為難也同安曰萬古
碧潭空界月再三撈摝始應知趙州曰但一切處仍
舊又曰但能隨處安閑自然合他古轍故知古人數
十年但欲仍舊而不能耳此外復何求哉若道有法
可作有事可脩休道數十年縱經三大僧祗劫亦無
交涉故曰無法可得名阿耨多羅三藐三菩提然燈
佛即與授記也然則隨緣放曠任性坦然無作無為
得否曰若果薦得自知時節自能作活匿跡韜光潛
行密用無所不可不然又恐墮自然外道反增罪障
然則奚若曰只此疑處便是功夫有作固非無作亦
失將何為是心中迷悶決志發明即此便是參究二
六時中不肯放捨梗在胸中決無閑功夫理會雜事
如是用心則自然透徹方知脩與不脩是兩頭語方
曉天真無作方知舊佛新成不屬功夫本自現成也
故曰大疑大悟小疑小悟不疑不悟既悟之後切須
保護長養聖胎打成一片所謂無功之功功不虛棄
非是有法用功脩數十年也利根者當下達得便好
保護若未薦得便可起疑疑處即是脩行意識自然
不散今人聞天真無作不用功夫無處下手心識紛
飛遏伏又不是放縱又不是只要尋件事幹來做殊
不知八識田中栽培得個要發明的種子如火急相
似則自然不被世間逆順回換日久月深自然噴地
悟去猶如窮子雖在父舍不知己有出外即逃逝運
為即客作如何離得兩種過失忽地眼開則悉是我
有不必施為安坐受享矣此非天真無作不屬功夫
也哉故窮子家業雖是現成須要回頭認父若不認
父有亦同無非長者咎也故知佛法本是現成不須
造作故名天真自然但要具眼方得受享溈山謂仰
山曰不貴子行履只貴子眼正為是故也。
<other>欲簡易脩行</other>
末世根淺畏難欲小就而不圖大事見速利而無遠
志嘗有人熟楞嚴至七卷為家事所拘且精力不繼
求直截簡易可入道者余曰古人根器勝汝萬倍尚
樵棲穴處木食草衣歷盡艱辛始得高明廣大豈草
草輕易今君飽食煖衣游優自在一部楞嚴尚告苦
則十方世界中少一尊現成自在佛可補也又有讀
宗鏡者畏百卷之多閱數卷即輟欲求簡少易閱者
固知此輩根器淺劣與般若無緣在三途六道中未
脫在故覺範歎曰聖世愈遠眾生根劣趣慮褊短道
學苟簡欲安坐而得譬農夫不務耰耘而思積粟可
笑也。
<other>功課隨見識升進</other>
謝君篤志西方專心淨業每日念佛號若干以為日
課後有省擬輟前課予曰理隨事變事得理融理既
<pb n="153"/>
廣大事亦無礙向所失者失於知見其功課則自若
也今知見即開則無法不是無處不真豈淨業能留
礙乎譬王子與庶民同日出胎迨六根漸長學問漸
增他無所異特貴賤耳王子增長分分成王種庶民
增長分分成臣種學道者須達王種尊貴毋咎功行
法門也如法達誦法華三千部後於六祖發明乃曰
弟子已後不須誦經也六祖曰經有何過而不誦哉
今後方名誦經僧耳法達遂終身持誦不輟夫法達
始末一人法華前後一經初則為經所誦後則能誦
此經特在迷悟之分而已故知是則一切俱是非則
一切俱非溈山謂仰山曰不貴子行履但貴子眼正
信哉。
<other>題無字話頭之始辨</other>
佛祖為無上法王原無定法可說但隨時隨器應病
應緣解執除疑直指心性令人證外無實法也故曰
但明取綱宗本無實法若有一塵一法可得與汝執
取生解皆落天魔外道又曰若以實法與人土亦消
不得又曰無法可說是名說法又曰若謂如來有所
說者是人不解我所說義是故如來出現圓音一演
隨類普聞各各獲益隨其大小各得證入雙林示寂
自後諸宗競起互相冰炭彼土五天已分多種摩騰
入漢至晉魏六朝數百年間得道高人悉從文字悟
入然法久弊生俱尚文字依通遺失言外大義與本
分了無交涉故達磨航海掃盡支離不立文字直指
人心見性成佛稱教外別傳悟者以文字證之無非
教外別傳之旨寧有出於教外乎傳之數世其宗方
盛然又不能無弊俱尚識陰依通遺失別傳之旨即
此不立等句已成文字故德山臨濟曹洞雲門溈仰
法眼等棒喝交馳拈槌豎拂三玄三要五位君臣四
料簡四賓主擎叉打鼓舞笏滾毬乾屎橛須彌山之
類各建法幢立宗旨於斯透得乃可即心是佛方為
達磨子孫不然即野狐精魅自唐及宋其宗大盛然
又不能無弊各逞玄妙立新奇將佛祖機緣為拈古
為頌古為評唱致令學人將心意識穿鑿得粉碎欲
死人偷心而偷心益起欲活人眼目而眼目愈盲此
時佛祖方便無所施矣故大慧於正法眼藏之末悉
拈時病知大法將頹遂不得已教人把平日所習知
解得力處縛作一束拋向他方世界然後唯將一句
無義味話頭參究是提無字話頭之始實起於宋也
若不以此令渠敵住心意識則終日剌首膠盆批判
古今抑揚宗教臨濟德山又如何雲門曹洞又如何
這語是掃蕩這語是建立這語是探竿這語是肯他
這語是不肯如是終身學得一套子熟了便道大事
已畢大法已明無事可為即欲紹隆祖位自系某家
法派好去續入傳燈幾十幾代孫矣是以無可奈何
單教參提無字或乾屎橛須彌山萬法歸一之類然
恐正參之際更生他病故又種種指出云不可解說
來當不可作有無之無不可向舉起處承當不可拋
向無事甲裏不可向擊石火閃電光處領略不可向
意根下卜度但默默提究僧問趙州狗子有佛性也
無州云無如是種種絕其解路故稱老鼠入牛角猶
如狂狗慣一逐塊今乃四方八面圍住令其轉向逐
人若放開一線則依然逐塊亦如窮子向來逃逝其
父捉歸禁在寶舍日久自當認父所有家珍悉皆受
用若開通一竅則依然逃逝故佛祖方便教參無字
話頭耳當時悟入亦不可勝計然又不能無弊今世
提無字者太多何嘗有得打透豈佛祖方便昔是而
今非耶初則靈驗終則不效何也夫提究之法原係
無功之功後世都把功夫會卻執為實法道我能著
實做功夫且又不識藥病之忌是以不驗也溯而觀
之一大藏教在古則可用在今不可用耶在漢晉六
朝則靈驗在唐宋則不驗耶即心是佛在唐初則可
用在唐末則無用耶棒喝機緣在唐宋之間則可用
<pb n="154"/>
在南渡後不可用耶無字話頭在宋元可用在今世
則又無用耶果大法之有盛衰抑人根之有差別致
前後相違反覆若是耶噫吾知佛祖原無定法亦無
實法但隨時節因緣根器偏向以救時弊耳故曰如
將黃葉止小兒啼又曰以楔出楔又曰但除其病不
除其法故無量方便法門在當人用之何如耳故曰
執則處處瘡疣通則門門妙法若向經教上得發明
則靈山一會儼然未散天台南嶽即我我即南嶽天
台若向即心是佛處得承當則達磨即我我即達磨
若向棒喝機緣得悟入則德山臨濟諸老即我我即
德山諸老若從無字打透則趙州即我我即趙州若
一處透則一切處都是我宗也教也佛也法也祖師
也無有一法推得在別人分上既皆是我則我分中
有何差別也然此亦是鈍漢亦是剩句亦是死法我
今亦不從經教亦不從棒喝亦不逐即心是佛亦不
提無字話頭但見山河大地明暗色空飢飯困眠不
求自足棄之宛然無蹤無跡無中無邊堂堂寂寂密
密綿綿此個還是經教耶棒喝耶即心是佛耶諸祖
機緣耶趙州無字耶原來都是無事生事好肉剜瘡
夢中說夢耳然而不可一向也須什麼始得嘗見杜
順和尚有個法身頌曰懷州牛喫禾益州馬腹脹天
下覓醫人炙豬左膊上此又如何話會於此明得不
妨自在於此未明切莫草草且提無字話頭實始於
宋時今人誣在唐黃檗運公豈不謬紊夫禪師諱希
運係馬祖之孫百丈之嗣臨濟之父趙州之兄傳記
具在尋常告人曰佛與眾生唯是一心當體便是動
念即乖唯此一心更無微塵許法可得此心即佛學
人不了心上生心向外求佛此係惡法又曰縱三大
阿僧祗劫脩來原來祗證自佛向上更不添得一物
不如言下認取本法與三大劫得者無異若欲從次
第而得從來無次第佛如是等語令人毛豎汗流塵
劫疑滯當下冰消本有妙心赫然透露極呵斥做功
夫從次第者故門下如臨濟睦州等光耀千古五家
宗派於斯獨盛向後不知何人將宋時住黃檗山者
一段示眾語贅於心要後曰那有天生彌勒自然釋
迦教參趙州無字話頭從此一人傳虛萬人傳實遂
訛為先黃檗運公說矣且運公曰當體便是動念即
乖無次第佛此心即佛不如言下認取本法而後黃
檗乃曰那有天生彌勒自然釋迦意相矛盾今乃塗
糊先聖逞己私懷欲擯天真本妙之心崇有為造作
之法此乃黃檗運禪師教人提無字話頭之始若運
公實有此語則當時門下如臨濟睦州裴相國等何
不掛諸齒頰錄諸傳記乎裴公所集心要何不將此
參諸前段而另贅於後乎且運公為趙州之兄趙州
未有此語豈運公預識其言而令人參之乎又豈運
公別無方便乃令參師弟之剩句也考其時察其言
斷非運公語係後人住黃檗山者之語也予恐誣先
聖惑後人致佛日不明大法益晦故為述佛祖出世
方便始末俟達者得以研覈真偽。
<other>文字語言不能悟道解</other>
如來應世普度群迷大開方便演無量言教從茲悟
入數等塵沙付囑流通人天普利然非在紙墨文字
中也唯應度者見六根變起都是真詮萬象流行無
非言教世尊睹明星而悟道從眼界入觀音達聞性
而圓通從耳根入香嚴從鼻香入藥王憍梵從舌味
入自後香嚴擊竹靈雲見桃南嶽天台悟法華晦堂
真淨閱語錄永嘉看維摩而發明心地圭峰讀圓覺
而涕泗交流是知法法可以明心塵塵可以入道故
曰牆壁瓦礫皆放光明水鳥樹林盡宣妙法古訓昭
然今有見解未透者乃曰文字語言不能悟道此人
不知喚何物作文字語言將何物為道而欲悟之若
爾則文字語言在道外而道在文字語言外乎古謂
道不離日用事物何獨擯文字語言在日用事物外
<pb n="155"/>
也殊不知文字語言悉從自心變起眼見色法為紙
墨手觸卷帙為經綸墨跡點畫為文字意識詮量為
語言則全是自心經教此外何處更覓文字語言哉
若達此旨則終日披尋而不見有紙墨文字之相如
膏助火益發其明言言歸自己句句達本宗如是研
窮如遍參知識矣文字有如斯利益是以天神擁護
諸聖讚揚佛菩薩付囑流通群弟子傳持結集海藏
龍宮雖龍樹之心量而不能數知豈肉眼而可思議
倘無利益則佛菩薩眾聖為虛設矣若橫起文字之
見則披讀時文字橫陳語言錯雜攢入葛藤不能悟
道猶患結胸者服人參而死乃戒曰人參大毒已親
受其誤不亦謬乎。
<other>謗宗鏡錄</other>
眾生垢重神昏欲強智淺不思深入大藏見佛祖言
教如山海畏力量難知反謗文字無益指宗鏡為義
學斥永明為小乘多見其不知量也夫宗鏡引大藏
圓頓之教與諸祖賢聖之言十居七八而讚述之言
僅二三耳若謗毀之乃謗大藏圓頓毀佛祖一切賢
聖也且圓照晦堂諸公何等人也皆仰之而手不釋
卷或恨見此書之晚今豈超過於圓照晦堂諸公乎
是宗鏡原不毀特毀自己之宗鏡耳永明不受謗乃
謗自己之真如耳佛菩薩聖賢天龍鬼神昭昭擁護
安可欺也彼其心不過為名利欲人歸向故立奇特
高峻之辨以惑之所得幾何不有報乎再請平其心
與永明較夫永明七歲誦法華群羊跪聽汝輩能乎
永明放生罹法臨刑不動汝輩稍涉逆順則若落湯
螃蟹矣永明九旬入定鳩鳥巢衣汝輩心神昏亂不
知當作何狀永明禮韶國師親承印記汝輩有何人
印記永明博綜三藏內外典籍洞達無遺汝輩孤陋
如面牆永明國王禮敬異國遙崇若飛埃過目汝輩
稍有小緣如蛆入糞永明日課百八事晝則放諸生
命說法利人夜則普施鬼食幽顯獲益汝輩飽食橫
眠唯圖利己永明說法四大天王現身擁護眾常二
千餘汝輩有識應鄙神鬼吐棄永明開山靈隱雪竇
淨慈諸名剎光明遠燭汝輩曉夜營求欲利子孫眷
屬永明臨化預知時至闍毘時舍利鱗砌今六百餘
年後猶有獲者汝輩血肉之軀他日腐敗不可名狀
永明冥王設像禮敬汝輩業積而不自知燄魔必不
輕恕若此概難盡述凡夫不藉佛祖金言般若何由
明苦海何由出且試讀看若無利益則斥之未晚也
再度尋常日用何勝事能超宗鏡不讀宗鏡但放縱
六情馳騁五欲攀緣外境耳究將何歸耶世傳永明
乃無量壽佛化現即阿彌陀佛也彌陀決不誤人誑
人手不釋卷而摘冥樞會要若靈源覺範諸老決不
惑人故予亦不自欺欺人叨叨為是說者誠非得已
矣。
<other>善財參文殊</other>
文殊為大智法王善財參禮既獲根本智復令遍參
諸友豈文殊未具一切差別智不足為善財師而令
其別參乎善財受教無論僧俗外道仙人男女一切
等眾悉依參禮學菩薩道行菩薩行以廣差別之智
乃得一生成辨圓滿佛果噫此可為萬古師弟之榜
樣矣師範如文殊不曰爾不須別參於我處足矣弟
子如善財不曰我已獲證本智何必別求也文殊無
人我之相善財亦不得少為足故師範當效文殊毋
掩人善而衒己長弟子當學善財博問先達充法界
以廣智悲則大法指日可興矣孔子之集大成豈須
過於孔子者集之哉大地眾生各有長處吾集取之
設有短者亦自省焉則無一非師無處非益故曰孔
子焉不學而亦何常師之有是故欲參知識必當具
眼不在威儀聲譽王臣擁護大眾喧攘者黃檗祖師
曰方今參者只在三百五百大千熱鬧處若草衣木
食灰頭垢面獨坐者不顧矣如善財禮五十三人僧
<pb n="156"/>
俗神仙乃至外道婆羅門長者居士童子女人甚至
婬女俱各獲益內具菩薩行者豈關相貌差別乎陶
君奭曰真仙如純陽而化為乞士雖九轉神丹必掉
臂不顧若見空中跨鶴者縱下鼠糞人必爭食無怪
也有問某大師若何予謂老宿出世宏揚各有長處
但當敬仰勿可擬議吾輩當以獲益為主今不憚千
里而訪知識者將圖實益不然縱巍巍堂堂三十二
相放大光明於我何與乃係彼之長也山林廛市中
無問僧俗乞見妓者有一言半句能開愚蒙破生死
此即真善知識當頂戴供養世世生生直至成佛悉
斯人恩德也故吾輩須圖實益毋事虛名誇我已親
近幾知識走過若干名山不知本分中依舊黑卒卒
地雖誇亦奚以為。
<other>前塵不定</other>
洞山清稟禪師靜坐一日呼侍者謂曳木者無損階
砌侍者出視無人又細求之乃群蟻曳蜻蜓翼緣階
而上覺範老人謂其靜極妙而靈知也後世有非清
稟侍者兼非覺範云本群蟻與蜻蜓翼耳何得謂人
曳木乎且曰若人問是何物當直曰群蟻曳蜻蜓翼
也作此見者古人呵責謂之平實頭禪見山是山水
是水僧是僧俗是俗大盡三十日小盡二十九無則
始終云無有則始終言有直問直答不可起第二念
定將去合將去以平常心是道為極則者此類也前
代如晦堂真淨東山圓悟大慧諸老曾斥此輩為依
草附木精靈鬼魅如盲人行路一條拄杖寸步拋不
得乃欲擬先德判古今難矣哉若謂目前幻境實有
難易則十地聖人何大地黃金長河酥酪耶琉璃光
觀群動無性乃見大千世界眾生如一器中貯百蚊
蚋啾啾亂鳴於分寸中鼓發狂鬧爾時心開得無生
忍若謂洞山之見為非則琉璃光不合心開得無生
忍矣乃至月光見水空藏見空阿那律見大千如掌
果如來窮盡微塵國土若洞山之見為謬則諸佛菩
薩悉謬矣亦如鬼見恒河為火天見琉璃人見為水
若據其說則鬼以天人為錯天以人鬼為錯人以天
鬼為錯互相非矣若執定前塵不易外法不由心變
則凡決為凡聖決定聖天堂是天堂地獄實地獄一
毫不可更易則頑然一塊死物何得隨緣幻化轉凡
成聖也哉如此學道都是死法墮在死水驢年未夢
見在若臨命終四大分離之頃請問是群蟻曳蜻蜓
否不知如來藏中般出什麼行境是蓋不知萬法由
心故前塵不定無體隨緣是蓋常見外法而不知常
即無常無常即常是蓋隨緣不變不變隨緣生即不
生不生即生是蓋真如受熏隨緣幻化故曰心為大
幻師幻出諸形像也妄以識見判斷古人吾恐學人
承虛接響故特辨之如上以俟達者。
<other>物不遷論解</other>
諸人爭辨此論或謂物性本虛無可遷動或謂各性
而住住則有法指肇公為邪見或謂萬物自遷心體
常寂種種異解均非論主之意蓋肇公曰傷夫人情
之惑也久矣目對真而莫覺又曰苟能契神於即物
斯不遷可知矣今不遷且置究竟以何為物若明此
旨則洞達天真無作緣起無生遷與不遷可不辨自
解楞嚴經曰一切浮塵諸幻化相當處出生隨處滅
盡楞伽經曰一切法不生我說剎那義初生即有滅
不為愚者說寂音曰以一剎那流轉必無自性故生
即是無生若非無生則不流轉是故契無生者方見
剎那故知物之不遷即法之無生也物者非心外有
物乃自心根塵識陰入界也佛謂阿難陰入處界地
水火風一切所有悉本如來藏妙真如性循業發現
則知生死交謝寒暑迭遷肇公所論不遷之物寧能
出根塵識界七大之外乎既皆如來藏所現則無體
無性隨緣幻化念念不停前不至後後不參前昔自
住昔今自住今念念不相並物物不相到各各不相
<pb n="157"/>
知新新無間運運相續剎那各住當體自寂故仲尼
之在川莊生之藏山悉指天真造化之妙法爾自然
之宗乃如來藏性本自如然隨緣幻化活潑生氣也
不可加毫髮擬議若稍擬議即非本妙矣凡夫不知
認作外法遂成生滅輪轉迷而不返小乘怖畏見無
始流轉故棄有趣空大乘菩薩明見自心緣起本妙
之宗便得隨緣自在受用無窮小乘外道妄自加功
欲斷不知法爾自遷豈能留住當體自寂豈可推排
法爾自遷豈勞排遣當體自寂豈用挽留故曰去而
非遣住而非留棗柏曰有功之功功歸生滅無功之
功功不虛棄多劫積脩終歸敗壞不如一念緣起無
生超彼三乘權學等見蓋為此耳學者若不達此稱
性隨緣一涉造作施為即係有功即生滅矣以其傷
殘本妙違背天真縱有受用得力亦生滅輪迴法耳
大乘達此無作之旨自然任運隨緣不用加功疾登
覺岸此即無功之功不虛棄也大心凡夫一念達得
則洞見法界緣起無生超彼三乘權學歷劫功用但
凡夫流浪已久心識粗垢習氣純熟妄見外物執有
遷流若細心研究有何物而可去來世尊喻旋火輪
極為親切如人持火以手旋轉愚人妄見一大火輪
智者觀之了知唯一星火譬凡夫即今妄見山河大
地萬法森然已去未來業報因果宛然實有智者觀
之不出即今一念妄自布成耳何則過去無量劫乃
昔日昔時前念悉已過去既去則不復來豈不空耶
過去既空則未來無量劫乃至後念悉屬未來豈不
空耶過去未來悉皆空寂則當體廓然露現者是誰
唯即今一念則知山河大地明暗色空一切萬法悉
收拾在即今一念矣若能於此一念薦得則肇公不
出一念肇公出不得則釋迦亦出不得釋迦出不得
則彌勒亦出不得乃至十方三世聖凡好醜一切等
物悉收拾其中矣何有物無物遷與不遷可論乎故
曰十世古今始終不離於當念又曰入剎那際三昧
若不肯於此承當了知一念現前將此希望未來祈
求佛果此真繫驢之橛狗啃枯骨也。
<other>梁武帝為大菩薩示現</other>
眾生具無量顛倒妄想佛菩薩有無量善巧方便而
度脫之然有正度有巧度有顯度有冥度種種不同
唯佛與佛乃能究盡凡夫肉眼何知釋迦八相成道
令見聞獲益此正度亦顯度也燄魔考掠有罪燒煮
烹煉令其欲枯識盡厭苦求脫恐怖發心此巧度亦
正度也無厭足王化無量罪人無量獄卒剝割斬截
令一切聞見眾生膽落魂消改惡從善此巧度亦冥
度也或現異類畜生能宣妙法令人開悟或現同類
與共同事漸令覺悟或現眷屬或現冤親種種化現
令其度脫或正中有巧顯中有冥總欲令一切眾生
離苦知真舍末歸本吾觀梁武帝所為乃巧中有冥
實大菩薩也當時寶誌公係觀音示現傅大士乃彌
勒化身豈有觀音彌勒二大菩薩久與處而梁武乃
為凡夫哉達磨之不相契也正欲後人以此為式而
悟向上之法耳且梁武以臣下倔起而為帝皇其崇
尚三寶所作勝事王侯以下孰能及之其為外護也
孰敢違背其戒殺也則宗廟以麵為犧牲其護生也
則斷死刑必為流涕其齋戒也日唯一餐過午不食
其懺悔業障洗滌冤愆也則置十卷懺文至今傳禮
其普度幽顯也則屢設大會水陸道場其脩福報也
則營寺造塔不可勝計其多聞廣學也則親講般若
天雨寶華其餘度生廣濟凡有為功力靡不畢具後
遇達磨傳佛心印則了無交涉蓋欲令天下後世悟
佛祖正意總不在是耳所有施為悉皆有漏所作事
業非實功德但為人天福報小果而已是故達磨之
來正與顯也梁武所為巧與冥也共成法會總普賢
大行也淺識生謗橫起是非邪正之見所謂管窺蠡
測不知海天之高大深廣耳。
<pb n="158"/>
<other>舉世皆聖人</other>
羅近谿先生謂舉世皆聖人此真得聖人大體夫世
尊初成正覺即曰一切眾生具有如來智慧德相但
以妄想執著而不證得淨名曰眾生亦如彌勒亦如
常不輕菩薩曰我不敢輕於汝等皆當作佛由是觀
之諸佛菩薩大聖大賢一體平等未嘗有我人彼此
之相蓋凡夫迷久卒欲會同一體平等極難信入故
不可以不辨夫未起念時則平等真法界無佛無眾
生馬鳴所謂本覺義遍照法界義也纔有念慮分別
情生則人我頓形彼此相現平等法界便致差違馬
鳴所謂不覺義又名無明也然此念慮從平等法界
起所有分別即分別平等馬鳴所謂一切分別即分
別自心從平等而起分別以分別而分別平等平等
即是分別分別即是平等則知眾生日用現前所有
分別念慮我人等相本是平等法界如是了知馬鳴
所謂始覺義也又曰如來知一切眾生及與己身真
如平等無別異故以有如是大方便智除滅無明見
本法身自然而有不思議業種種之用即與真如等
遍一切處故眾生日用達得彼我一體凡聖同源即
名大方便智除滅無明見本法身也杜順和尚曰情
與無情共一體處處皆同真法界張拙秀才曰光明
寂照遍河沙凡聖含靈共我家永明曰與三世佛一
時成道共十類生同日涅槃棗柏曰若以法眼觀無
俗不真若以肉眼觀無真不俗故己聖則一切皆聖
我凡則一切皆凡凡聖在我不在人也若見一人非
佛即自己亦非真佛也若見一法差別則平等光明
不顯現也洪覺範曰真能敬重自己佛性則於一切
眾生決不得生慢故敬重自己佛性即敬重一切眾
生能敬重一切眾生乃為敬重自己佛性若嗔恚一
切眾生即嗔恚自己佛性乃至若憎若愛若毀若讚
一切等法悉是憎愛毀讚自己佛性與彼何預故曰
從平等法界而起分別分別即是平等法界豈能出
平等法界之外乎舉世皆聖亶其然已。
<other>我相</other>
生死根本皆由我執我執若除誰受生死是故真為
生死發心學道者凡有脩為必為除我我執日空則
道德日著其不為生死假名學道者所有脩為必皆
為我我執日增則生死愈固古人曰何物為大業力
為大何物為高人我最高若不先察其根本以空人
我則所有勤苦功行福報巍崇即與我相共高大矣
世諦中福報大一分則我相大一分學問進一分則
我相增一分直至非想與大自在天其福報學問更
無過矣總為我執未除故成魔外此學道緊要關頭
不可不頻頻返照也。
<other>真我</other>
肇公曰天地與我同根萬物與我一體又曰會萬物
歸自己者其唯聖人乎張拙秀才曰凡聖含靈共我
家孟軻曰萬物皆備於我法眼大師曰聖人無己無
所不己由是觀之無我則一切皆我有我則一切非
我而妄執分為能所對待生死輪迴蓋眾生分中無
不皆我只為不知彼我遂隔猶如冰執不能融化若
知之者法法是我釋迦八相成道皆我也彌勒未來
作佛皆我也過去諸佛未來諸佛現在諸佛乃至十
方一切諸佛所有脩行現大神變積功累德無量福
智皆我也諸大菩薩廣行悲願饒益眾生皆我也乃
至禪天外道一切差別等類皆我也地獄鬼畜脩羅
一切差別業報皆我也若如是知如是了達則一肩
荷負全體吸盡若有毫髮非我便為能所之根鬥諍
之本一翳在目空華亂墜矣吾輩大心凡夫當直下
如是了達不然便墮邪徑譬如長者家業一切現成
無論巨細靡不悉備不須窮子費毫釐氣力只要承
認則所有家珍都是我有若稍遲疑不致逃逝便為
客作翻疑此是長者家業我豈敢望我亦當積累銖
<pb n="159"/>
寸辛勤剋苦然後是我已分可比長者之富設從此
做去即至如長者家業正眼觀來亦非現成本有之
業係新發造作之家故曰十地聖人說法如雲神通
如雨見性如隔羅縠不名真佛子蓋為不知一切皆
我不識真我妄起脩為勤辛累劫耳寶誌曰窮苦枉
經無量劫不信常擎如意珍可思也凡夫無始棄卻
真我妄執四大為我故成生死如棄海認漚如來方
便教以無我之觀令其觀出生死縱證果位亦非究
竟名為小乘是亦不知一切皆我不知真我故世尊
於涅槃會上斥之曰無我為生死有我為涅槃是知
真我本無我無我則真我顯現法法皆我執我則真
我隱覆法法非我小乘作無我觀者不知真我本自
無我強觀無我即偏于無我不悟真我故遭世尊斥
辱若達真我即無我無我乃真我博地凡夫一念了
知直下便同古佛故長沙曰盡大地是自己光明雪
峰曰盡大地是個解脫門佛祖如是言句盡情嘔露
而人尚未信請觀凡夫分中何法非我你且拈來眼
見色我也耳聞聲我也鼻嗅香我也舌知味我也身
覺觸我也意知法我也五陰六入我也十二處十八
界我也地我之堅礙也水我之潤濕也火我之熱性
也風我之鼓動也空我之虛通也見聞覺知我之粘
湛也識我之精明也如來藏我之根本能藏能攝能
生一切也大圓鏡我之平等光明也真如我之不動
不變無偽無雜而能隨緣也涅槃我之不生不滅寂
靜真體也佛性我之清淨本體也常住我之亙古亙
今未嘗移易也法界我之主伴交參重重無盡也法
身我之能建立一切也實相我之不屬有無昭然顯
現也佛我之靈知也法我之性德也僧我之和合也
毘盧遮那我之種種光明遍照也無量壽我之無始
無終與太虛齊壽也釋迦我之能仁也彌勒我之慈
也文殊我之大智也普賢我之大行也觀音我之大
悲也淨名我之真俗融通也娑婆我之雜穢也極樂
我之淨業也藥師琉璃我之光明潔徹也重重華藏
我之交徹融攝也天我之十善也人我之情想均等
也脩羅我之有福而憍慢也餓鬼我之虛詐也畜生
我之昏鈍無知也地獄我之破戒而業重也乃至窮
盡虛空遍空塵剎不可說不可說一切所有無不皆
我設若無我則一切皆無矣故古人曰若有一法非
我則誰能於我心外另置一條者既知一切皆我則
何取何舍何苦何樂何淨何穢本是一道平等光明
耳有智須當達此則無我無為無造無作一切現成
靡不畢具故懶瓚日本自圓成不勞機杼臨濟曰何
處欠缺脩補何處如是方為大心凡夫廣大心量稱
佛本懷紹佛家業耳吾作是說其有久積善根宿有
靈骨者必歡喜信受其小根劣器必疑謗以為諸佛
菩薩久積功德豈為我有不知凡聖同源物我一體
故曰十方諸佛莫不仗我威光一切異生莫不賴我
恩德若見毫釐非我則便立我相人相眾生相壽者
相縱有玄妙奇特決非真正種子愚迷不知盡大地
都盧是我乃立起凡聖淨穢我今脩來到某世界去
見某佛聞某法又道我能做得幾何功夫在蒲團上
靜得幾時能講得幾部經論做過幾何勝事種種賣
弄正眼看來都是著鬼駝了一個我相之乎者也德
山所謂如將一毫安置太虛巖頭所謂汝將一滴投
於巨壑有何交涉拋卻自己本有家珍伶俜辛苦延
門求乞古人又曰若人謂我與佛異者斯人即為魔
種故欲證佛之四德當達真我一切皆我若一切非
我則是誰耶故曰若無我心萬法安寄。
<other>假我</other>
一僧負明心達本作知我論數千言雜引諸祖言句
并涅槃經無我為生死有我為涅槃大意以為見色
聞聲無不是我以此承當為了大事予詰之曰既一
切皆汝所有一切且置現前我身豈為汝耶曰然據
<pb n="160"/>
汝之意豈不以吾身為汝眼中色塵所攝故為汝耶
曰然我若去時汝豈不成斷滅曰汝身雖去吾之見
性常在予笑之曰贓證現在分為兩橛矣此楞嚴經
中行陰空之外道常無常執也豈佛旨哉外道執為
一切眾生於我心中自生自死名為無常我之心性
凝然不動名之為常即此矣僧不能答欲知真我者
慎勿墮此類蘇子瞻溪聲盡是廣長舌山色無非清
淨身之句猶遭老宿檢點亦為是也。
<other>消歸自己</other>
皓月當空以我取之是我月耳千萬人取之千萬人
之月耳人為千萬而月未嘗分也以人言之則謂千
萬人之月亦可耳吾一人所見與千萬人無與也千
萬人所見亦與吾無涉千萬人不見吾之所見吾亦
不見千萬人之所見是謂各各不相知各各不相到
既不相知相到則唯在我迥然獨露耳如有盲不見
月則千萬人所見與彼盲人何與是故學道者唯務
自己弗咎他人乃知如來出現八相成道初在鹿苑
終至雙林三百餘會四十九年以我取之皆存乎我
與他人何與是故法華我之法華也般若我之般若
也方等我之方等也楞嚴我之楞嚴也華嚴我之華
嚴也若曰佛在世時某人得道某人證果某人於某
經悟入於我何與如群盲相謂曰某人於某地見月
某人於某時見月與群盲何與學道者不務觀己而
曰當今末法或曰我無宿根或曰此是佛法此是最
上一乘或曰古人如何得道如何神通作何勝業正
如人數他寶自無半錢耳蓋天下餘事可讓唯此大
事所謂當仁不讓也設生佛世時諸人悟而我未悟
亦虛生也今生末世諸人未悟而我獨悟即佛世也
盡大地人皆悟我獨未悟則盡大地人無與于我盡
大地人不悟而我獨悟我亦無與於盡大地人總之
各各不相知各各不相到也世人看佛法皆謂此是
佛法既云佛法與我何與佛已成佛何藉我看如時
文程墨皆為未第者設若既已第矣復何用哉是故
信知無量佛法皆為我也予嘗告人曰楞嚴中七徵
八辨五陰六入十二處十八界地水火風空見識漸
細推詳本無所有本無生處悉是如來藏妙真如性
阿難至此豁然大悟即自慶曰一切世間諸所有物
皆即菩提妙明元心豈阿難可從此悟而吾輩不可
從此悟耶既不能悟徒誦何為故讀佛法者當言言
消歸自己諸佛菩薩面命耳提獨為我耳切勿道此
是佛法推在佛分上去亦如盲人嫌皓月之不我照
也。
<other>功德</other>
持戒念誦焚香散華禮拜種種作為雖曰功德此係
虛偽之法生滅之本有量有邊有窮有盡非無漏真
實功德也法華楞嚴以六根清淨則各各有若干功
德不可限量不屬思議自然充足圓滿不待求之而
有作之而成夫六根何為清淨清淨者空也本來無
物本自空寂非有物可磨瑩有法可除蕩故六祖曰
本來無一物何處惹塵埃直指單傳即印可矣龍勝
曰眾生無始已來執成有法若頓言空聞必怖畏如
來方便故遮言清淨耳圓覺經曰一根清淨則多根
清淨乃至八萬四千陀羅尼門一時清淨是故一塵
見空則一切悉空一切悉空則一切悉為功德不待
起心動念然後為功德也故眼見色時色不可得色
即空矣色既空寂眼豈獨存眼色皆空識從何立三
處都無則本來清淨既本清淨則眼見色時豈非功
德乎眼色既爾鼻香亦然乃至八萬四千法門悉皆
清淨悉成功德故曰諸法從本來常自寂滅相則知
從本已來常自寂滅非屬今安排而方寂滅也楞嚴
經中漸細詳明根塵識界本來無有本無生處本來
空寂非因非緣亦非自然了不可得本是如來藏妙
真如性若有毫釐生處即非如來藏矣眾生不知妄
<pb n="161"/>
自執有故曰六為賊媒自劫家寶若頓達空即此根
塵悉皆寶藏馬祖大師謂大珠海慧曰自家寶藏不
顧拋家散走作甚麼大珠曰不知那個是海慧自家
寶藏馬祖曰即今言語者是汝寶藏一切具足更不
欠少使用自在大珠即於言下一肩荷負頓獲本心
故眾生日用所有根塵本來空寂悉皆寶藏蓋為不
知甘自塗炭且如眼見色時眼若不空不能見色亦
如鏡光若先有物豈能現象現象之時鏡必空寂愚
人見色執為實有譬諸小兒欲取鏡象類此可知故
知鏡體本空而顯現無竭六根清淨而照燭無窮鏡
光照多象而無能照之勞六根現萬法而無能現之
跡眾生諸佛本是同源亙古亙今本來一轍既知空
寂又何妨於空寂中縱橫放曠大圓鏡內自在翱翔
故肇公曰動即寂寂即動愈動愈寂愈寂愈動方為
大解脫大自在大安穩愚人不知妄見有法自生畏
避正夜光之暗投掩耳盜鈴者也東坡曰江上清風
山間明月耳得之而成聲目遇之而成色取之無禁
用之不竭是造物之無盡藏其庶幾乎達此者一無
所為任運騰騰而功德自足昧之者百般造作孜孜
急急而辛苦伶俜反覆之間天地懸隔有智何不思
焉夫萬法既空空何有量故稱無量功德念慮無從
思議難及故稱不可思議功德萬有歸空空不可壞
故稱真實功德法爾天成不假造作故稱本具功德
覓之無跡舍之愈彰故稱絕妙功德不見有生不見
有滅故稱無漏功德帝網重重卷舒自在故稱無盡
功德上至諸佛下及三塗橫遍十方豎通三際靡不
該羅具足故稱圓滿功德聲聞權學不能知外道天
魔不能測故稱無上最上功德也。
<other>堂堂何處不毘盧凡屬有心皆可悟</other>
華嚴經曰佛身充滿於法界普現一切群生前隨緣
赴感靡不周而恒處此菩提座古德曰毘盧本絕多
端相青即青兮黃即黃又曰青青翠竹真如境郁郁
黃花古佛心法華舉公曰觀音勢至向諸人面前大
作佛事若信不及郤往他方救苦利生去也由是觀
之則諸佛菩薩遍界現身大作佛事而凡小不知故
普門示現應以佛身得度者即現佛身而為說法應
以某身某身得度者即皆現之而為說法是知本無
定形但隨緣現其應度者自然舉意全彰寓目咸是
若其不爾則不應言佛身充滿法界也普現一切群
生前者含靈蠢動總是群生何獨我非群生也隨緣
赴感靡不周者大地眾生悉從緣起更無一法離緣
別有也而恒處此菩提座者法華經云諸法空為座
蓋指遍界現身而了無朕跡全體即空也永明曰高
低嶽瀆共轉根本法輪大小鱗毛普現色身三昧果
係具眼則普皆金色靡非佛身何所揀擇乎凡屬有
知直下頓達則便同古佛豈關相貌之別形服之殊
華嚴會上凡聖交參龍蛇雜遝故稱廣大法界無遮
海會各各證解脫門各各具菩薩行何嘗必其具人
形剃鬚髮出家苦行方入會乎故丈六金身老比丘
相係生滅之質分段之形乃為劣解權機而應現耳
毘盧遮那此為法報真佛善財參禮五十三人長者
居士男女外道居多而比丘之相僅兩三人耳信知
大法不拘相貌形服當今懷彼我之私膠僧俗之見
戴髮者定為外道圓頂者必是高人則世尊在日已
有淨名廣額善財龍女月上之流曾未聞以鬚髮為
辭而斥之也自後龐老裴公凌婆靈照等代不乏人
皆為千古榜樣亦未嘗見斥於馬祖石頭趙州臨濟
也學道者不先探取無上菩提本具大法以入毘盧
海會乃於漚泡幻身數莖毛髮上作活計大似夢中
入夢矣為比丘者當遠承靈鷲少林近踵德山臨濟
上光先祖下化群迷現法界身大作佛事安得於空
華鏡中膠柱鼓瑟耶。
<other>勇猛</other>
<pb n="162"/>
古云純剛打就生鐵鑄成乃可入道唯廣額龍女之
流乃可當此何則直下了知一信不退了無餘疑便
自言曰我是千佛中之一數並不曾慮道我日殺千
羊莫非業重否未曾持戒根器不淨不堪承受大法
否未及苦行久修以積功德否一切不顧直信是佛
龍女曰我獻寶珠世尊納受是事疾否舍利弗言甚
疾女言以汝神力觀我成佛復速於此亦未嘗疑我
是女身莫非垢穢非法器否龍馬畜生非人天道否
年始八歲非耆宿否直下信入便同古佛此二人者
真正勇猛可為萬古標榜豁人逡巡畏縮之念故曰
學道須是鐵漢著手心頭便判直取無上菩提一切
是非莫管又曰但知今日是何慮昔年非學道者決
當取法乎此切毋疑畏我今未可且待來生也。
<other>偽勇猛</other>
直見自心更無外法此心即佛無纖介疑滯諦信堅
牢一往不退如廣額龍女此真正勇猛也其不見自
心者亦效勇猛乃矯情立異或漫自許可或一切不
受或直行直撞或曉夜劬勞或高聲唱誦或夜行山
頂都將四大識神安排造作認為勇猛此魔道也昔
有友曉夜高聲念佛時望翕然值數員老宿印過予
切疑之後不數載竟入魔道由此觀之可不寒心法
句經曰若起精進心是妄非精進但能心不起精進
無有涯黃檗和尚曰道人當如癡如愚方有相應分
顏子簞瓢陋巷怡然樂道不違如愚孔子稱其好學
真勇猛真好學者但在明心不假外貌也若外現許
多威儀而不務明自心者決非真正種類自然流入
魔道彼魔道福業豈非從偽勇猛而得者耶。
<other>魔因</other>
心有所重即為魔因何則於空寂平等中有依倚執
著故也楞嚴經中五十種魔皆起於自心有愛樂趣
向以成故曰心愛圓明心求善巧心愛神通心愛長
壽種種生著則許多功行悉成魔事若徹見自心本
來空寂本來平等則取舍俱喪情執皆亡魔法魔因
從何而有縱日與天魔外道嬉戲何礙於平等空寂
所謂如風吹光如刀斷水魔王欲覓如來起處不得
有以也魔佛之分本無其種若見自心則無處不佛
而魔即是佛昧郤自心則無物非魔而佛即為魔故
曰能向異類中行始得又曰但能入佛不能入魔學
道者欲除魔事先悟自心自心不悟則八識田中必
有依倚趣向之病急當照之如世俗中有所偏重即
名為累或好名好利或好勇好色如是乃至種種好
樂終身各為所累於事為上縱收拾得十分周匝到
底敗壞必歸於此彼不求悟心而好佛者乃為佛所
累矣老龐曰縱生極樂國原在鐵圍城可不深省焉。
<other>見病</other>
巍巍古佛蕩蕩毘盧絕終始而亙古今無方所＆unrec;＆unrec;
空界人人具足個個圓成但為不知而隔於見耳昧
之者固弗是道知之者不直下了達乃立種種見識
以求之何異於方木逗圓孔一毫置太虛故三祖曰
不用求真唯須息見棗柏曰凡聖一真唯存見隔見
在即凡情亡即佛又判法華經中龍女成佛云權學
三根自將見隔迷自實法反稱為他不知躬己本自
如斯全處宅中猶懷滯見云何界外懸指僧祗此見
不離定乖永劫回心見謝方始舊居何如今時滅諸
見業徒煩多劫苦困方與佛同三乘權學之徒自生
見障以成束縛隔絕若肯直下滅此見業則與龍女
剎那成佛無異故曰回心見謝方始舊居亦如窮子
初到父舍即時認父則一朝富貴弗差毫末何必二
十年中運糞方始承認是亦下劣之想貴賤之見為
隔也故謂之見剌舍利弗自歎曰同共一法中而不
得斯事又曰常在於其中經行及坐臥學道者不知
此乃起種種別見凡聖淨穢佛法之見人我有無見
是非始終見差別下劣見殊勝喧靜見帶此見下而
<pb n="163"/>
以求悟道縱千佛出頭亦未解脫在。
<other>便是介歇</other>
莫晴虹嘗謂吾於四字終身受用不盡四字者何乃
曰便是介歇便是介歇者秀州鄉語所謂只得如斯
也於日用中遇逆順境界無迴避處則順受曰只得
如斯故蚤得世念灰冷參究宗乘探索淵微留心本
分晚年德望日隆皆稱道者羅近谿嘗見人有過眾
所擯棄公但曰怪他不得故見舉世皆是聖人與唐
虞無異陽明之道於斯大顯予謂二公皆用四字簡
而捷易而明足可為後世師法一則恕己一則恕人
恕己則無入而不自得無處不可從容雖地獄三塗
亦若也恕人則無物不可容納無人不是聖賢雖調
達六群亦若也故孔子曰有一言而可以終身行之
者其恕乎初學由之則心體廣大度量寬宏動止安
詳氣質和順智慧明利習氣自銷不易凡身運運登
於佛地何須勤苦分分證入真如故曾子以忠恕證
道真徹上徹下之言。
<other>欲通文理</other>
義理非語言不顯語言非文字不傳是文字即語言
而語言即義理得義理者則不見有語言文字之相
通語言文字者或未必達義理也今之學佛法者皆
為文理不通捨內典而讀書史豈不愚甚何不以讀
書史之功轉讀楞嚴宗鏡耶彼書史文理通日吾之
內典文理有不通乎縱未通透亦乃僧家本分八識
田中般若種子已藏蓄之將來受用自然可坐而待
彼為此者蓋亦不達佛意不善發心無遠大之志欲
速見小故耳佛祖之意本欲令其達義理而出生死
何以文字為故發心者直欲探取無上菩提見言外
之旨而讀之縱遲鈍者經萬遍後管教釋迦達磨無
量聖賢如指掌握若文理通透烏足道哉急急於登
高座揮麈尾作野干鳴者一任將九經十七史從頭
去讀也。

天樂鳴空集卷中終
　秋岳居士曹溶助刻天樂鳴空集中卷奉薦
顯考誥封文林郎河南道監察御史約齋府君
　早生安養者

<sarticle><article>天樂鳴空集卷下</article></sarticle>
山陰天鼓居士鮑宗肇述
靈峰蕅益沙門智　旭定
會稽石梁居士陶奭齡
秀水止菴居士王起隆　閱
<other>悟後讀書</other>
有僧某齒尚少氣吞諸方遍歷叢席後入廣閩依憨
山會下數載有龍居士從彼來訊僧作何狀曰渠已
悟徹憨師印可可出世為人矣為外學未通古今未
博難以接賢士大夫故特避靜處潛心博學數載之
後當出也予笑曰若作此解敢保未徹在正好買草
鞋行腳去居士愕然曰何謂也予曰請以小譬之欲
殺人者只消精熟一件器械便可無敵於天下豈得
般般學過且如六祖高峰未嘗識文字而為人天師
範曾未聞其悟道之後復讀儒書也當時帝皇臣宰
未嘗以學未博而短之也大慧稱真淨之禪如一柄
利刀於咽喉一刺即殺五祖之禪手上著即手上殺
足上著即足上殺具如上手段方為大善知識初不
聞其悟後而讀儒書博今古也黃檗接裴公兜率降
無盡東林出蘇子鳥窠伏樂天真率之於荊公法雲
之於山谷大慧門下士夫宰官盈百此諸大老其文
學不知勝出於諸公否諸公之信從悅服不審服其
文字之博學識之廣抑耑為大法也君歸持此語謝
之請細裁焉龍公乃唯唯而去。
<other>儒釋文理各別執</other>
<pb n="164"/>
儒釋文理其間旨趣或深淺不同而謂文理各別是
大不然華梵方言難以辨認前代尊宿重重翻譯悉
已瞭然佛者覺也佛不同而覺可知矣阿彌陀云無
量壽無量光毘盧遮那此云種種光明遍照彌勒云
慈氏文殊云妙德般若云智慧例皆如是何有不同
若以跡拘即中國一統南北音聲亦別所謂莊岳數
年悉曉達矣是故文字即音聲也所指者即義理義
理既得則音聲文字縱無量差別豈能惑哉是故不
務得義理而執兩家文理各別必讀儒教者真魔道
也。
<other>金剛般若</other>
夫此經者凡聖共有全體具足不屬五千餘言文字
章句也體性堅凝湛然常住不可破壞能壞一切故
謂之曰金剛唯寂唯默性自神解寂而常照法界朗
然故謂之般若昧之者曠劫昏迷生死輪迴無有休
息故謂之此岸悟之者豁如夢覺萬法銷殞本無生
死本自涅槃故謂之彼岸生不為有滅不為亡凡聖
之本亙古如常故謂之經若達此經則十方三世佛
及眾生想非想情非情乃至一切所有悉皆空寂故
曰十二類生我皆令入無餘涅槃而滅度之一切滅
盡彼我皆無故曰無我相人相眾生相壽者相本來
無有非今始無本來寂滅非今始滅故曰實無眾生
得滅度者若能達此則攀緣頓息妄念何從故曰善
護念念念相承心心相印故曰善付囑經行坐臥全
體住中故曰應如是住心體平等不須捺伏故曰如
是降伏其心根塵銷落纖介無蹤故曰應無所住行
於布施平等真空本自無相眾生情計妄見有相故
曰凡所有相皆是虛妄然此諸相原是自心則諸相
頓空心光頓顯故曰若見諸相非相即見如來自心
真如不動不變無去無來故名如來即相非相相即
如來若無宿種聞必不信故曰如來滅後後五百歲
有持戒修福者於此章句能生實信不於一二三四
五佛而種善根已於無量百千萬億諸佛而種諸善
根十法界中悉由心造一切萬法悉從心變心無形
相而熾然建立絕言絕慮而言說縱然舒之則萬別
千差卷之則一真無性故曰一切賢聖皆以無為法
而有差別佛及眾生以心為體無上菩提皆從心出
離心何有心即此經故曰一切諸佛及法皆從此經
出四聖六凡體本空寂無性隨緣實無所得若有所
得不隨緣起是故隨緣起處悉無體性悉無所得故
曰須陀洹以至如來在然燈佛所於法實無所得色
相本無根塵非有眾生日用全體皆空不達真空妄
見色相心即有住若達真空則常住真心朗然獨耀
法爾無住非有色香味觸而勿令住著根塵銷落則
心體湛然故曰不應住色生心不應住聲香味觸法
生心應無所住而生其心即心是佛即心是法一體
三寶常現在前故曰若是經典所在之處即為有佛
若尊重弟子因指見月顧名思義持而勿失故曰以
是名字汝當奉持五陰本空四大非有即為歌利王
割截身體節節支解若不達空毫釐計有即起嗔恨
若達真空本無人我即為忍辱仙人此心體非實非
虛欲言其有無相無名欲言其無萬事萬形故曰如
來所得法無實無虛而凡夫無始昏迷計執不能開
悟故曰如人入闇則無所見一念心開如千日並照
根本常光如日光明顯現萬象種種照了故曰如人
有目日光明照見種種色直談心體了無迂曲不歷
階梯不俟修證故曰如來為發大乘者說為發最上
乘者說若樂小法妄執人我高推聖位自鄙下凡雖
讀此經不能信受故曰若樂小法則於此經不能聽
受讀誦為人解說迷失此心妄執人我無始以來不
能解脫是為先世罪業應墮惡道受持讀誦此經之
時則人我俱亡一體平等故曰先世罪業則為消滅
三際無蹤十方無跡見有去來執有三際即是虛妄
<pb n="165"/>
馬鳴曰十方諦求了不可得豈有去來三際之相故
曰過去現在未來心俱不可得過去已去了不可得
未來不來了不可得現在不住亦不可得則無住真
心湛然常住二祖覓不安之心了不可得達磨即與
授記故實無所得燃燈即與授記亦為是也真佛無
形真法無說無說之說說遍大千無形之形形充法
界迷此無形而見有佛昧此無說而見有法是為虛
妄顛倒情執故曰若人言如來有所說法即為謗佛
不能解我所說故平等真法界無佛無眾生自心法
界如大圓鏡一切差別鏡中影像迷之者執影是實
遺失圓鏡殊不知影像原空坦然平等故曰是法平
等無有高下不見無相妙心本具如來乃欲以色見
聲求顛倒已甚故曰若以色見我以音聲求我是人
行邪道不能見如來即相無相無相即相即相無相
不應以相觀佛無相即相不應離相觀佛非有非無
非常非斷故曰發菩提心者於法不說斷滅相心體
廣大量過太虛莫測邊際若見此心無量福德稱性
滿足非有為造作之福可比故一日三時分以恒河
沙等身命布施乃至窮劫如是不及有人聞此經典
信心不逆其福勝彼既云無我孰為受持讀誦之人
既無人相復向誰人演說人我俱亡何處覓福以勝
於彼無我之我遍滿十方而無不是我達此真我即
名受持讀誦幻化之人本無形相而即我之人未達
此旨不妨為其演說雖現人我猶如鏡中影像鏡光
未嘗變動故曰為人演說不取於相如如不動嗟乎
是經既名金剛則一切無不堅固矣何必復觀有為
之法如夢幻泡影等耶南嶽大師曰因果無明互迭
相生無始流轉號曰眾生後遇善友為說諸法但一
心作唯虛無實此解成時爾時意識轉名無塵智以
知無實塵故爾時妄想及妄境滅也無塵智熟意識
不復生迷一切所有悉皆破壞皮膚脫落盡唯有真
實在即為金剛無礙智也由是觀之如來金剛般若
之經豈與南嶽大師金剛無礙之智有二哉故欲達
如來金剛般若必從日用諦觀一切萬法有即非有
如夢不實如幻不真如泡本虛如影無體如露不久
如電剎那悉皆妄誑悉無實體皆從自心循業發現
者也能作是觀則即此一切有為之法無體無性皆
是金剛般若波羅蜜經也玄沙曰髑髏即金剛體長
沙曰欲識金剛體但看髑髏前雪峰曰不識金剛體
郤喚作緣生是故無論有為無為一切萬法本是金
剛堅固之體縱南嶽大師金剛無礙之智亦從信解
諸法但一心作唯虛無實方成金剛無礙智也是知
前佛後佛皆同一轍若不爾者欲解五千餘言文字
章句前文又如何後段又如何則走入經文渾身纏
遶將金剛般若為陳爛葛藤粘滯不暇而何暇出生
死華嚴經曰如人食金剛少許皮肉骨血悉皆爛壞
金剛穿出方已何以故金剛不與血肉共處故若人
有智聞法界妙心一念信入無明煩惱悉皆壞盡此
金剛種子透出方已何以故此法不與無明共處故
吾人聞此常住真心本具金剛種子諸相本無悉是
心造如是種子一經於耳一念信入設未修習有此
種子留入識田將來透出無明煩惱必致壞盡直至
金剛般若迥然露現然後已也雖然此特約根鈍者
耳若利根宿種則應念透出直下瞥然將十方三世
佛及眾生一吸而盡果見十二類生悉入無餘涅槃
而滅度之矣春門徐居士每述王季常高明水二公
所論此經大意詢予顧予未暇遍參亦未知諸家疏
論若何輒以己意信筆若此無分章列句起前接後
之法願老居士以大心眼視之則爾我與佛此經與
我言混同一體了無差別念念金剛塵塵般若方為
受持讀誦此經切勿為五千餘言文字所轉也。
<other>希望彌勒下生時解脫執</other>
一種人聞彌勒下生時三會說法初會度裝佛者二
<pb n="166"/>
會度達法并造經者三會度飯僧者以此為實則許
多時劫落得且放縱待彌勒出來自然得度反笑研
窮勤苦之士是蓋不知方便而執權為實也時劫本
空真佛常現何必待下生古云念念釋迦出世步步
彌勒下生不知此等作何解會起信論云欲得早成
者即與早成欲遲成者即與遲成無性體中悉從緣
起本無遲速而隨意成就且十方諸佛現在說法不
可窮盡佛佛可從度脫豈印定為彌勒所度哉亦豈
諸佛分界吾輩乃在彌勒界內哉況彌勒現在兜率
說法何不直往相見而待其下生作是見者不智之
甚本欲放縱六情而欺己欺人實可哀也。
<other>分身佛多執</other>
法身無形應緣普現如月落萬川分而不分一即一
切一切即一法爾如是也眾生迷昧執四大為身是
以隱而不現麤而不妙若空我執以悲願熏之則遍
界現身隨緣赴感不期然而然矣在眾生分中雖麤
而隱然未嘗不具若肯返照莫執前塵則應時顯現
即麤而妙矣永明曰高低嶽瀆共轉根本法輪大小
鱗毛普現色身三味故曰樸落非他物縱橫不是塵
山河及大地全露法王身則根根塵塵悉是法身普
現未嘗有毫髮隱覆法華經中分身諸佛亦非分析
法身為多亦非前後差別也交集同時而多寶古佛
開塔相見者此表亙古已來寂滅法身即為多寶古
佛釋迦乃現在五陰之軀分身者即萬法森然根塵
馳逐也世尊設象以令眾生自悟一念回光則分身
交集古佛出現不離現在五陰之軀欲令後人會法
歸心見月亡指以受實益耳今有以文害意者乃曰
眾生未成佛時則受一報身必有一佛有一靈性直
待最後成佛時則從前無量分身齊成佛矣故法華
會上釋迦分身多多無盡也若是則我成佛在釋迦
后其分身更多萬倍最初成佛者分身必少流浪三
塗者他時成佛之分身更莫可算矣想要分身佛多
者落得遲遲有是理否蓋法身無性隨緣受熏諸佛
菩薩悲願純熟則分身應現地獄三塗惡業純熟亦
能分身受報雖善惡兩途熏極而現總不離無性一
法身耳在人道中有別業純熟者亦能分身或有身
臥在床而已受他報者或有未命終而現別報者總
是法身受差別之熏以致如是斷非法身分有二也
故曰一月普現一切水一切水月一月攝非月之有
分也。
<other>一念變化</other>
秀州北門有李畫師見水蛭於烈日中反覆曝之其
腹裂開見蜻蜒游颺而去其人戲將一蛭反覆擾之
頃之腹開即出蜈蚣一條蓋其一念嗔毒即化是類
矣足徵藏識無體從緣現相業無定性剎那變易夫
水蛭之與蜻蜓異也水蛭重濁遲鈍忽已游颺太虛
輕清自在則其業力純熟不期而然也蜈蚣之化一
期之形視蜻蜓毫釐千里矣六道升沉亦猶是耳善
業純熟忽然飛升惡業純熟忽爾墜下世謂善惡無
應驗乃前業未謝今業未熟耳前業將謝今業已純
則忽然變作莫為而為莫致而致矣觀一念嗔心即
化毒物乃知臨終報謝之頃尤所當謹或聞佛名或
聞經名或遇知識開導即得善趣正為是也。
<other>習氣</other>
平等光明生佛無異為習氣差殊致粗妙不等而不
能透脫耳休論凡夫縱證聖果者亦未斷盡如舍利
弗有嗔習難陀有貪習畢陵有慢習多生習染豈同
兒戲然則當如何哉古人謂念念頻以佛知見治之
何謂佛知見明達心外無法法外無心心體光明湛
然常露更以大悲大願薰之此則佛菩薩之習也佛
菩薩習氣漸熟則無始惡習氣自然銷落矣。
<other>效驗</other>
學道者效驗不在禪定神通天眼宿命等但在除惡
<pb n="167"/>
習廣心量令本地風光巍巍蕩蕩上契十方諸佛下
合六道群生沕然混合一體銷鎔唯同道者默默相
符三乘權漸了不能測此真效驗耳舍此別有均非
真正是故心地透脫赫奕光明則各項習氣自然脫
落吾輩尋常自然體察如僧有僧習俗有俗習王侯
有尊貴習宰官有傲慢習秀才有頭巾習小人有卑
諂習市井有欺詐習乃至禪有禪習講有講習千差
萬別習得精熟日用之中不覺不知默默發現常在
目前成一窠臼不能透出總有聰明伶俐廣學多能
者亦復不知不能自照可哀也哉惟速求心地光明
則自然銷落其神通天眼等一切殊勝不求自至矣。
<other>金剛種子</other>
華嚴經云譬如丈夫食少金剛終竟不消要穿其身
出何以故金剛不與雜穢而同止故於如來所種少
善根亦復如是要穿一切有為諸行煩惱身過到於
無為究竟智處何以故此少善根不與有為諸行煩
惱而共住故又曰少作功力得無師自然智夫學道
者一聞是說即忻然自謂少種善根獲大果報即謂
聞名讀誦等少作功力便為金剛種子矣是大不然
審爾則無數在法中何嘗見有穿過諸行煩惱得無
師自然智者是皆錯解佛意也夫眾生本具無量劫
來不生不滅不動不變者名為金剛種智蓋為不知
無師發覆妄想攀緣顛倒馳逐歷劫已來未曾暫省
為一切有為諸行煩惱覆裹然金剛種智雖曰迷昧
未曾變動亙古常然諸行煩惱雖曰淪流本自空寂
若藉佛光一念頓省則金剛種智迥然透露諸行煩
惱應時銷滅此一念間是為金剛種子是為於如來
所種少善根是為少作功力得無師自然智蓋為本
自天然非關造作故名自然智不可授受唯自己知
故名無師智此一念間無量劫來所有無明煩惱根
塵業識黑白果報等一切無量無邊悉皆斷盡更無
餘遺此真金剛種子共無明等若不悉底斷盡則金
剛種子亦不透露故金剛種子透露之頃即無明等
斷盡時也亦如夜夢千般覺即隨滅佛者覺也既覺
之後雖不保護復生迷昧然其所起無明煩惱等相
如輕煙薄霧南嶽大師所謂轉復輕妙不同前也何
以故其無始無明煩惱已曾徹底斷盡故雖暫起而
無力也金剛種智已曾顯現故雖暫昧而易覺也又
此種智性明利故堅剛故能破除無明故是故無明
煩惱不得不消也又此無明本來無故無根本故是
故不得不消也故曰食少金剛終竟不消直至穿出
不與一切共止住也世人多疑曠劫以來無明煩惱
豈容頓斷金剛種智豈可頓明復生退縮者不知無
明本無故種智本具故本無故易斷本具故易明如
千年暗室一燈即破此暗不云我住已久不肯頓去
也無明亦爾此燈不云我今初來未能頓明也種智
亦然學道者務令本具光明豁露則曠劫無明頓斷
若依稀彷彿不曾親見外法不破而欲藉聞名誦讀
識心領略者此即無明具在原是有為諸行而妄謂
金剛種子者迷中倍人也。
<other>歸無所得</other>
楞嚴經末從三賢十聖等妙二覺入於如來妙莊嚴
海圓滿菩提歸無所得予謂直至成佛因圓果滿將
謂大有所得而乃歸無所得乎則知從前所證地位
進一位時但空一分而非得一分也分分空時分分
圓滿可見眾生本自圓滿但為有所得心反成虧欠
不知者欲向無所得中安排造作望成一尊佛故致
差別以落魔道然此無性海中無得法內舉意隨緣
隨其所作各成一類故曰各各自謂成無上道不知
纔有所得便是生死故曰實無所得然燈佛即與受
記也若要得時反不得若要成時反不成今學道者
未得相應正為自家心意識中必要得一個菩提成
一尊新佛或希望功德福報神通定慧等有此影子
<pb n="168"/>
蘊積胸中故永不相應也。
<other>生死</other>
自心緣起幻化無窮知之者以為神通寶藏昧之者
以為生死輪迴傅大士曰一境雖無異三人乃見差
了茲名不實長御白牛車譬如真金隨緣造成釵釧
愚者迷失金體謂是釵釧生矣忽銷鎔為簪珥又謂
釵釧已死簪珥生矣隨虛妄相轉見有生死而不知
金體毫無變動故曰是諸法空相不生滅不垢淨不
增減也諸有智者可曉即生死法上全是無生之法
常住真體故六祖曰常即無常無常即常更無二法
也古佛偈曰如人掘路土私自造為像愚人謂像生
智者知路土後時官欲行還將像填路像本無生滅
路亦非新故前佛後佛同指眾生分中生死法內全
是無生之法何不悟而甘受生死更欲舍生死別求
無生轉益迷倒矣。
<other>大舜浚井法</other>
火宅中觸目逢緣無非障道法具大知見有大力量
方能翻越所謂猛火生蓮若稍遲疑即為所焚矣吾
嘗以大舜浚井為比瞽叟必欲殺舜于井勢所難逃
方浚井時傍鑿一竅一旦掩之不知已從別道出矣
吾輩于五欲樊籠愛憎羈鎖中勢難逃避亦當傍鑿
一竅一旦掩之庶不為陷耳宣政間有老人平時未
見修行忽一日宴會親友於座間從容告別諸子駭
愕哭拜求遺訓但曰爾輩可五鼓起來幹辦自己事
諸子曰吾等家業頗豐且五鼓起來幹辦何事曰一
切皆非自己事在死時將得去者方為自己事如我
今日是也我從五六年來每五鼓起辦之人所未知
故覺範老人曰此事如絮裘百衲置之閑處天寒歲
晚有時而用也火宅中人既來南閻浮提出世一番
休教折本去頻自省察一日中種幾何福虧幾何本
願世人頻須種福辦自己事致死時可將去如大舜
浚井著著有出身之路不則一旦受掩不知將何望
也。
<other>返照回光</other>
山河大地本常寂光無始來執為外境習之熟矣佛
菩薩設以方便教令回光返照非有光之可回照之
可返但了知一切萬法悉我常光則外相頓空而常
光頓顯故曰返照回光耳世人不知例皆要默坐定
心返照四大身中有常光或望肉團心上豁然透出
光明是以癡寂返照竟成魔事者眾矣。
<other>透脫</other>
無始不能透脫蓋為法身隱於萬像之中然非實有
法身在萬像外為其所隱亦非實有萬像在法身外
而為能隱蓋萬像即法身法身即萬像眾生迷昧妄
見萬像故法身隱而假名萬像當萬像正顯現時即
是法身熾然顯現時也法界觀曰事既攬理則事虛
理實全事中之理挺然露現亦如求真金於瓶盤釵
釧之中左提右挈終不可得而不知渾身是金也求
法身於萬象者亦爾若見萬象渾是法身則應念透
出萬象即隱法身即顯方知萬象本無法身本有萬
象本隱法身本顯生死結業悉成夢事此所謂透脫
矣故長慶忽然大悟作偈曰萬象之中獨現身唯人
自肯乃方親昔時謬向途中覓今日看來火裏冰。
<other>融通</other>
纔有絲毫便成隔礙乃為心境所縛聲色所膠如衣
敝絮行荊棘林裹牛皮於烈日下展轉不能自在終
日能所終日對待縱有細密功夫而不能融化奈何
永明大師曰物我遇智火之燄融唯心之爐妙哉斯
旨以盡法界虛空界為一唯心之大爐上至諸佛下
及群生并一切差別窒礙之物悉于中烹鍊徹底銷
融攪為一味了無乖異則取舍喪情識亡變化縱橫
無不自在通達故曰融則通矣不然雖有施為秪增
結業欲求融通得乎。
<pb n="169"/>
<other>說法</other>
經云報化非真佛亦非說法者報化既非真佛則真
佛乃在法身故曰真佛無形真法無聲無形之形形
充法界無聲之聲聲遍剎塵既遍界是法身佛則遍
界是真法矣華嚴經曰塵說剎說熾然說無間歇說
忠國師曰墻壁瓦礫皆能放光說法洞山聞無情說
法之語遂大悟曰也大奇也大奇無情說法不思議
若將耳聽終難會眼處聞時便得知故遍界遍空總
是遮那妙體根塵幻化盡宜般若玄音有智者直下
信入即見真佛聞真法不知者乃將眼見耳聞即落
法塵墮在陰界縱有所得非真法矣世尊謂阿難曰
汝以緣心聽法此法亦緣古人亦曰汝等諸人纔見
我動兩片皮便來拱聽終日鴉鳴鵲噪卻不理會有
勸政黃牛出世說法者答曰煩萬象為我說法達此
則法身真佛不生不滅而亙古常存般若玄音非寂
非喧而熾然常說若必藉耳聽舌談是生滅之本虛
妄之法也。
<other>執默然無說</other>
人果得道則終日說而無所說無所說而熾然說故
曰說時默默時說大施門開無壅塞法爾如是也今
有執默然無說為維摩入不二法門者病彼言說是
大不然竟不達維摩不說法音雷吼至今大地普聞
而乃謗為默耶經曰雖復不依言語道亦復不著無
言說雲巖曰雖非有為不是無語藥山曰第一不得
絕卻言語所有言語顯箇無語的彼病言說者不見
真法執作聲色縱橫故欲避喧趨寂耳。
<other>煩惱即菩提</other>
古德云菩提本有不須用守煩惱本無不須用除何
以故為煩惱即是菩提故猶迷者謂東為西不知所
迷之西即東也則知迷處之西全無但有執見不須
除也其東本有但為不知不須覓也眾生無始無明
煩惱一切根塵識界全本如來藏妙真如性蓋為不
知執作外法以致生死輪轉若頓了悟則一切本無
原是如來藏也若未悟者但見一切不見如來藏若
了悟者但見如來藏不見一切猶如迷者但見有西
而不見有東悟者不但見本無西併東亦無定也一
切眾生乃欲捨煩惱而覓菩提亦如迷者欲捨西而
另覓東有是理乎世尊談空蕩有一切言教但破其
情不破其理但除其執不除其法故破無所破除無
所除本無實法也破迷人謂東為西之執而本無西
可破無東可與也有聞一切皆空等法將謂實有外
法可空遂硬撥置或閉眉合眼或不起一念等不知
本無外法而欲除本無菩提而欲覓亦如迷者本無
有西而欲舍之本無有東而欲覓之是謂迷中倍人
如來說為可憐憫者故纔見有法即無明矣謂東為
西矣更欲除之是以無明而除無明也則無明愈多
煩惱益厚而反謂之修行可乎一切萬法本是自己
如來藏現量性境彰現不知故名無明已是一重障
法而又增欲除去之想真自心取自心非幻成幻法
矣玄沙大師曰猶如畫師自畫作虎狼刀劍地獄等
相卻自生怕怖此不是別人與汝為過一切眾生悉
從八識變起山河大地自己變幻而復自生憂喜若
識得無纖塵露現其識得處即為金剛眼睛以其堅
利破盡一切萬法故也又豈非不取無非幻非幻尚
不生幻法云何立是名妙蓮華金剛王寶覺乎學道
者當先具此金剛眼睛洞徹法界乃知迷處全空菩
提本有若不務此而自立外法乃千方百計破除逃
避希望菩提總是生盲之徒謂盆為日也。
<other>辯真偽</other>
天台云無明即是佛性止也煩惱即是菩提觀也於
日用根塵中直下體認不須向外尋覓是為圓頓止
觀若果薦得後則無明轉為明煩惱轉為菩提矣今
有一種以詞害意者乃以無明煩惱為菩提愈令放
<pb n="170"/>
縱嗟乎夫佛性菩提既顯之後豈得復起無明煩惱
哉是為放縱六情誤解佛意也。
<other>諸經各稱第一</other>
或謂諸部經中各自稱讚為第一華嚴固為稱性之
談無加矣法華曰諸經中王此謂第一般若曰一切
諸佛及法皆從此經出如是各各稱尊說妙果何部
可當第一耶予曰此部尊經亙古稱尊三界第一無
往不妙無處不真全體現前爾自不知故勞諸佛讚
揚聖賢重說猶尚不省乃向紙墨文字尋討不亦癡
乎昔有僧閱維摩經雲居曰汝念的什麼經答曰維
摩經雲居曰我問你那念的是什麼經其僧從此悟
入故見得自己真經者一大藏俱為註解若不知則
反是乃以真經為註解而解於文字也豈不顛倒乎。
<other>藏公喻法</other>
密藏開公當代奇衲興楞嚴開藏板時予猶及見嘗
語人曰道人做事當似蜘蛛打了一片大網身卻在
外進退自由若像了蠶便連身做在裏邊故此老不
拘縛此身忽然遁去無跡與亮座主何異是透網不
為纏縛也此喻不但世事即參禪學道亦爾一切無
智窮年鑽在禪道佛法裏邊自纏自裹永不能透東
坡曰不識廬山真面目只緣身在此山中。
<other>念佛法門</other>
夫佛者覺也自心也念者想也觀也念佛即是觀心
觀心即是念佛非二法也解脫長者曰我得觀佛三
昧即念佛三昧也夫心何以觀佛何以念如上所言
各各本具大圓鏡智生佛同體迷而不知故須想念
觀察體究明達其光一顯則十方三世一切諸佛悉
皆念盡了無餘遺何以故同體故平等故無分別故
一即一切故一切即一故以各各言之亦皆念盡一
切即一故以同體言之亦皆念盡一即一切故如是
念如是觀即成三昧不離日用動靜行住坐臥見色
聞聲罄欬彈指悉皆念佛三昧也故曰佛真法身猶
若虛空既如虛空則無所不遍無所不在無有揀擇
彼此欲覓空者無處不是乃至渾身都是若不信者
欲舍此空另覓彼空豈為智者。
<other>轉物</other>
楞嚴經曰一切眾生從無始來迷己為物失於本心
為物所轉故於是中觀大觀小若能轉物則同如來
大慧禪師有頌曰若能轉物則同如來咄哉瞿曇謔
誑癡呆蓋盡大地都是自心原無有物何所轉乎恐
依文解義之流將謂實有物而強欲轉之故大慧重
頌發明也無物可轉是真轉物不知此者縱見佛為
佛轉聞法為法轉講道理為道理轉做功夫為功夫
轉乃至一切殊勝玄妙境界得力階級次第悉為所
轉埋沒其中永不能出何得淨裸裸赤灑灑故趙州
曰別人為菩提使老僧使得菩提南泉曰別人為十
二時使老僧使得十二時大慧曰能號令佛祖佛祖
號令他不得大光王入慈心三昧一切山河林樹鳥
獸人民悉皆向王頂禮設有毫髮未盡便成對壘故
曰一翳在目空華亂墜。
<other>宗教</other>
古德曰宗是佛心教是佛語諸佛心口必不相違是
故一大藏教更無別法唯談一心一心之宗諸佛洞
然悉備於教則離教之外無別宗離宗之外無他教
若曰教乃天台賢首所傳宗係少室曹溪所授宗在
教外教在宗外故曰教外別傳豈得混濫審爾則天
台賢首親證古聖乃不明宗耶少室曹溪應聖之師
乃不明教耶夫曰教外別傳者指教中所詮非文字
語言之謂也若以文字語言為教非但不明宗亦不
知教矣得文字所詮見言外之旨則宗教兩得譬之
富人家業寶藏恐後遺失特置冊籍詳載自後子孫
閱冊而家寶瞭然若認冊為家寶此依文解義三世
佛冤也若以魚目為夜光水晶為碧玉而不按冊籍
<pb n="171"/>
此離經一字即同魔說也世人為名相所膠以教為
天台賢首以宗為少室曹溪不知向來看何教教中
談何法亦不知達磨傳何物豈南天竺另有一件奇
物中國所無者特航海來密付二祖乎。
<other>無明</other>
教中有根本無明微細無明不知者謂根本無明歷
劫生死猶如盤根錯節極難除破故聞直指圓頓弗
信云豈無始無明而遽可破耶是不詳佛旨明示曰
不了第一義諦故號曰無明不達一法界相故心不
相應忽然念起名為無明則知無明者不了自心不
明見自心之謂也則無明頓破有何難哉夫不達根
本即為根本無明以無明為本即輪迴六道舍此無
明則無六道可得故曰根本無明若一達根本即根
本無明頓破非實有無明如盤根錯節也如人迷惑
謂東為西方實不轉迷東為西者即無明也迷豈有
實哉又如千年暗室一燈即破此暗豈謂我已住千
年而不肯去哉眾生不知自心即號無明一念知之
即明矣豈實有無明掙住謂我住歷劫而不肯去者
故不詳佛意不照自心而謂根本無明極難破者此
正自帶枷鎖無明益厚矣又執根本無明雖破而微
細無明難斷者謂根本如樹根微細如樹枝枝繁則
視根本更難不知微細流注念念走作不能保護此
謂微細無明耳蓋為根本雖達而習氣難忘故古人
謂見道之後方可守道也所以古人既悟之後更無
他囑但令其保護長養休教不覺不知微細流注非
根本之外另有枝葉也。
<other>證</other>
圓覺經云一切眾生皆證圓覺此係如來真語實語
夫證者即現有而實證非虛妄之法也如病傷寒則
謂之證舌作何色眼作何態種種外現非若他病之
有隱覆也是故清淨法身眾生現證佛眼大師曰眼
見色豈非證耳聞聲豈非證一一絕能所無處不現
證若知之者千了百當若不知者乃欲舍此而別求
實證夾山大師所謂勞持生死法唯向佛邊求目前
迷正理撥水覓浮漚也今之老宿耆舊俱不肯直下
承當謂此道須實脩實證夫清淨法身本絕思議豈
容脩證若加毫髮已是白淨地上屙屎矣若頓了知
則本來已證此即無脩之脩無證之證乃所謂真脩
實證耳噫難矣哉只為分明極翻令所得遲至哉言
乎。
<other>情與無情共一體</other>
杞妻哭夫而城崩孟宗哭竹而冬筍李廣射石而沒
羽王祥臥冰而魚躍可驗法界唯心原是一體更無
情與非情之異第眾生執久自成隔礙非法界有差
別也蓋大地本是當人八識大圓鏡智城非外有杞
妻正哭之際意識專注但見其夫而不見有城則八
識隨緣而應現矣若執城為實有豈有崩哉李廣見
虎意識中唯有虎則八識之體全為虎矣後見為石
則意識轉變藏識從緣而為石矣豈復能入哉眾生
分中原是一體但意識自執為二而擾之是以不驗
若杞妻之純一無雜李廣之精決勇猛何患無驗哉
生西方者亦猶是耳以意識觀想彌陀及勝境久而
不散即藏識化為淨土矣故楞嚴經中地水火風非
因非緣皆是如來藏中循業發現也或疑此城係眾
人共有何杞妻一人而能變眾人之境耶曰是不知
共中不共共中共耳夫大圓鏡智如千燈同室光不
可分即共中共也各各不妨是燈即共中不共也夫
眾人同業感報同見此城即共中共也杞妻別業感
報即不共中共矣如神仙指石為金本亦是一人所
變別業感報而令眾生同得受用諸佛及大菩薩以
妙觀察智繫大圓鏡智故變大地作黃金攪長河為
酥酪而令眾生同得受用小乘菩薩與外道神仙亦
能變化但不知自心識變小乘則謂以神通定力能
<pb n="172"/>
變外道神仙則謂實有外物我神通能轉變之以此
分大小內外而體則無別也知得唯心識變物我一
體則轉識成智而為大乘菩薩久而勿失何不可以
轉變天地自在縱橫也哉。
<other>因果</other>
普賢觀經云大乘因者即是實相大乘果者亦是實
相又曰初觀實相名因觀竟名果夫因果不外實相
實相不外自心自心不離當念而迷執者乃以過去
名因現在為果又以現在為因未來為果是皆虛妄
因果隔生而不能三世融徹一念具足不了實相之
體為玄因妙果也何則夫過去為因因已謝滅感現
在之果則現在是實過去是虛以現在為因未來為
果則未來未至以現在為實則現在是實未來是虛
是故現在一念即是三世因果同時具足也一念之
內既酬往因復招後果以過去言之則此現在為果
矣以未來言之則此現在為因矣故曰即因即果因
果交徹則無始無量劫因果未來無量劫因果總屬
現在一念此一念即是無量劫無量劫即是一念故
文殊師利曰一念普觀無量劫無去無來亦無住如
是了知三世事超諸方便成十力又曰智入三世而
無來往既三世同時因果同體一念總具一念諦觀
現在一念了不可得既現在一念不可得則三世亦
不可得三世不可得則因果亦不可得因果不可得
則知無因果之因果無因果之因果是即實相因果
也是知因果乃實相之異名而實相乃因果之原本
龍女曰深達罪福相遍照於十方永嘉曰了即業障
本來空未了應須償宿債智者當念達得實相因果
之體以非因非果而因而果便能超越凌跨馳驟縱
橫迥然獨脫而不為因果之所籠罩如其不然總被
閻老子繩索穿卻鼻孔在。
<other>國土</other>
十法界中依正果報所居國土悉由自心隨業所感
華嚴經中十信位中諸大菩薩所從來國名金色世
界等夫世界何以稱金色蓋凡夫創始入道乍得心
開猶未離于色塵曠劫以來執有外色虛妄受用今
雖乍破未能頓盡雖未終盡然巳信得總是自心實
無外色以自己根境所變幻者為國土而自己居之
則盡空法界一體平等而為金色世界矣何為金色
乃表自心無染白淨之色非世俗所有窒礙之色也
餘名雖別類此可知十住位中諸大菩薩所從來國
名寶華世界等夫世界何以名華既見自心則全體
住中根境互融事理開發無量妙義悉如華開放則
香氣馥郁故又名妙香等餘名類此可知而色法永
盡矣十行位中諸大菩薩所從來國名幢慧世界等
夫世界何以稱慧蓋自心既顯理事開敷欲興大願
發大悲則惟憑智慧幢者高勝義不傾動義以此大
義運載悲願生死海中不致沉沒了無傾動故名幢
慧也餘名類此可知十迴向中諸大菩薩所從來國
名妙寶世界等夫世界何以稱妙寶萬行紛然而了
無所得纖塵絕跡而遍界彌綸出死入生而如幻化
廣行悲願而非有非無如摩尼珠不思不為能隨眾
意而雨寶無盡如大圓鏡無造無作天然任運而寫
像無窮故稱妙寶餘名類此可知毘盧遮那以華藏
莊嚴世界海重重無盡交徹融攝為國土此皆可以
意得即今我等同業眾生名娑婆世界以地水火風
等為國土堅濕煖動等為有喜怒哀樂等情所載也
諸天外道神仙等各以苦樂相間粗妙不等為國土
魚龍等以水為國土蟲蟻等以巖穴樹隙為國土地
獄三途以刀山劍樹等為國土如是乃至無量無邊
差別不可說不可說苦樂不同麤妙不等一人一國
土各自受用各不相知悉從自心所感則吾輩將來
所生國土可知矣請問大眾二六時中心所向意所
緣趣所從志所往新新無間運運不停不事覺知而
<pb n="173"/>
發現者於十界中屬何道耶心志所在即成國土現
前所有視不見聽不聞有亦同無而嘿嘿發現者或
在娑婆而緣別國或在禪林而緣廛市或在廛市而
緣淨土回頭一省了了自知不待問人而將來受用
可以立見余每勸人倘未發明未得穩當或習氣未
淨力量未充則專持楞嚴法華大乘佛法為國土日
作課程管教心神漸染藏識薰成則現在將來以大
乘法寶為國土決不生在別國且得與諸上善人同
會一處智者以為何如。

天樂鳴空集卷下（終）
　助刻芳名
善信吳周瑾　譚吉瑄　徐善　高以永
　　高佑釲　沈蕙纕　王亦含　王贊佺
　　王履恒　孫去瑕　張拔　朱有禮
　　盛民譽　周元經

比丘濟　蘇　真　介　德　芳　性　論
　　如　珂　了　蘊　照　先　通　戒
　　大　昌

<talk>黃蘗無念禪師醒昏錄原序</talk>
從上祖師種種垂慈如三玄要四料揀五位九十七
圓相拈椎豎拂行棒行喝輥毬打鼓燒畬斬蛇野狐
貓兒須彌山麻三斤等話直下似崩崖怒濤猛風迅
雷聞者頭破目之眥裂真是奇特西影卻笑它這一
泒不唧溜漢說平實禪老婆禪賺他兒孫臥冷地忍
俊不禁向渠徒眾鼓粥飯氣牙齒敲磕其徒不隱家
醜脫入紙墨舉似居士居士謾讀一過灼然奇特遂
使從上諸祖伎倆盡失結舌有分時有傍不肯的向
予道居士居士莫謗他古人好古人垂語如荊棘刺
難下足故如鐵釘飯難下口故西影拖泥帶水有甚
奇特堪超佛祖余曰子且莫草草子第知諸祖語如
刺如鐵而不知西影語泥裏有刺米中有鐵使你冬
瓜瓠子不知不覺傷足傷齒不尤勝古人耶雖然古
人今人都是一期方便隨痾設劑寧有勝劣你若作
古人解今人解誰勝解誰劣解豈惟辜負西影抑且
埋沒諸祖其人茫然而退。
公安無修居士袁宗道書

<talk>黃蘗無念禪師復問原序</talk>
黃蘗無念禪師得無師智思與大心眾生開佛知見
以報佛恩一時宰官居士以此事來參叩者不覺老
婆心切向一座無縫塔上透個機關所謂官不容針
私通車馬也然雖如是猶恐觀者執語生解影外認
影足外添足則此一番葛藤又須快刀剷斷清淨眼
中可容如許金屑乎六祖有云諸佛妙理非關文字
常笑老子饒舌賺人只諸佛妙理四言已是一篇大
文字矣即說不關文字為諸佛妙理恐曹溪滴水未
夢見在昔世尊說法四十九年卻言我于法未曾說
一字作如是解者可以印黃蘗復問矣未離海底千
山暗纔到中天萬國明請師為我更薦一轉語也。
萬曆壬子仲春遯園居士顧起元書于嬾真草堂

<other>黃蘗無念禪師復問上帙目錄</other>
原序（顧起元）
第一卷（復問）
復鄧太史（二篇）復梅司馬（三篇）
復尼澹然（三篇）復劉太史（三篇）
復王憲副（五篇）復方督學（三篇）
復袁考功（四篇）復袁太史（一篇）
復陶太史（二篇）復焦太史（二篇）
復傅考功（一篇）復李孝廉（一篇）
<pb n="174"/>
第二卷（復問）
復鄒司寇（一篇）復劉金吾（二篇）
復岳司馬（一篇）復左督院（一篇）
復董太史（一篇）復汪司馬（一篇）
復黃司馬（一篇）復蔣文選（二篇）
復李太守（一篇）復陳稽勳（一篇）
復瞿太守（一篇）復丘參將（二篇）
復顧孝廉（一篇）復蘇兵憲（一篇）
復孫比部（一篇）復陳少卿（二篇）
復胡侍御（一篇）復李司徒（四篇）
第三卷（復問）
復梅司馬（四篇）復王司空（二篇）
復潘兵部（二篇）復喻文學（一篇）
復中海師（一篇）復毛文學（一篇）
復李文學（一篇）復鄧文學（一篇）
復王文學（一篇）復樊居士（四篇）
復高麗僧（一篇）復天倪師（一篇）
復岳司馬（一篇）

<other>黃蘗無念禪師醒昏錄并附錄總目</other>
原序（袁宗道）
第四卷（醒昏錄）
法語（二十六則）
酬問（三十則）
偈（六首）
牧牛圖頌（十首）
第五卷（附錄）
小傳　　南皋鄒元標
贈無念上人序　　復所楊起元
書龍湖圖贈無念上人　　卓吾李　贄
無念上人誕辰　　卓吾李　贄
贈別無念禪師　　定宇鄧以讚
送無念禪師赴豫章請　　衡湘梅國楨
送無念禪師還楚　　定宇趙用賢
贈無念禪師偈　　五臺陸光祖
因無念禪師示客偈　　訒菴方　沆
讀龍湖集寄懷念禪師　　如真李　登
禪那歌　　荊父胡懷玉
贈無念禪師偈　　澹園焦　竑
論禪　　石公袁宏道
再晤無念禪師紀事　　石公袁宏道
本住法頌壽念師八十（有序并書）　　憨山釋德清
開黃蘗山記　　石公袁宏道
法眼寺記　　石公袁宏道
護塔文　　長公梅之煥
第六卷（附錄）
行由　　侍者懷淑錄

黃蘗無念禪師下帙目錄（終）

<sarticle><article>黃蘗無念禪師復問卷之一</article></sarticle>
語溪參學比丘明聞刪訂
<other>復鄧太史定宇</other>
僧數十年涉水登山只為這件事未得餘習淨盡所
以終日挨拶尋個鐵石心腸無情漢子撩起就行竟
不可得古云佛道非遙遠久長難得人雖有一二相
知不免聰明領略或遇境逢緣觸發知覺認得個光
影坐此窠臼如鐵橛相似及乎問著本分事不是說
些義理弄出許多機關便作默然良久若與他同侶
反招累墜世情利害作喪殺人不透此關難出陰魔
之手只能入淨不能入穢入佛入不得魔入順入不
得逆便有人境之分限量之隔何故是他見識不忘
氣質未化被人一折便生嗔恨若不一刀兩段大有
<pb n="175"/>
事在。
又
屢承師友錐劄又恐見諦不實難逃順逆二境奔馳
南北借是非場假利害劍磨煉習態方得疑情頓脫
見惑銷融外無他求內無所守纔見達磨直指之道
不費絲毫氣力僧已年暮精神漸減難奉人情只好
歸山放闊空懷渴飲饑餐閒遊倦眠只待瓜熟蒂落
大寂光中作個滿散矣。
<other>復梅司馬衡湘</other>
臺下靈州之役其作用妙處與卓老談之久矣嗣後
聞拂衣之說豈有他哉蓋謂生死難明欲于風波中
求出頭耳夫道本無方迷於執方丈夫事業無妨道
也不曰不離法場而證菩提乎然未可謂功業真無
妨道也不有捨淨飯之位而入雪山者乎要之隱現
無所不可惟不辦生死之心徒爾效顰則真不可耳
令愛真靈照復出不知若翁果龐居士否居士沉金
帛于水矣若翁獨不能沉功業於水乎。
又
接手書感承遠教所云世緣素輕近益脫然獨疾痛
一關不能打透明知四大假合有身為患僧謂人之
至親者身至難者患苦必先打透此關有個出身之
路然後便好逢緣作戲借境煉心縱患苦臨身亦脫
然無累蓋身是苦本亦云極樂若離苦求樂譬如捨
礦求金若即苦是樂又是認礦作金古人到此舌折
辭窮切不可退惰只要猛省返身一擲何如。
又
數年在江西每聞鄧老道及公經濟之才並見詩疏
稿當今真難得此人也又云國家幸有此長城之寄
更復何慮我輩林下人得以安心學道真大快事及
某回來又聞公以出世自任山僧甚不然豈可將世
間第一等便宜都要占盡了也留下此一著與山林
野人過日罷何得攙行奪市昔龐老亦是楚人公豈
龐老復出乎他一家洞明大法來去自由今果有此
大手段大力量否幸以所得處見教一二何吝法之
甚令愛大法已明公信得及否若信得及不妨與之
商量彼決不負乃翁也。
<other>復尼大士澹然（即衡湘公女也）</other>
來書言言真切可惜精神向見解上去了孔子三千
徒眾個個聰明博達善學愚者止顏子一人近時學
道者譬如猜謎或于公案或于話頭上猜著歡喜也
當悟了一番縱把三藏十二部一千七百則都明白
了也只是播弄精魂不如收攝真神向那黑漫漫處
要曉不能曉要說不能說眼睜睜地如機關木人相
似到此更加逼拶豁然㘞地一聲頭破腦裂如夢忽
醒方知從前見解都是夢言尊翁聰明豪俠真不可
及不免被伶俐所使忽日老苦臨身不能治也不若
勸渠趁此強健時向那神筭不到處計較難測處見
聞不及處討個分曉縱有神機妙用能所是非一齊
休歇惟有饑食倦眠而已只待報緣一盡符到奉行。
又
山中兀坐不聞動息未知近來見地何如學道須趁
初心猛利就要討個分曉日用對境逢緣纔得出脫
不然日久月深漸忘精進依舊流於世情耳近時學
道人只圖口舌便利見識聰明及乎病苦臨身一些
也用不著又不恨自己念頭不切立志差錯反說先
聖也只如此且莫錯會好古聖一言半句如吹毛劍
鐵釘飯木扎羹塗毒鼓無你側耳處無你下口處無
你著意處無你近傍處狹路相逢貶眼錯過到這裏
情消想絕思盡神窮寒暑兩忘寢食俱廢正於無可
捉摸處驀忽猛省馳求頓歇再不隨聲逐色到此地
位但是聰明解會能巧神通脫手讓與他人終日如
癡如訥空腹閑心世人亦不識鬼神覷不見閻老子
無處著眼纔是個頂天立地的漢子。
<pb n="176"/>
又
昨見尊翁以楞嚴晦昧為空相示此問正為自己細
惑未盡見識不化生出許多見解不知總是緣境晦
昧明被明昧曉被曉昧覺被覺昧總之不識真空所
在故也自性真空觸物而應臨機而變你向何處知
曉他譬如睡著無夢無覺時你知在何處忽然響聲
驚覺知從何來要省響聲未至知未生時是何境象
切莫作睡醒會好尊翁膽略聰明可遵唯這著子不
敢奉承何也見識太廣機巧太多被伎倆氣魄參合
難得淨盡豈不聞為學日增為道日減減到自不知
處雖有六根置于無用之地又有何虛空大地晦昧
名相耶。
<other>復劉太史雲嶠</other>
接來教感謝奉行從此外學愚訥內非虛閑不負高
明之望也願公深根固蒂莫被境風搖動要信尊顯
成壞乃是前因非今生人力為也若信得過識得破
腳跟穩當趁此境風大進是非裏煆煉出世英雄豈
俗士可知僧奔馳人境非求名譽只恐今生錯過萬
劫難逢伶俐漢腳跟須點地脊梁硬似鐵遊戲人間
幻視萬緣脫去知解及至作用不落窠臼纔是觀自
在也。
又
聞公時刻不暇常有不如意事人生世間都在事物
中安身大智慧人自有出身之路不被事擾先識得
自己所以脫洒自由道眼未開時被事所轉常有如
意不如意的在心總之不識本命元辰也公氣魄豪
俠不凡只恨不在己分中打點若趁早回頭討個分
曉便好遊戲三界就事安身不然我是我事是事縱
做得勳業格天功名蓋世源頭上不清徹才力氣魄
只在名利窠裏臨命終時依舊黑漫漫地不如放下
門外事向那理會不及處猛著精彩著力打點著力
查考忽然英雄憤發爆地一聲脫胎換骨不求無事
分明絕矣。
又
前日未了公案只今何如予見公性勇猛恐無入處
生退墮心權露光影令暫歇腳耳切莫以此便休古
宿有三種接人下根人來除境不除法中根人來境
法俱奪上根人來全體作用不立崖岸除是金剛牢
強銅頭鐵額漢到這裏便有通變的手眼今夏入山
大家多買柴炭鍜煉一番陰氣銷盡倘一日洗面摸
著鼻孔大有得力處在。
<other>復王憲副豐輿</other>
別後不聞一音未知今日又作麼生想大進不待問
矣公既省得自己反觀萬緣猶如夢幻古人到此意
盡言窮若是義解之流饒他識量衝天聰明蓋世到
這裏無插足處方知前頭工夫易得後步工夫最微
十地菩薩量等三千大千世界說法不可思議見性
如隔羅縠等覺菩薩了色即空悟空即色法量未滅
智識有限饒他說法如雨如雲總是度量智是量邊
事終非究竟僧數十年只為這件事不避寒暑窮參
力究困苦勞形逼得身心無逃奔處一日掇盒送櫃
不覺失手櫃蓋倒來打頭作痛豁然猛覺踢破無明
掀翻識浪數十年愁苦一旦休息外緣既寂內識不
停鼓作精神滔滔變化遇境逢緣六根不歇後閱古
宿公案遇著＆unrec;沒意味句盡力不能吞吐當下失身
喪命直得無事可守無本可據不免依原托缽度日
以待歲盡而已。
又
純夫對卓老言會公於福州時將淆訛詰問他渠說
都是哄人的公說只此一言毫髮盡同也卓老笑云
觀公之言不必問學可知矣不唯辜負古人亦乃自
欺瞞耳不知先聖憐憫眾生沈沒苦海無可奈何設
此淆訛公案智識不能解利口不能言若是宿有靈
<pb n="177"/>
根遇此公案如箭入心結滯胸中欲透不能欲罷不
能懷下聖胎年深日久噴地折嚗地斷生死利害纔
奈何我不得方好與人解粘去縛抽釘拔楔若果到
此六根休歇心腹空閑決不作此註解矣令郎信根
大利切不可把識見染污他逼拶到不通氣處忽然
猛省方曉香嚴一擊忘所知那一句子纔不負他靈
根聰明處耳。
又
蜀楚間關數千里何時得一覿面也世上業緣足以
累人不是有力量漢誠難擔荷公向此熱鬧門庭佛
事熾然真是不壞世相而入實相也雖到此地未稱
究竟此時色力充實強自支持臘月三十日到來又
作麼生抵敵公平生全力在于性命命根不斷是非
鋒起我此昭昭靈靈乃自生後入此殼漏子被現前
種種業力驅使如今三界二十五有莫不依此為憑
仗以此當主人公屢聞辯論奇特乃是依此發出來
的支節恐無始習氣未得勦絕於應緣處則不相應
矣功名富貴真是令人可愛大慧斥云做得官大的
無明大做得官小的無明小這老漢兩句淡話令人
思之有味學道人真如大火聚一切大小名相俱不
依倚世上夢幻無有窮極要得大醒在于何劫倘便
道一談幸幸。
又
一別十餘年矣不得日侍左右飫領教言徒懷戀慕
耳宗社寂寥無如今日單傳一路荊棘叢生海內參
學者雖眾各執己見不肯知非欲得個返本歸源光
揚祖室者其在公乎此段事決非小根淺識者所能
擔荷若非銅頭鐵額漢子渾身是膽未敢撒手懸崖
若肯直下赤手空拳一肩擔荷何惜餘光照臨窮谷
耶不審日用事作麼生迎接僚屬時政務冗雜時還
生忻厭否逆境逼迫時心安寓否事不稱意時心一
如否六根對物時人境兩空否形骸分散時來去自
由否望一一明示。
又
別後不奉道誨久矣不審動定如何近日士大夫以
聰明意見將暫時岐路指為究竟便拋入無事甲裏
道力不能勝業力浸淫打入塵勞內幾與飲酒食肉
不礙菩提行盜行婬無妨般若此等外道同一窠臼
如此豈唯生死大事不得力即小小利害已自手腳
忙亂了也如居士根力道眼迥異時輩想不蹈此病
古德云學道如鑽火逢煙且莫休竿頭進步是所望
耳至于日用行持尤宜綿密昔李漢老已明大事而
大慧猶叮嚀之曰日用間當依黃面老子所云違其
現業除其助因此乃了事漢無修證中真修證也居
士家尊奉五戒謹護三業此乃悟與未悟所共之行
如日用飲食必不可廢者莫將逆行菩薩偶爾示現
之跡便附會入一切無礙見解自己一人其毒猶小
展轉相傳寫烏成馬將來無忌憚之流殆不忍言山
僧往年見刺不破雖不敢自抉藩籬誤出示人亦未
免有圓滑托大之弊今喜宰官中黃慎軒袁中郎兄
弟輩同時回頭苦心參禪真實修行守護戒寶此乃
法門之幸事也居士是法中有力健兒但恐休歇太
早智不入微道不勝習耳若不回頭此紙即同臘月
扇子也。
<other>復方督學訒菴</other>
時承遠教知公道念愈切菩提愈親逆勢趨貧誰人
肯作古云世情日短道路遙長己見不忘千生隔越
今既到此切莫便休但盡凡情別無聖解何為凡情
或遇順則喜遇逆則怒愛則著憎則離是則稱非則
毀乃至善惡取捨種種分別者是若到凡聖情盡迷
悟見消又何明之有只恐覺明未化見識猶存境風
觸動辯論不絕古云得意忘言道易親若不徹底窮
根終非到家時節般若如火聚儘力不能緣世情如
<pb n="178"/>
標膠逢著便粘去以相似之言記憶于懷於四大身
中妄認個不生滅性末後窮年悔時晚矣。
又
純夫到得手書聞舟中得悟者三一路辯論甚妙覺
得從前都不是此語雖好總是見解不如忽然猛醒
披襟一笑更不道是我非我省多少精神不然如夢
說夢縱悟得一千遍與己何干昔所謂傾囊布施之
言總成寐語矣若得夢醒更不復夢做夢說夢總是
自己豈有一人之身自作昔是今非之見耶純夫道
公與王豐輿不相信非二公不信僧無可信處但願
二公自信不隨人腳跟轉就是達磨西來覓個自肯
的不可得純夫說二公盡被他轉動腳跟詰其來由
依舊在門外打之遶如此學道不但哄人亦乃自哄。
又
昨承慈念感愧難當願公愍正法寂寥拼捨見聞報
佛恩德苟或參決未透鑑辨未明被愛惡情欲纏縛
於思惟測識之中卒未免于毫釐千里之謬蓋世學
者莫不以識見解會分別能所為知至於聰見不及
處則以為知有未盡理有未窮仍向古人冊子上旁
求博采漁獵見聞見人說得相似便作道理會去殊
不知本有妙明清淨無為之體已陷于知知識識之
中忽被業風吹向境緣浩浩地依舊與情意輥作一
團自己分上了無交涉如此者喚作辜負己靈埋沒
先聖古云知之一字眾禍之門豈虛語哉近時士大
夫學道說得頭徹尾徹下筆四六尖新寫得攢花簇
錦一逢利害便自作主不得不知學道何為。
<other>復袁考功石公</other>
素服公筋骨如鐵膽壯神雄但開口應對便不本色
不覺被機語氣魄瞞過何也好奇勝之過耳令弟聰
明才學出自天然要緊處毫釐不肯放過真不可及
二公乃是公安二聖復出世也令兄亦肯好學雖入
義路去了念念不休若得回頭未可知也劉太史見
地已明只欠懸崖撒手在公權巧曹溪一脈不絕也
寂寥中看古宿省益人處錄呈數段請教似同志者
共覽何如。
又
別後數載知所造日益精明見佳刻戲笑怒罵皆為
佛事真法門梁棟也不知令兄何如今居清要之官
兄弟一處終日共話無生昔東坡言世間那有揚州
鶴今觀公兄弟受用豈不勝腰纏騎鶴者萬萬倍耶
又見令弟與梅楊和書云學道事甚大非一面作功
名受富貴耽聲色料理世情一面又去學可以了得
又云古人四十年打成一片除粥飯二時是雜用心
何等勤苦專一今纔有所得便以為一切無礙恣情
作業不知地獄債何時還也可畏可畏如令弟所云
誠是未可輕易抹過僧謂如世間種種事業做官做
人聰明氣魄詩文草聖一切從心意識擬得的盡讓
與公家兄弟只有聰明擬不得的意識行不得的這
一著子還讓與老僧受用何如近有一疑無人為我
破得僧與鄧公相處數十年承其過愛相信之深真
知己也今一旦捨我而去雖日夕思念竟不知在何
處公具慧眼者必能看得透畢竟鄧公真在何處若
能破我此疑莫大之恩也。
又
生平求友不了之悵得一面足下悉為酬盡海內談
心學者本不具眼又不遇人所以盡成辜負去也焦
先生輩奈患聰明太毒難教淨盡受症在極微細所
知愚處故不能渾融境風卒來湊泊猶在種地不空
出皆渣滓舉筆開談不無根蒂為人手眼說法導迷
如將勦賊先破其巢然後擒如探囊今時學者不經
本色開導多是鼓唇意度博一肚皮道理親師近友
只圖撥些勝負那得半個虛心空腹者哉這件事若
欲求人正好于聖明之下大闢鑪冶煆煉群雄閃電
<pb n="179"/>
光中攝取得三兩個英靈者佐助宗乘使佛燈不墜
含識乘恩功莫大焉蘇雲浦有超格之資筋骨之士
當用鉗鎚不可放過梅長公到京諒納入知己中此
公到是個貨赤歷無染膽壯神雄正可優任奈不生
鼻孔無把捉他處願宛轉慇懃造就得出來不同弱
質無氣味者至囑至囑。
又
適逢來教聞發憤志斷除助因此念既發定成聖果
承寄汾陽一段因緣我前在藏裏揀出欲勦絕鄧公
見解不覺老僧也被他打失鼻孔至今痛恨無地又
承寄來不知是我仇敵我費盡數十年辛苦學得禪
道零零碎碎盡被揭擄一空依舊只還得個粥飯僧
耳老窮無倚空守寒崖閑時栽得些惡辣物事管待
禪客倘不棄來我山中也要奉上一碗辣出一身白
汗到這裏全身放下一步一看除我一身之外更有
何事縱有說的明的修的學的總是剩語此話非公
力量超群斷不敢陳上。
<other>復袁太史石浦</other>
陶公云足下是真了手漢不任欣慰雖然切不可以
此為是若自認是終無日新之用學如大海漸入漸
深故曰無盡藏僧入山來愚訥兀坐全無活計數十
年所學不知向何處去了依然只是個住山僧耳山
中人無別事只有幾個法親常在心中若得無法可
執無見可逞吾事畢矣。
<other>復陶太史石簣</other>
聞公學有大進僧甚慶喜非夙植德本焉能如是懇
切邇者學人只圖充闊神機增長見識與己何益果
有真志二六時中切不可放過逼到有眼如盲有耳
如聾更加逼拶忽有個省力處就是得力處果爾到
此慶快平生方知佛不欺人故云未到家鄉惟務到
及乎到了也尋常又有何玄妙能巧向人言哉又莫
作平常會纔道平常便不平常了公既不被生死羅
籠便好游戲人間幻視萬緣書中道某是了手漢不
知即日用應酬了抑另有了處若另有了處如夢說
夢若即事了何處是了這裏分疏得出方具隻眼不
然秪自欺耳。
又
自領教來會卓老言渠遨遊四方至南北二都尋求
師友不見有一人實為生死惟公志氣真切只是路
徑不同但向聰慧氣魄上著力不肯退步知非近時
士大夫秪要會得事事分曉說得道理如佛祖相似
不知反成壅塞我此門中無你分曉處無用氣魄處
只貴息機忘見耳某無一能只這著子不肯泛然左
挨右拶直得途窮路絕覷透淵源饒他千聖出來也
須吃棒。
<other>復焦太史澹園</other>
金陵別後消息茫然李卓老化為烏有以法臺視之
不知了手何如若以為未了則彼自掛冠以來精進
殆無寧刻豈以聰明豪傑勤苦數十年而猶未耶若
以為了則又安所憑據公素具法眼且卓老亟稱海
內知己惟公一人故今所疑難不得不以相質此段
商量正是出生死關頭處不作比方人物看望明以
示我海內人文零落命脈如線都中固材藪不知尚
有足任者否先時箇中自不乏人然或為毀譽所嚇
或為疑信所搖不免改換腳步半途而廢真可惜也。
又
大令郎欲搆靜廬置野朽于座右共商個事不惟吾
宗有托且殘喘得所賴矣復接手教知遽斷世緣傷
哉是造化之妒賢不俯就人好事也人生此世顛沛
坎坷大數不無千古英賢不足類是老翁臨此劇痛
何如學問陰毒最隱最微十地菩薩尚有未盡為道
若不經百萬惡煞照鑒檢察不出近世學人不取自
悟多遊識逕攀緣他家糟粕比合自己根塵一段無
<pb n="180"/>
味無生底徑截不肯推究講太平禪說脫空話個個
都似毫無錯謬一旦飛災罹厄八面衝來渾無把捉
待事過理融已鷂過新羅矣若秪討論些義味逍遣
悶懷浮沉世俗乃可要濟生死關津豈能得乎實務
了此大事須卸卻一生裝載乾竭累積珍藏將至玄
至妙的能覺能悟的陰結不化的隱隱在臟腑中作
奇作怪的劫賊陰魔通身打落罄教淨盡全無倚托
如靈魂不得附屍相似倒向平地上忽轉過身來纔
有一星見量現前急須吹毛鏟落無令纖土停針方
許少分相應。
<other>復傅考功泰衡</other>
接蔣考功書道公吞過栗棘蓬三個不受人瞞僧特
過訪果不虛也若非夙植德本累劫薰修焉能一信
至此雖然切不可認著何也若作聖解迷在中途所
以前步工夫只圖見性後步須要透出重關覷破生
死譬如駕船無風浪時撐篙盪槳之人也都扶得柁
若遇風浪滔天須是久慣的稍公柁柄在手隨波上
下安穩無憂到恁麼時便好逢場作戲隨寓安身出
格利生無處不可若有毫釐未盡強作主宰卒境一
至瞥爾情生雖有見識聰明都用不著實自欺瞞非
先賢之罪也。
<other>復李孝廉</other>
來云怕死忽到不知趣向若真怕死且看這一怕死
的從何而起查來查去不論年月如水濕麻繩漸漸
緊來逼到無用力處連那怕死的查考的一齊粉碎
生尚不可得死從何來切莫知解過去了。
（直隸蘇州府吳縣信士丘紹光法名明囑室人
殷氏法名明禪男丘隅法名淨孝　捐貲刻此
無念和尚復問第一卷
九章朱袞對稿
長洲金之鳳書　金陵蔣成榮刻
天啟乙丑僧自恣日姑蘇兜率園　識）
黃蘗無念禪師復問卷之一（終）

<sarticle><article>黃蘗無念禪師復問卷之二</article></sarticle>
語溪參學比丘明聞刪訂
<other>復鄒司寇南皋</other>
不審年來己躬造詣何如僧數十年苦辛搬盡欲求
個知命者佐助吾宗終無適願公天姿卓異膽志超
群正足勝任此段因緣柰聰明太煞多被見解陰魔
瞞過於般若本心不能觸動先哲斥為認賊作子者
是也若據本位中一切覺知全無交涉但起絲毫覺
知即劫家珍之賊非本覺主人也然覺知者但方便
權名耳豈覺更有覺知更有知中間更容誰分別是
覺非覺是知非知耶如翁自南皋豈更向人道我是
南皋這場事惟翁堪任且人生得失興衰猶若一夢
惟死生大事乃永劫無盡功勳安有大過量人肯草
草苟圖自印而已況浮世事無有盡期扶世擔子挑
來已極亦當放下圖個輕安出世一法最緊要事急
忙下手打教淨盡畢此殘緣分明落處三界出沒無
復滯礙入凡不卑入聖不尊佛界魔宮隨意自在雖
然親證始得切忌相似。
<other>復劉金吾延伯</other>
學道得力處在臨機不亂所以然者只是平常看得
幻妄破如用兵法臨陣遇敵彼此兩忘橫衝直撞取
無不勝足下天資超卓邇來妙用神鬼莫測真為學
之得力也正是口說無憑做出便見足下雖信此段
因緣不假功用但少竿頭再進耳此處若不抖擻精
神嚗地一斷突出本地光輝是所謂無明窟裏出活
佛解脫坑中入死人是也深惟珍重。
又
接來教令某毫髮悚然就是釋迦老子在靈山會上
四十九年覓個無事的人不得末後拈花示眾止有
<pb n="181"/>
迦葉覷透此意不料公當下省會直超百千萬劫可
見長公具眼說公聰明直取法王首真不偶然也閻
家老子原是自己日用善善惡惡的心既無此心又
有誰喫鐵棒驢胎馬腹即日用中妄求取捨如意的
心既無此心臨機應變如架上洪鐘大扣大應了無
形相可得只這著子盡大地人不省只在幻得幻失
處顛顛倒倒縱求得功名蓋世見超今古全不得受
用不但不得受用且造幻業去受幻報豈不哀哉公
既大醒方敢說這話。
<other>復岳司馬石帆</other>
自獲命以來數十年江海奔馳欲覓一知命者擔荷
此事為報先德柰近時學道者不具本眼盡被邪宗
誘入他窟並不遺半個過量丈夫迴頭返腦向自己
腳跟下推窮一向只去倚墻靠壁攀為己有眼空一
切無知之流信以為實互相引證秘為極則快事殊
不知大家牽入火坑去也真為可憐憫者設有知者
亦只得緘口坐視而已僧一見足下傾施肝膽顧如
骨肉非曩劫道緣曷能值此且喜公已具智慧眼金
剛骨篤信有此研究益切真吾法中瑞相也老朽往
返千餘里受風水顛危不啻萬狀得足下悉為我酬
謝盡也足下造詣已純但須弱竿再進勿容見解滯
絆識情瞥起急用金剛慧劍鏟教淨盡不被有賊誑
亂要見有賊麼只這參學人于四威儀中究取明辨
的于古德章句上追求的于自己意根下卜度的覺
有滋味有透悟有玄妙人所不知己獨知之有所得
者便是先德斥此荼毒鼓喻眼著迸睛耳著塞聞臭
著鼻裂味著舌爛觸著身摧意著顛癡於六根門途
相逢總教遭他誅戮於此不可不慎既識得渠面目
再勿使他酷毒抖擻精神豎起脊梁看如何便得不
遭他手如是追如是究如是逼纔有好事到來隨疾
驅向他方世界畢竟造到個力盡氣微處橫不是直
不是提不起放不下渾無巴鼻亦不得生大憔悴愈
惱愈急時忽然迸破關捩子伸手摸著鼻孔始知令
郎元從翁出有甚奇特百萬繩索霎時頓斷實證如
斯田地正好借幻世為砂石磨琢自己鋒利隨緣了
卻殘庚緣盡分明落處至囑至囑。
<other>復左督院心源</other>
遠承翰召何感如之僧平生溫飽自適別無所長何
辱名公大誨海內真學道者零落如辰星此際豪傑
皆流入氣魄名障中可嘆也惟貴省之風不變一二
大老尚肯以此事作家常茶飯著實參究此便是彌
勒內院矣聞臺下常住雲門從姑間僧不勝神往正
法寂寥無如今日安得跛阿師復出欲打殺瞿曇以
報佛恩也臺下想是雲門後身故扶持正法藏廣布
大法雨令有情無情同成佛道諸佛出五濁惡世真
不虛也然眾生雖各具本性不得時雨終不發生望
公以當日靈山付囑捨身弘法無似戒禪師作東坡
嘮嚷一生令空過也想公必不深訝惟堅固道心千
里猶如覿面矣。
<other>復董太史思白</other>
適窺學問已造窮崖只欠撒手幸念時不待人猛於
百尺竿頭憤進一步突出元身歷劫煩惱無明當下
冰消瓦解自是乘般若力勿忘本願正好垂手入廛
于太平盛世大建鑪錘煆得出一兩個鐵面無情漢
續佛慧命以示後昆使世出世法悉賴劻佐佛道王
道不無梁棟方同千古聖賢以宇宙為家物我一體
憂人之憂樂人之樂苟一物不得其所如箭入心夢
寤無暇安者今此法門危如壘卵誠難挽濟惟居士
立地推倒須彌吞卻器界舉足下足無心外法方是
借王道而顯家風真出窟獅子也。
<other>復汪司馬靜峰</other>
幾欲扶筇躬聆教益柰不果所願但遙望道風而已
時臨像季正法凋摧慧宗一脈寥寥幾絕海內法席
<pb n="182"/>
不無然不免殊途異轍居士夙植般若親承授記降
生末法拯救群迷正慧命懸絲之賴耳所慮流光易
邁天意人情變無常度事在燃眉寧容緩滯惟妙運
玄機與大地眾生抽釘拔楔使參禪者毋沉妄見念
佛者了悟唯心言唯心者別無淨土可生若有可生
又是頭上安頭反添翳障心土既淨人境兩空又有
誰作彼此去來之相果然猛省盡大地是無生處處
成極樂國矣欣厭總是自性三昧纔不辜居士夙世
正因生平造詣也。
<other>復黃司馬季主</other>
世人讀佛書柰何不識題目佛明說了義人反執義
玅湛總持是空名萬事都是自己只因執著為實被
他障卻真空忽爾猛省不求人知不顯己會方是了
事漢如安老讀楞嚴一見便休更不擬議這便是看
經了事的樣子惟居士功夫密切摻履有年秉金剛
劍斬斷葛藤直蹈妙湛總持物我不動田地內無奇
解外絕淆訛俗士庸流對面難識到此始信十世古
今始終不離于妙湛無邊剎海自他不隔于總持迷
也是妙湛總持悟也是妙湛總持佛之出世達磨西
來得喪窮通天翻地覆總不出妙湛總持耳恁麼省
力誰肯向腳跟下驀地覷破截卻知解如見贓殺賊
不生憐憫今時學者柰何離不了元字腳若從冊子
上領解的問他已躬下事便將冊子上話來抵對若
是識見領覽的問著便將識見抵對若又與他拈卻
便道黑漫漫地怎生是好殊不知黑漫漫處正是鬼
神覷不著處三世諸佛安身立命處從上老宿說滿
天下無口過處惟有居士斷絕所知通身妙湛所以
居鄉數年亦無人識不被得失遷動方與傅大士把
手共行不能時領清誨是所恨耳。
<other>復蔣文選蘭居</other>
來書云百尺竿頭腳軟不能更進只得罷了做佛做
驢只是一樣觀公意儘可罷休何也一切教典悉曉
會得當機妙用亦不費力一切淆訛使我不疑諸世
間法瞞渠不過儘自受用只難免閻老子鐵棒日用
伶俐分曉機變解會就是喫鐵棒的從無量劫來把
主人引入輪迴六道逞嘍囉弄精魂都是他要得出
離生死除非沒分曉絕理路前無村後無店傍無巴
鼻那時無計可測猛著精彩聳身一擲撒手懸崖如
夢倏覺更不作寐語矣。
又
公出世來有為功業今已了畢出世大事又得入路
行與不行在自斟酌若真得的人了萬法之本空照
五蘊之非有公今日用過現未來三念果盡否得失
了忘否若有絲毫不盡說得十分明白不知全身坐
在世情窠裏常被世情播弄觸境逢緣千思萬慮矣。
<other>復李太守文臺</other>
性命緊要事君子所當為不可等待官乃形衣形是
心役學道學心役不妨主何必林下而後為乎不如
趁此色力尚強精神尚壯就中看這臨機應物的從
何處來參來參去有朝摸著自己面目乘般若力秉
智慧權致君澤民利莫大焉如何怕做官就做不得
佛秪因不識主人隨逐識奴引入四生六道頭出頭
沒驢胎馬腹受形萬狀豈有驢心馬心凡心聖心耶
佛之一字乃覺之別名不覺時我隨境轉覺來我能
轉物又何得厭官而取佛乎謬之甚也要了此事須
把死之一字懸在眼睫下如墮萬丈坑要求出相似
釘一確二著實取究莫類世流僅附談柄而已死生
事實不是虛傳足下死固未經病已驗訖誰有智者
坐以待之急好于公署中指揮衙皁時展覽文案時
斷理詞訟時與眷屬飲食寢息時夢中主張不便醒
來忽得神清翛然時著意提撕但凡神巧怜俐卜度
思量可到之地都屬識神出生入死全被這廝瞞昧
當著眼看除諸外那個是文臺公的娘生面目逐日
<pb n="183"/>
如斯提如斯追愈急愈追追到個黑漫漫無巴鼻處
正是好消息慎勿厭倦就止越教抖擻精神單刀直
入纔有一星好事來到隨疾截去窮到氣盡力微時
是事又不明心中如火熱相似欲退不得欲進無計
正煩燥間忽地撞破黑漆桶子瞥然一身冷汗迸出
一道神光耀天耀地始親見官也如是佛也如是亦
不貪生亦不畏死六道四生神通游戲護國保民封
尊襲裔成佛作祖總攝夢事腐草奉瀆。
<other>復瞿太守洞觀</other>
昔見公動轉輕便言行相應乃是累劫親受佛記不
忘付囑者也課誦三十餘年親肯方休海內諸公雖
信禪學只依見識聰明利口辯論以為自得忽逢禍
患就做主張不得不知蔣公當此毀譽何如這裏不
被幻境播弄方得腳跟穩當纔有參學的分望公莫
捨弘誓願力抖擻根塵是非場裏挺身直入救取一
個半個纔是英雄出世的人也。
<other>復陳稽勳蠡源</other>
近來日用何為切莫守靜以為功課若執久不化貪
閑愛寂懶接人事日久月深漸成偏枯之患忽復遇
境當情忻厭成礙故云見色聞聲不用聾信得過放
得下神機應變自有天則豈用人力為哉林下日子
難得不可虛閒空過趁此究明腳踏實地一出仕途
定不忙亂纔是自在閑人也。
<other>復顧孝廉</other>
聞尊翁臨終時說萬念俱非功名產業恩愛眷屬都
不相干只有痛苦自當此言雖真切不知真醒也未
若果醒如脫垢衣隨念變化來去自由更不鑽胎入
腹何有性命雙修又聞令堂祝髮何必如此往時學
問今在何處塵俗之人迷己逐物錯認色身故有留
戀智人先覺色身如影何戀之有若不信且看夜間
睡著無夢無想時何處損滅得他忽然響聲驚覺就
認影忘真以覺認覺轉背轉遠爾等只在知見上立
知正是生死根本也。
<other>復丘參將長孺</other>
公睿姿朗識絕無俗懷再來人也第恐今入富貴中
應接不暇將從前自己事盡情忘卻了惟急早回頭
趁此熱鬧處作大休歇場茶裏飯裏醒時夢時接待
時休暇時歡喜時煩惱時刻刻提起把此一生了卻
萬劫大事豈不快哉恐富貴易過轉盻間臘月三十
日到來將何相抵敵也公頗記十五年前夢中事否
一切富貴眷屬帶一些不去止此孤身又被他六賊
併害好不怕人就今二十年戎馬功名霎時便過又
豈能帶得去耶若待臨時求佛恐叫他不應那時入
在六賊手中任他毒弄豈是大丈夫所為若信得及
提起便行更莫躊躇一朝大事了畢方不枉知僧一
場也。
又
一別十有八年今幸歸里柰不及頻領清誨公乃散
聖再來遊戲人間富貴利名借道便往不掛胸次渾
是逍遙快樂恐未噴地猛醒不達真樂不免取境為
樂常被變遷若知真樂非境真常不遷方會死生一
致寤寐一如政使醒後豁然不妨大地是個美人吾
身亦滿大地行住坐臥不見有美人相亦不諱有美
人相玩之弗為情棄之弗為逆不怕大地是口劍吾
身亦周大地行住坐臥不見有刃可避方知無我相
亦無心外之法也終日入遼東戰陣如帝釋處歡喜
園無異若不猛醒只學口說道理殊不知正是長我
慢山增荊棘林功德法身從此沒矣但願早翻過身
來莫被境物留礙是所望也。
<other>復孫比部善長</other>
接手教知公肆力此道不減昔時真儒紳中麟鳳也
老朽退居泉石久矣日同二三野衲種田博飯粗了
餘生辱蒙心經贅言見遺展誦數過嘆喜交集既喜
<pb n="184"/>
其用心之篤又嘆其知解迷失當人公識心經乎心
無名相亦無方所從何處下註腳縱註得語話分明
道理透徹終是圖畫虛空況將心意識妄自合會重
迷本經攪起學人識浪永無平息心經兩字原是標
題從觀自在以下總是註腳曰無色受想行識無眼
耳鼻舌身意等明明解出一部心經若肯退步返照
則言思路絕聲臭俱泯是何等自在纔一舉心動念
便屬知解活計依舊打入五蘊窠窟裏若終日依經
解義說空頭話臘月三十日到來這個還抵敵他生
死得麼莫說臘月三十即今展角坐堂臨民敷政違
順二境卒至喜怒之念乍興這個能不被他互換得
麼平昔見解文字到這裏總用不著除是偷心泯絕
知見脫盡也無事理可分也無禪道可學方稱無事
漢你纔開口道個悟字禍事不小況乎覓印可求向
上波波地只要喫人涕唾如何得自心般若大自在
菩薩真身出現也。
<other>復蘇兵憲雲浦</other>
僧抱影寒崖了此殘生耳只將一場夢事每向人言
其柰大夢何昨睹與焦太史書始知公以青眼視老
僧也又云某如寒灰雪照恐錯認定盤星耳何也二
公才能博達見超今古某未讀書德淺行微出言莽
鹵待人唯一鐵釘飯木渣羹誰肯下口咬嚼耶每以
這腔熱血傾人輒皆退席而謗吁舉世愛滋味逞神
機北轅南轍兩不相符即袁石公豈不稱相知者但
詞章品藻著述驚人義海淵深卓越群表正眼觀來
止在播弄神機竟非了義於威音那畔尚未夢見在
臘月三十到來管取一場熱鬧即世尊為一大事因
緣出世當機輒有證悟者猶名止啼黃葉德山斥為
拭不淨故紙由是觀之著述非究竟也阿難將佛四
十九年說的記持如瓶注水毫無滲漏又被迦葉擯
出十五年後消化已盡疑問迦葉世尊金襴外另傳
個甚麼忽被迦葉一拶始覺無事公具爍迦羅眼超
越常流肯作此見解耶若到腳踏實地大用現前不
存軌則便能毀譽同情生死混入於此平等法門轉
自己為山河大地變草木為丈六金身亦非分外這
話見公相愛之甚不過以毒攻毒耳外有古宿牙劍
欠利咬不盡渣滓寄覽望公和根吞卻免畔後人言
外消息願以示我。
<other>復胡侍御催景</other>
接教後無時不在左右愧無定力虛受幻質無片刻
之寧不得親領教旨來云燈不照燈一不知一又恐
同木石耳若果真一萬事畢矣在天同天在人同人
彼此兩無真體流行變化莫測到此總是未發之中
一切名相絕跡無蹤矣纔是曹溪印心之客又譬眼
不見眼門下見得甚明僧觀此意還只見物未得真
眼若得真眼自然無物何掃之有所謂仁者被仁礙
智者被智礙百姓有不知在總是自己知見立出許
多名色障彼道眼不得自在耳又云泯知塞見若果
真省本來無物耳自聰眼自明用泯塞作麼鹵莽請
教不知何如。
<other>復陳少卿石泓</other>
讀來教渾然一紙世出世之津梁也果踐其行不惟
無許老僧湊泊雖釋老復出亦只得鉗口結舌而已
如是而行何世不治何民不化但出乎無心物我一
體取捨都無洋洋蕩蕩渾無拘束總千遊戲場中打
場戲毬便了又有何靜可忻何鬧可厭丈夫之行當
如是慷慨喜則清風朗月怒則迅雷疾霆安同庸鄙
之流兢兢業業謬將此七尺軀甘作六寸烏紗之奴
耶富貴兩字皆係前定希之不來驅之不去安排計
較亦奚以為世出世無兩法既能處世亦能出世卷
舒天則醒醒然自不涉夢中事何假再提然醒之一
字因夢而言豈有醒更醒者如足下是石泓安用再
覓石泓者哉來云纔一休息輒如死人第恐未得與
<pb n="185"/>
死人相似若真得如死人個中事畢矣即此作用便
是先賢捷徑功夫但未純靜耳久久摻煉得去正好
藉此宦逕為題作自己一篇出生脫死底緊要文章
逐日思逐日作一朝打破空劫疑瓶瀉出一韻天然
絕句了割生平結局胡敢不稱羨吾邑中又出一員
天資現成的享福人也。
又
前因藏經行速未得盡領教益昨見公當此大任於
富貴聲色經世出世而兩全矣非大乘根器最上靈
苗豈若是哉信得率性一切放下率到未發處自然
超于言語想相之外不在人情事變之中難以形容
難以測度不落有無不墮生滅本無向上向下利害
禍福無地可容矣不知性命真竅原無定相只因執
定已見伎倆參合不知纔要求妥即屬情見要明生
死源頭只在一念未起處看得破方省未發之中消
息到此朝聞夕死之說了了分明。
<other>復李司徒夢白</other>
接翰教知邇者工夫急切吾宗有所賴矣來諭中初
謂頗知入路覺前見解皆非安心做去以待大休歇
地末希于懸崖處覓轉身消息只此一問首尾顛倒
者三心外無人人外無法能安能做能休彼此歷然
分明是事與本體何干既肯懸崖撒手還容爾轉身
覓消息耶近時學道者纔發心時先立個或禪或道
要去明他不知纔有分曉失卻本命元辰矣隨打入
識群隊裏將個識神去究他不識不知的便謂是悟
處殊不知只這不識不知的便是脫化不去的偷心
喫閻老手中鐵棒者是反引秘為莫見乎隱莫顯乎
微了生脫死的極則事甘墮他陰魔坑裏自安自契
雖千鈞氣力也拔渠不出真為可憐憫者足下出頭
來歷真切為命迥不同類奈何又被聰明魔使向深
求苦索處著倒若謂此事是求可得者豈不謬哉公
飲此毒久矣此段事無多子大過量人一覺便了有
甚羈絆何得拈一放一展轉遲滯多年摻持猶戀舊
時行履日月迅疾百年勾當少分已去若只如此用
卜三十日事大可怖懼不如趁早打開胸臟將生平
學益得力的狐疑不了的通身放下倒瀉無遺直教
空蕩蕩地驀忽衝開頂𩕳隻眼照破微細識賊猛揮
空王寶劍勦絕我根株裔親臨自己田地纔覺一生
所蘊都成剩事矣。
又
知公為學無不真切奈何執己不返轉見參差諸佛
在無中說有卻向空裏栽花明知故作接引凡迷所
以造幻軀說幻法游戲三昧指眾生歸寶所渠在有
中尋無譬喻醒裏求夢將巳求巳豈不多事幻有幻
無總是夢寐思盡還源方達無生之旨這裏不醒且
將趙州狗子無佛性話行也無坐也無語默動靜總
是個無有朝無到迴避不及處失口道著也未定在。
又
來教云他死明明吾生昧昧不知果何所考觀公志
雖堅確錯向門外去也只在形跡上用工要望臨行
得力何可得哉不惟難敵生死偶逢利害毀譽心不
驚恐顛倒自難信也近時學者不服本色鉗鎚所以
勞而無功海內諸公雖多好學只用見識引證名言
註解道理何曾切為生死若與相處連道他三個不
是心火巳有八分不快古云談真則逆俗順俗則違
真豈虛語哉昔溈山問仰山汝迴光返照那裏是你
解處仰云某到比無圓位何處有解獻和尚溈云纔
言無圓位就是汝解處誰肯無也若恁麼見總是能
所心在觸著病發信位顯人位隱在公既錯愛不覺
葛藤如許石公所集攝錄純是理路義句新鮮原從
見識中流出所以見之無不契合如子見母不覺合
為一體也老僧沒意智不會織造只有個栗棘蓬當
面放著不但公不肯咬嚼人人望影而退古宿剩語
<pb n="186"/>
數段奉覽倘肯栽種展轉流行恐有沒量漢子不顧
性命望空一跳未可知也。
又
深山寂處久不聞動靜何如年來狂醜犯順舉國懷
憂時賴長城威伏使林泉野衲高枕忘緣總仗維持
之力耳昔陽明先生奉命征討每遇行兵之際輒自
提撕無不得力故云外寇既除內賊隨勦觀此老一
動一靜念茲在茲雖顛沛流離亦不忘卻巳躬下事
誠所謂痛為生死借世煉心不離殺場而證菩提榜
樣者也居士乘悲願力示現閻浮為大地眾生作眼
目者寄跡宦途棲心禪理深造其源腳踏實地山僧
服膺久矣忽地經此利害之場正得以照察玄微不
識於利害兩種關頭果得一如否果無觸擾否拂意
之事卒然至時果得如幻如化否果然主人公不亂
方寸否透得目前這一著關捩子過雖百千萬億著
亦只如此又云昔年望侍郎不得今侍郎望昔年同
在荒山又不可得也觀此說話欣厭未忘分作兩重
公案看了若得會萬法唯心動靜一如歷仕居鄉皆
無不可故孔子一契斯旨便云朝聞道夕死可矣他
因洞徹本源便開口說大話瞞人亦未有甚奇特處
也秪在勦絕內賊毋使外馳而巳近時學者病坐馳
求出語尖新落筆輕捷處處疏通字字花美卒爾些
微拂意便即手足無措方寸早巳亂了一毫皆不得
力何故蓋自巳未能徹證源頭腳跟不曾點地一向
只與人作個傳話漢耳小修公久息音問不審邇來
摻履何如諒渠與居士個中人凡有新出商量望以
示我近得商令潘公拳拳以佛法見教不至寂寞其
人俠骨剛腸英才豪氣真不可及倘得附洪鑪冶鑄
法門梁棟定無疑矣。

（直隸蘇州府吳縣信士丘紹光法名明囑室人
殷氏法名明禪男丘隅法名淨孝　捐貲刻此
無念和尚復問第二卷　九章朱袞對稿
長洲金之鳳書　金陵蔣成榮刻
天啟乙丑僧自恣日姑蘇兜率園識）
黃蘗無念禪師復問卷之二（終）

<sarticle><article>黃蘗無念禪師復問卷之三</article></sarticle>
語溪參學比丘明聞刪訂
<other>復梅司馬長公</other>
來諭中謂一切看破巳得大自在法既看得破火噴
噴的戰兢兢的無非幻妄又有何靜可守何鬧可厭
若有靜鬧可分終是大夢未醒又云醉人不怕虎正
得無知之力既有無知之力可得畢竟還屬寐語只
有筋骨痛時甚不好戲處勉強做去日久月深習慣
機忘豁然貫通隨處逍遙到此地位便好游戲三界
借幻軀作幻戲單棲不覺寂群聚不覺擾說話忘口
下筆忘手便是無心三昧造化屬我矣這段事人人
有分只因執賢愚巧拙分為限量造為巳有認著形
器要常住世所以我是他非豈不謬哉此處醒悔得
孔氏耳順即我礙膺之物化矣。
又
來云日在戈戟場中橫衝直撞見客如牛頭馬面請
酒如下油鍋不勝熱惱憶昔有言醉人不怕虎自得
無知之力此句說話真可為擊煩惱山之鉗鎚今觀
此說則首尾天淵前後不相照應矣若是親達無知
之境了無彼此之相不屬意識不蓄是非那討苦樂
二邊但循世緣隨機應物而巳又有誰受苦樂誰耽
忻厭耶大都只作譬喻說過去了總未真達無知之
旨耳僧數十年前聞說有個佛可成便謂成佛後獨
超物外另有神通變化如意樂事所以憤鼓妄想沸
起馳求磨褌擦褲遍歷艱險忽被幾度掀天撲地的
惡煞逆境照破頓使空劫積習人我高山是非棘林
<pb n="187"/>
無明惡覺欻然蕩盡始親見得眾生是佛之功德母
佛是眾生之慈悲父了無棄取方得四楞蹋地倒向
眾生隊裏摻煉巳躬未盡之陰氣年來纔得一星之
力欲共一二銅頭鐵額漢鼓揚法化用了私心柰何
不堪共行終泯殘喘于冰崖而巳門下英俊不群惟
不忘本誓趁此大明之下拔得三兩靈裔出來續遠
佛燈感荷感荷。
又
來云人命在呼吸間此語真切世人都只把做說話
忽略過去了不是自家經歷幾番利害世情怎麼冰
冷得來所云昨日的今朝不見了早辰的下晝不見
了不是夢醒焉得親切朽謂隨說隨了又有誰說誰
記若有可說可記是分外的事回頭猛醒赤條條地
又有何事只因今人要明心見性要識西來大意這
總是事若真無事者饑來喫飯困來打眠應用隨緣
不留朕跡這纔是本色道流又云夢白昔在山中望
侍郎不得到今日侍郎望山中又如何得到盡行說
透了只恐到巳分上又輕放過前長孺居遼陽寄我
書云這番歸來幸虛我一榻以了餘年及至抵家整
日應酬人事那得閑工夫幹辦自巳事來如張江陵
視天下為一巳不復思有身家纔得洪流遠大名垂
不朽今人之用志在恩子榮名總之私欲心在防患
過甚故兩失其全也今觀此老世所罕有不審于巳
躬下安身立命以居士慧眼觀來可有下落否又李
長者英敏過人下筆無滲漏識浪滔天凡讀其書者
無不受益總是依通俠氣不化此真俠骨見解者所
使的樣子也延伯一生妓妾滿室從朝至暮無片刻
寧靜及至死苦臨頭一毫受用不著這是積凡財欲
被財欲所使的樣子也當急看破惟不能看破所以
積凡財欲的被財欲所使抱識見的被識見播弄不
知無事是究竟法居士云先帝甫一月而疏通數十
年廢滯又去之太速他能以一月之間了數十年弊
病又以一日之間了人生百歲纏縛大了當人生滅
之場肯久戀耶這段葛藤望居士一刀截斷免絆後
人。
又
得失成敗物之性也眾生不能洞達一向迷己逐物
不免被五行管定然而順則生逆則殺生殺循環何
有窮極大丈夫漢須與世別若依然逢順則喜遇逆
便憂又何與于造次顛沛之旨乎如秀才不經歲考
莫辨優劣官吏不經考察莫別賢愚學道人若不經
幾番拂逆事安能識其的當此正利害卒爾面前宜
著精彩看果到盡致之地否還被境物奪得否且世
之稍有識見者便知得為失本成是敗因況生平以
大事為己任者豈隨得失成敗流動乎居士昔云昨
日的今朝不見了早起的晚上不見了此語透骨徹
髓非親證一番不能有是妙論然此火災非無因突
出既當壘卵之世居士乃社稷生民所係上帝以是
試剛健也未須具隻眼莫作等閒忽略過去了經世
出世只在一星間耳今日三十明朝新正事物循環
無乃首尾相換而已於一真靈明有何增損快快抖
擻精神裂開見網割斷情根放出無礙大光明藏照
破五蘊山頭元來是個淡蒲虀多買爆竹廣辦珍饈
過個奇勝新年豈不美哉。
<other>復王司空墨池</other>
昨從梅開府處聞尊臺清淨無為不被五欲八風所
吹乃是靈山付囑願力下生現宰官身寡欲自居五
濁世中萬無一矣再有何法可說又有何可印證眾
生迷己逐物背覺合塵分外貪求更設王法以平等
心不許分外各得安樂故名正法只因日久成弊不
知寡欲是道各逞私心以公取私以強欺弱便生多
事四海九邊原自清淨無辜欺取私財惹起干戈傷
害天理風雨不時黎民困苦我佛又設緇衣棄欲割
<pb n="188"/>
愛隱處巖穴作人標榜不料日久狂瀾熾起一夥瞎
禿捏目生花拈搥豎拂擬古代頌名之曰禪曰道良
可太息古云因禪至病者多有病在耳目者以瞠眉
努目側耳點頭為禪病在口舌者以顛言倒語胡喝
亂喝為禪病在手足者以進前退後指東劃西為禪
病在心腹者以窮玄究妙超情離見為禪據是而論
無非是病惟本色宗匠明察幾微目擊而知其會不
會入門而辨其到不到然後用一錐一拶脫其廉纖
攻其搭滯驗其真假定其虛實而不守一方便昧乎
變通俾終蹈于安樂無事之境既到此境又何印證
之有若謂實有印證失卻本來清淨矣幸者居十門
中間出英豪乘夙願力赤瀝無染借王道而興佛道
則吾宗量不息矣。
又
來云病瘥藥除還他赤子無事可道又何有望州亭
烏石嶺之名也若論己躬有甚麼事如人夢醒返思
夢景原無實事這裏了知還元眼不見眼也古宿道
座上無老僧目前無闍黎有甚麼相見這話似拖泥
帶水不少在居士分上首尾一貫動靜如常豈不聞
未出母胎度人已畢未開口時說法已週近代時人
不識自心將粥飯氣作禪道傳人如窮子出門背父
逃走轉求轉遠唯有居士腳踏實地不被物染從幼
至今無欲無依了事凡夫自無寸絲可挂便與萬像
為主借三界為戲場轉識海為性海這葛藤望居士
猛著精彩把慧劍絕卻老朽命根真報佛恩也。
<other>復潘兵部昭度</other>
蒙賜諭愧薄世緣不敢走侍此件事非夙植德本莫
能擔荷愚見須噴地猛醒何有待時今德民化物之
際不落思議此真無作妙用無可比況古謂千聖不
傳參尋不到聰慧不及亦是朽衲數十年分疏不下
處此中絕無形名那有朝聞夕死之說乎諭中謂從
疑得悟讀至此不勝感涕是中果有一字商量真成
套語佛法原無甚麼說個撒手懸崖亦是剩語大丈
夫豈肯從門入乎惟內不立知外不循境反觀朝聞
夕死皆戲論也。
又
居士與梅長公乘般若力遊戲人間機調相投非老
朽所能測也諭云學道人非具俠骨不能然謂具俠
骨人能學道則可若謂必俠骨人方可學道恐執俠
不化終被意氣驅逐難得本體呈露故世之貴俠骨
者以愈于齷齪庸腐輩耳非真俠骨可貴也況英明
特達之士未必俠骨又復追蹤俠骨是本體逾失也
焦太史末路果是本色則繁苛盡除豈不足佳然與
老朽交最久獨汎濫詞章擔閣一生未免內有能是
的心外有所是的法將本色盡情埋沒而反以障本
色者為太本色豈謂其器度尋常少一段俠骨乎恐
錯認本色矣若果到本色田地透悟兩字何處安頓
居士謂三乘教外更有所發明乎吾教云上根利器
一聞便了尚無有二何況有三秪緣利鈍不等假設
教網澇漉眾生若人猛醒總皆權喻長公疏如鐫石
倘得居士數語則又何啻一玉帶鎮山門也令弟聰
明根利筆底儘有仙氣指日當大魁天下為一代名
儒無疑也。
<other>復喻文學淑余</other>
正懸慕間得中海書道足下于學問地中悉具超宗
令朽人不勝加額但不知于世出世法凡聖位中巳
入平等三昧否若證此三昧我根先灰不見人相既
絕人我比量都無中間自無迷悟聖凡同異顛倒分
別等事正好與世浮沉無非自在亦不妄執此見若
有毫塵不化即是聖證無明生死株裔恐他日翻為
增上慢魔攛入不無干湛寂海中鼓起波濤妄搆是
非使吾人于內外凡聖等法中總不自在先聖訶為
蕉芽敗種是也。
<pb n="189"/>
<other>復中海禪師</other>
接來教知造詣非昔讀佳韻字字入聖超凡較諸古
今詩偈更無等者要諳本分事猶有聖證量在未得
拼命一下不免被聖證魔縛使自不覺祖師門中不
容是事若有一毫聖情不盡即是我見未忘就中妄
立聖凡同異等障故釋迦老子於雪嶺六年支離總
無交涉忽睹明星頓盡空劫無明亦只點胸低聲云
個盡大地含靈一時齊成佛道而已看他有甚玄妙
能超人處後輩謬解便謂佛有成道後于祗園諸處
四十九年說法度生等事既雪嶺睹星大地一時齊
成佛了復立誰為佛說法誰為眾生得度於此處打
得徹便不墜聖凡是非等坑方許名無著道人不見
有我人是非亦不見山林是靜城闕是鬧眾處不繁
獨居不寂不取現證不務當來隨緣度日緣盡歸根
出入自由不涉滯礙便得與先聖把臂同行若有纖
塵差殊即隔千里萬里去也。
<other>復毛文學玄淑</other>
來教雖真切柰何未步正徑多被知解卜度瞞過且
蘊習太熟開談揮毫不無拖泥帶水來云十年為學
病苦臨頭全不得力如此說話好如欠債怨財主何
也若有真學道不得力者諸佛都成誑語歷代祖師
悉是騙人自謗猶可謗法則殃慎之慎之言平常得
力而臨難不得力者乃正前塵分別影事都是意識
可到之地便由你主持把捉死符卒至能主者先惛
還許爾討得力麼倘有毫毛孔隙蚤被閻老穿去纔
有分曉他家苦具先遍償一遭了曉悟透徹得力奚
為乎此際足下未曾夢著故一毛不契便即忙亂手
腳禪乃衝我關之鐵砲足下執禪自縛曷能解也僧
柰酷患求友病症故使叨咀如許若謂禪言可形意
可測理可度智可知的盡大地都是三藏十二部剩
語打發去了又何待足下講禪道耶老朽秪得曲奉
尊命又胡噴一上足下云臨機不得力欲希得力為
究竟謬矣何也滿世界人學道不得脫離生死皆由
太分曉得力了豈知這個分曉得力的便是生死冤
魂若能從此要覓得力的挨身拶入步步掀翻單刀
徑趨直取那能覓得力的纔覺一毫得力一刀劈開
直教粉碎淨盡始證空王正位快好將一切參想精
進見解得力功臣盡形滅戮無遺復將能證空王者
總教一刀乾坤屬我矣。
<other>復李文學</other>
聞心事不樂逆境動心此是世法非世外人也豈知
大丈夫以他山之石可以攻玉借境煉心莫向外求
縱求得來必有失去何不用自智鑰開己寶藏隨處
安閒快樂矣古云父母非吾親誰是最親者尋繹斯
言則父母非靠況其他乎豈不聞凡所有相皆是虛
妄不知自己一段風光照天照地耀古騰今何用外
覓也舉世只是依他作主妄想不休便成依報幻命
幻身幻財焉得長久一旦失之悲愁無限公非常人
故出斯語。
<other>復鄧文學信之</other>
爾學道數年正眼全無豈非錯中之錯不聞孔子三
千徒眾終其身秪取一顏氏子雖有七十二賢秪可
傳言宣教幾人實識得心來近時海內學道者如牛
毛識心者如麟角老朽奔馳五六十年求夫真為生
死秪有令叔文潔公梅司馬衡湘公二人耳其餘都
是說禪說道打口鼓子堪作何用不但敵生死閻羅
王徵草鞋錢有日在豈不痛哉道是何物容爾可學
縱然學得轉增我慢若以口說奇言妙語為禪者反
不如三家村裏種田博飯喫的漢子說真實話死後
無罪秪因眾生妄誕不守本分失卻本心達磨當日
航海而來直指各人本心無分外事法華云是法非
思量分別之所能解楞嚴云但有言說都無實義今
時人造妖捏怪說黃道黑指東劃西豎拂搖拳誑惑
<pb n="190"/>
眾生造地獄業苦亦甚矣如我數十年妄想學禪學
道今日猛省擔閣一生秪為自害若信得及把從前
葛藤一筆勾斷切莫造作叫即應問即答纔是平常
無事人也且看令岳身外之物如金銀田產徒以增
累有半點相干否。
<other>復王文學在明</other>
來教云少年奔馳未能學道吾不知道是何物縱學
得奇言妙語反添眼翳豈不聞從門入者不是家珍
所以三教聖人各立權巧指人返觀忽然猛省識自
主人變化萬端自不能測故名不睹不聞果有此志
總在日用中回光返照叩己而參古云無聲無臭自
知時此是乾坤第一機拋卻自家無盡藏沿門持缽
學貧兒來云只此好色一節殊不可解且看赤子那
有好色念頭來這裏猛省赤洒洒了然無一物纔是
閑道人也。
<other>復樊居士山圖</other>
我宗門中本無實法與人雪山大師睹明星朗然猛
省纔知個個眾生皆有如來智慧德相只因眾生不
省反執妄求每日飯後說出許多葛藤末世凡愚執
著為實臨滅度時文殊請轉法輪世尊曰我四十九
年何曾說一字來若有所說非我弟子居士氣概不
凡夙植德本切莫存一法在心作異端人也來教無
半字虛談依此行持年深月久自有逢緣時節又云
偷心未死吾不知偷是何人心是何物若果有偷心
速呈出來吾看若呈不出切莫草草豈不聞神光覓
心了不可得磨云我與汝安心竟既無所得又安個
什麼莫作道理會好若有所會便是金屑落眼矣老
朽不會禪道如爾葛藤望居士慧劍利牙莫留渣滓。
又
手教言言真實不帶枝葉數十年祈禱甘心瞑目矣
來云遍識偷心難伏此是無始劫來生死根本豈能
一念頓蕩哉古人道家賊難防正謂此也所以時人
說時有放下無歡喜有煩惱無閑靜有忙亂無皆被
他擔閣一生即百千生又寧逃此偷心賊哉今門下
具擇法眼身體力行不做唱道之士真是大心凡夫
撩起便行古有龐公諸老接踵而行今獨門下豈容
易哉但願發大心無休歇心無退轉心此心即名一
行三昧師子奮迅三昧種種三昧皆不出此心耳。
又
來毒一劑藥得老朽鉗口結舌無理可伸雖然猶恐
有超凡入聖出格道理在不能脫化惟門下將多劫
氣力併在一處極力直造還他威音那畔父母未生
前故鄉田地把老朽一摑絕卻氣息拋向洋子江中
攪為蠱毒之水使見者聞者盡喪身失命掃除狼籍
一滿地藏之本願二稱提婆達多之恨懷方不負大
丈夫走此閻浮一遭也。
又
乍聞訃音不勝驚駭朽仲秋一病四大幾散只為報
緣未盡復延殘喘耳今別無他慮惟不能忘情于左
右者以未稱老朽本懷故也門下以出世人豪脊梁
最硬膽氣最雄但未能㘞地一聲病在知見太廣領
略太易所謂活了死不得也昔大慧後于諸佛出身
處聞個薰風自南來殿角生微涼驀然觸發又得圓
悟老人深錐痛拶始至七縱八橫可見工夫到此大
難商量＆unrec;須猛力跳出與大慧把手共行方稱老朽
本懷前聞病苦已極誓斷婬殺此等切要處那個肯
行近來宗門高士稍有知見便謂一切無礙殊不知
未曾實證四大無我故耳這一著子要得橫來直過
去留自在須是個沒量大人始得古來惟汾陽無業
趙州臨濟諸大尊宿纔是個跳出的樣子門下自謂
行得一種粗工勝說千番妙理可謂步步踏實又謂
世間多少英靈漢子俱陷在未悟說悟處余謂不然
若真英靈漢子安肯自欺自昧不見大慧諸方皆已
<pb n="191"/>
印可惟自不肯乃曰當以九夏為期其禪若不異諸
方妄以我為是者則造無禪論去也這方是個英靈
漢子若以一知半見為足皆所為辜負已靈埋沒先
聖者也人不經逆折則不知工夫疏密今痛莫大于
親喪苦莫過于身病這兩場惡境不是門下以善權
方便造作得的灰心泯志躲避得的禪道佛法領解
得的福智二嚴替代得的神通三昧超越得的正恁
麼時須有個出脫始得這裏翻過身來方知尊翁何
曾生死歷劫親緣何曾剎那相離自己父母何曾有
兩個如是則佛恩親恩一時頓報無能報者亦無所
報者門下還信得及否時惟珍重。
<other>復高麗禪師</other>
淨戒回始知法席條理不我念也古人入山老屋敗
椽取避風雨艸衣木食粗免飢寒圓悟囑佛日云古
德住山率刀耕火種不蓄長物蕭然布衲麤衣糲食
將大有為也豈不聞藥山之牛欄風穴之單丁溈山
十年而煮橡栗大梅深谷而不世接其後各為大法
器龍象駢集皆隨緣而應誰似而今諸方鋪門庭以
誘信施假鬼神而潤己費可不傷哉且達磨少室九
年不吐一辭末後乃曰心如牆壁方可入道豈不是
第一祖師直捷為人處百丈云南方浩浩說禪我這
裏一味種田博飯吃臨濟又曰近代一夥禿兵集徒
二五百眾終日口嚗嚗心憤憤以為當禪當道賺人
家男女入婬魔坑墮拔舌地獄大有日在古人如此
非他只為眾生惡欲不除苦口叮誡殊不知貪求佛
法亦是惡欲況集外緣耶若只在形上做去內有能
取心外有所是法何時得家破人亡永失錐子之地
也來云恒沙如來歷代祖師俱莫能及之處畢竟阿
誰始得今觀此問終是夢話不知楞嚴七徵八辨處
之何在若有得處何名空如來藏也此一葛藤不是
詰問以逞人我正所謂為他閑事長無明也。
<other>復天倪禪師</other>
來教一紙多是詰問這幾端問得我無氣可吐老僧
自後不敢亂言又重問末後句是有是無若學道人
不明末後句曠劫偷心如何得盡昭禪師歷參老宿
七十一員皆妙得其家風自曰五位參尋且要知纖
毫纔動即差違金剛透匣誰能曉唯有那吒第一機
到此地位還是見解門頭最後見首山問百丈捲蓆
意旨如何首曰龍袖拂開全體現象王行處絕狐蹤
始得偷心勦絕便道萬古碧潭空界月再三撈摝始
應知自後諸方八請不答迨首山歿後西河道俗千
餘人協心亦不答後有契聰請住汾洲太子院昭閉
門高枕聰排闥入曰佛法大事靜退小節風穴懼應
讖幸有先師先師已棄世尒有力荷擔大法者今何
時而欲安眠哉昭矍起握聰手曰非公不聞此語既
至宴坐一榻足不越閫者三十年會下雖有五七百
眾終日不語後有慈明瑯邪等五六人三年隨從不
吐一辭每日呵責痛罵慈曰自來不蒙一言罵豈慈
悲法乎昭曰你作罵會耶當下六人始識父母未生
前真面目也豈似而今口傳心受鼓腹搖唇比量合
意者許可得道也豈不聞忍大師七百高僧人人有
一肚子佛法直得年至七十盧行者至祖問何處人
答曰嶺南人特來禮拜和尚不求餘事惟求作佛祖
曰這獦獠根性大利勿多言祖知之恐大眾忌剋半
夜付囑衣缽以衣為信眾人四散尋逐潛入獵中守
網命似懸絲眾人不知衣付何方零落已盡自言不
可久遯出遇印宗法師知他不凡問黃梅衣法付囑
何人答言惟付佛法佛法是不二之法說箇付字拖
泥帶水不少所以云佛法無你會處如人飲水冷煖
自知葛藤無了。
<other>復岳司馬石帆</other>
楞嚴一別音問寥寥近聞公在白下大開爐鞴老朽
枯寂多年不覺起色信知法付國王大臣非偶然也
<pb n="192"/>
達磨當日西來號曰單傳直指不曾有半箇元字腳
熏你鼻孔瞎你眼睛二祖三祖祖祖相傳乾嚗嚗地
一點知歸曹溪分派以來大有榜樣後來人心不古
識解多端然後德山臨濟棒喝交馳機鋒掣電令你
捫摸不入插足不得不過勦絕情見坐斷意根初非
實法如國家兵器不得已而用之不見興化道你東
廊也喝西廊也喝後架裏也喝你若一喝喝得老僧
上三十三天跌將下來一點氣息也無向你道未夢
見在可見古人隨機顯示如倚天長劍稍存擬議早
見髑髏滿地今人盡是平白地害藥病何曾有半星
正病故古德謂打破大唐國覓箇不會佛法的不得
老朽亦謂盡十方界有毛頭許妙解與公作對便是
妙魔入心不見僧問歸宗如何是佛宗云即你便是
僧云如何保任宗云一翳在眼空花亂墜這裏須是
大闡提人具滅宗手眼向自己腳跟下撥轉關捩子
如獅子返擲不躡前蹤生機活脫不受千聖羅籠始
得若只揚帆義海攬轡玄途總是靈龜負圖自取喪
身之兆非老朽之所以望公者。

<sarticle><article>黃蘗無念禪師醒昏錄卷之四</article></sarticle>
語溪參學比丘明聞刪訂
<other>法語</other>
師謂眾曰汝等既此一會更無別念當體全空有何
疑滯叫著便應撥著便轉更少何物不肯自信你二
六時中無處不是觀音手眼無處不是普賢妙行頭
頭物物總是佛事人人各自赤洒洒底若不自信由
你求得飛身放光千般變化與生死不相干縱求得
有個悟入猶如石火電光如清水中添一杓灰塵自
是非他不知是飲喪命之毒藥汝今更不可外覓但
向無趣向無巴鼻無用力處拼命捨死實無別法可
得只看日用動作處是誰主張汝若會得自然解脫。
師云世間無法世出世間透得這個無法便知起處
落處這裏若不知定也不是慧也不是宗也不是教
也不是蓋為不識本心所以名為狂妄故經云虛妄
浮心多諸巧見不能成就從上佛祖不傳別法直指
人心若不識本心便向外求于妄心中復生妄境如
邀空花復結空果縱經塵劫不能成就只為汝等根
性遲鈍不能頓入老僧今日不免向人假設方便教
你諸人當發信心莫生疑障二六時中回光返照遇
境便看語默動靜周旋往返身心莫放以悟為則若
到這步更加精進討個下落如是用心如是返看看
來看去頭頭獨露物物全彰萬境不能侵千魔不能
入悉無縫罅明暗色空了無彼此大地山河日月星
辰三際因緣十方造化不滯纖毫一個疑情更無別
念若到這裏正是參情結秀雖然如是更與一拶復
看個拶的是誰使他進退無門上下無路直教水窮
山盡情忘見絕豁然嚗地一聲識破娘生面目大千
沙界頓入圓明事理佛法朗如杲日劫外今時應用
無方始信得不是一番寒徹骨爭得梅花噴鼻香。
師曰生不知來處謂之生大死不知去處謂之死大
此個事最為要緊所以古人如救頭然你等未出家
時乃知生死要緊既得出家了圓頂方袍卻去觀山
翫水把生死全然不顧若是眼裏有筋皮下有血的
漢子怎肯這般見解去諸方參禮知識請個無意味
話納在胸中三年五載孤迥迥的深究己躬更不回
頭顧腦一等中下之流一無所得禪又不參教又不
看晝夜打眠放心自如卻言我是大了當的人若恁
麼見解千佛出世也救你不得苦哉苦哉汝等若要
究明生死須是發大丈夫之志先要斷絕攀緣妄想
無明人我貢高我慢諂曲嫉妒佛法雜論眼見耳聞
盡情拋在東洋大海不留絲毫打掃胸襟萬緣放下
纖塵不立只看個萬法歸一一歸何處畢竟一歸何
處此一則公案汝等切莫造次從上古今賢哲皆從
<pb n="193"/>
此發明須是把做一件事始得卻要如冰凌上走劍
刃中行如萬軍隊裏揮刀上陣莫問輸贏猛敵一場
這般用工方有少分相應若是佯佯詳詳待信不信
待疑不疑恁麼用工做到彌勒出世依然一場懡羅
汝等若信得及日用動靜打成一片若到這般田地
或有善惡境相現前皆是你五陰魔障曩劫習氣切
莫認他惟有疑情昭昭靈靈推之不去蕩之不散猶
如寒潭秋月無有纖毫趣向忽然一聲疑團粉碎大
地平沉露出本地風光纔好諸方懇求印正然後山
間林下柴乾水便盤結草菴待時而至接物利生今
日與你諸人盡情吐露你自徹去但辦肯心必不相
賺珍重。
師曰汝等不可留心待悟求神妙處縱有神妙亦是
妄想所以學者盡在外覓只求知見玄妙不知正是
障汝蠱毒但莫向熱鬧處求只那無搭撒無倚靠無
聲臭處正是汝超出生死路頭汝等病在要明白聞
人奇言妙語便道渠信得及吾不知汝信的是個甚
麼且道信得的在甚麼處當知信之一字猶是假說
但向無巴鼻處參取又云既無巴鼻向何處參取。
師曰汝等腳跟未得立地都在靠人言語行持埋沒
自己柱杖不得自由。
師曰佛性個個圓滿無斷無常譬如日月東起西沒
西沒東涌有何斷滅雖然乾坤皆有壞時日月光有
盡時惟佛性無盡故名無盡燈此無盡燈一盞亦可
百千盞亦可如室燃燈縱分千盞未有一毫加減增
奪佛性亦爾故曰三世諸佛一眼放光佛佛相續祖
祖聯芳。
師曰或有得了一知半見便以為足以牛跡當大海
只管放逸皆是自飲毒藥以為甘露不知有喪命之
患所以楞嚴經中五十種陰魔皆是中途成狂不信
有後步工夫不知有聲聞緣覺大小果位不同所以
小果欲至佛地最難何以故自生滿足想故。
師曰今人出家住在叢林一生未夢見在千百人中
只求一個半個識心達本自行自立古來罕有若非
生鐵鑄成渾鋼打就的漢子誰敢承當此事求知求
解者多自信自肯者少故曰學道似牛毛了道如麟
角。
師曰一切古人所說皆是真心剖判無有深妙學人
錯會別生知解我與麼說他又言聖人畢竟有妙處
不知平常是所以不達自心若達自心一切聖人同
此一宗若有一毫不同便是異端。
師曰諸方參禮知識將意識中百般能所盡情吐出
方得自在佛只為眾生種種勞擾不停便說種種妙
法汝若諸念不生自然逍遙眾生若安佛亦安矣。
師曰阿彌陀佛發四十八願若一草一木不成佛者
不取正覺且道如何得成若見有天堂地獄有凡有
聖不可不疑除是從自己腳跟下踢破玄關虛空粉
碎遍法界純是一個極樂亦無如是見解始可參學。
師謂居士曰公在方外許久訪遇高人亦多請示一
言士曰雖在方外未有一毫進入堪得個調身之術
四方求覓可知出世者少師曰公見得天下無人則
是我相則與眾生多了一層又曰但有所學得的總
是虛緣幻相當從自腳跟下猛然覷破一切意思見
解不出造化之手縱做得千年不死猶是守屍精靈
若肯信不涉一足穩坐長安但一切放下無聖可求
無凡可厭人是人物是物那有許多分別。
師曰古人常將獅子為喻何故不言別類蓋以獅子
遊行不求伴侶行動一步群獸皆絕野干膽裂脩行
之人亦復如是獨行獨步輪刀上陣不顧後群殺得
人方救得人是名獅子兒哮吼一聲群獸奔走誰敢
當敵。
師曰太聰明者終難說話百般書籍一目領過不得
一毫疑生其實也不明白只是意想卜度如此見解
<pb n="194"/>
也是不聰明的人。
師曰自不識心便向形跡中窺人毀謗聖賢則是招
殃見我朝朝出來上下提掇聲如雷震口業不淨一
般穿衣喫飯何名善知識汝等又作是念善知識慈
悲柔和如何口業不淨豈不聞善財童子參無厭足
王將一切作惡眾生或刳其肉或剝其皮或剖其肝
或截其舌或斷其足令其痛聲遠徹此是先聖化人
境界愛惜眾生如護眼目所以大慈難行反退人心
問如何是大慈師曰手持刀杖守護正法。
師曰汝等若言本性不是空的是何形相若言是空
的此時對面言語者是甚麼汝等若欲出生死此處
當細觀察。
師曰不肯自信便是魔說不與世同故曰外道我今
立地看你縱修行百千年木食草衣只與吾一般又
曰八地菩薩佛之一字尚不喜聞何況世間財帛境
界而動憂苦你等實無妙道可學只這難信二字是
實難信。
師曰修行人自謂見性成佛且道見得的在那裏將
呈吾看既呈不出又言見性專向無智人前胡猜亂
道惑亂諸人墮地獄有日在自不明白不可教壞人
家男女有等守空寂的外道而今不覺受殃在末後
只向明白坑裏自是與人言一切皆空妄言無道可
修無凡無聖只個穿衣喫飯是更無生死可怖反謗
持戒念佛是小乘見人則誇快樂無窮到正人面前
一毫不敢開口直待臨終之日忽然忙亂世情難斷
意識不忘一生善惡境界隨心發現悔是遲也。
師曰一生幹盡千古事業不是尋常口說問如何幹
得千古事業師曰爾只今有甚麼事不盡。
師曰善知識問你正是點穴下針汝若無事自然不
妨纔問著便要尋句佛法抵對被須彌山塞卻口。
師曰參學須要知己莫在公案言句上求明白我前
數十年只在黃瓜茄子公案上求明白便是向外覓
後來聽說拿物非手喫飯非口回頭返已方知公案
黃瓜茄子不是外頭的又曰只教汝別求易若教汝
休歇最難。
一日龍湖夜坐有宗師舉本來具足本來無一物兩
則因緣示眾有僧對原來具足又有對原來無一物。
師曰既是無一物問著便眼睜睜的心怯怯的卻似
有個說不得的物事一般既是具足如何開口成滯
恐怕說得不是隨語生解到他人言下討分曉若是
真到家的人如月印千江似空谷應聲使大眾耳目
一齊俱見且問大眾聽見麼若聽見又坐在是非籮
裏若不聽見又當面錯過且問大眾如何參究。
師曰我終日與你說的是西影中現出來的一個影
相盡大地眾生十方諸佛歷代祖師蠢動含靈都共
這一個西影大無邊際那裏有蹤跡等你看得他見
又曰須知一切作務應酬盡是游戲三昧纔得無事
此時清淨千萬劫清淨。
師曰汝等若自不信佛也無柰你何所以佛有三不
能不能度無緣不能免定業不能盡眾生問如何又
說大地眾生同成佛師曰他見得眾生是佛你若不
信還是眾生。
師曰老實的便執著老實的能巧的便執著能巧的
父母未生前不曾帶得有老實巧拙的都是習成非
是本元若是天機豈用思量變化無窮誰能測之今
日若辦明日事便被鬼神覷破。
師曰問無有問答無有答世人不知只在問答上作
活計如此行持情識何年而得休歇且道盡世間問
問個甚麼盡世間答答個甚麼若然會得一切佛法
世法自然明白一切知見自然泯息又曰學道人如
鐵壁石山相似霹靂無情方能斷物汝等若信得及
實無深妙處我也只是個尋常無事的俗人。
師曰工夫不可疏懶若疏懶便隨世情流轉若謹慎
<pb n="195"/>
又是障礙有疑未盡切莫自昧古云不怕劍戟如星
下只怕藕絲絆殺人。
<other>酬問</other>
問性是自有的為甚麼不見要仗師友提醒纔見師
曰性雖是有的不遇師友說破決不肯自信譬如栗
穀種子若遇水火損壞要逢水土發生一粒歸上發
生無盡人之本性亦復如是遇情慾而損壞遇師友
指出自信真常世人愚迷被情識恩愛管束不得出
頭豈不聞古人捨金輪王位乞化他方也只是求師
友仲尼鯉死不妻周流四方也只求師友如今學者
多只在求名不肯求人縱求得功名蓋世無非大夢
一場先聖求得一人如獲珍寶方有付托譬如傳燈
燈燈相傳命命相續而今學者東竊西記以聰明見
解認為得道醒眼人看來豈不慚愧大丈夫出頭一
番性命為重不可泛泛而已豈不聞船子和尚云三
十餘年海上游水清魚晏不吞鉤釣竿斫盡重栽竹
不計功程得便休。
僧問常人日用樂得來我日用臨事之時許多不樂
師云求得的樂非真樂也不知千古聖人盡是為己
若不真為己終難出頭或遇善知識將一則公案或
一奇語問你只拔你知見病根若是個真無事的人
隨機應答無有思量若是佛法知見不忘雖口不言
面上帶色卻有一物妨礙此個病根最難消釋。
問用何工夫師云莫生妄想曰如何是妄想師曰求
覓工夫曰如何得無事去師曰莫生厭心日應萬端
未見疲勞便是真無事的人。
師弟問如何是善知識師曰善者善達無為所說法
語不從文字中來通達無量妙義不用思議知者混
古今事天地未剖日月未光威音那畔境界無不知
之識者能辨邪正不被境惑頂天立地達佛心宗廣
演無上大法普利群生大開不二法門天下獨尊是
名善知識如何是法師師曰法師者證九地果位八
風不能動說法不屬有無不落文字汝今錯會以講
文字者便謂是法師不知正是謗法何以故一切學
人只在文字上註解背自心宗喪佛命脈問弟一生
立志不起望兄提攜或抱公案或持經咒師云抱公
案持經咒要識得那個是我汝今我尚不知是誰做
人且看父母未生前一著子是何相貌忽然覷破方
知天上天下古往今來恒沙劫事無不明了纔不被
天下人瞞方是出世丈夫。
問今人不得圓通未審病在甚麼處師曰或病在窮
今博古歌賦詩詞事事要通言言要妙不知蔽真智
而求外慧被知解遮障或病在取捨二邊憂厭生死
貪樂涅槃知教是塵執吝不捨不知愛一文不值一
文或病在斷惡修善不知背真宗而向知覺認識神
而作元明古云金屑雖貴落眼成翳。
庫頭問如何是日用神通變化師曰你二六時中治
事待客上下酬應何處不是神通變化。
僧問我日用處處搬營無處不是覺性靈通忽然氣
絕未審靈靈寂寂的東西歸于何所師曰你即今靈
靈寂寂的東西在甚麼處僧無語師曰學道人惟有
此關難破此處若不分明則屬精靈。
僧病中問弟子尋常形體堅固自謂快活能做得主
無生死可怖今日忙亂卻死得來則與常人無異師
曰但看忙亂的是誰如此省得即無生死恐怖何來。
問道可思議否師曰道是何物容汝思議又曰雖不
可思議靈變滔滔千問千酬都從不思議中來但落
言語意解便屬鬼家活計。
問或有身住佛地朝聞正法不肯信受不能了悟來
生還得聞否師曰要了此時即了有何欠缺更待來
生。
問如何是透脫師曰用透作麼又曰透脫者或因教
典或因觸事或因言句得個悟入見大地眾生無不
<pb n="196"/>
平等又要出此窠臼纔得自由。
問如何忘得情境師曰且道情境又是何物只這個
忘字就是病根此時你問我答有甚忘得。
客曰此時說話是一大夢睡著做夢是一小夢師正
色曰此時說話既是大夢如何是醒時客無語師曰
若要求醒直待驢年。
僧問你這龍湖僧眾個個皆出火宅否師曰你將甚
麼作火宅誰在火宅內僧無對師曰你正言語時在
已分上作麼生出僧曰且請和尚作麼出師一喝僧
擬議師曰火宅出不得也問如何照見五蘊皆空師
曰將何作五蘊照個甚麼你說看。
居士問某甲向學之心久矣而不知何門悟入師曰
公今二六時中上下酬應無非悟門不必更求悟門
既欲向學學到無可學處便是真學問頭腦今時學
者把古人看得太高了重彼輕己是為小人只要信
得自己是人方知聖人亦只如此纔不被聖凡所礙
曰某在家行忠孝而恐上下不到常有一愧在心師
曰古之行孝者多不自知若自知我能行孝恐上下
不到是為造作非真行孝也若真行孝無心可愧無
爾我分不用做作上下自然一團純和若要做個名
色出來令人知我行孝正是忘恩背義不孝之子。
客曰過去許多古人畢竟也有個不了事師曰莫替
古人擔憂只要自家果然了得乾淨命根斷絕自然
與一切古人相見莫要管他了不了又曰你開言吐
語時古人在那裏曰不曉得師曰不曉得最親切曰
我還不親切師曰你不親切處問來客無語師嘆曰
有話須向知音說不是知音莫亂言又問一切人如
何得自在去師曰我今一目所視個個停停當當貴
者自貴賤者自賤寒則穿衣熱則取涼何處不自在。
問初入信位菩薩云何能說種種法師曰到是不參
學的人無有一毫知覺打攪赤𩪸𩪸地無有參雜能
說種種法故曰一超直入如來地。
問設有人把世間文字都背得麼師曰歷代祖師誰
不背過六祖不識一字三藏十二部無不貫通只為
學者逐文解義若有一則公案一卷經不看得粉碎
不名參學事畢。
問華嚴十回向云菩薩布施頂髻肝膽手足更不言
易處云何只要捨痛處難處師曰過去恒沙諸佛歷
代祖師誰不捨了痛處若不捨此痛處不名布施生
死牢關終不斷根須要拼命捨死一番方得解脫但
自思惟我意中何事最痛唯有學道求明白是你心
中最痛的恐怕捨了便落生死皆是自生恐怖世人
貪愛情境便是苦海你今貪戀佛法知見亦名苦海
問既不見不聞如何進功師曰此一關絕要出生死
問不得別人一切人到此都不知趣向此處若不覷
破難得了脫。
居士曰此道除是不聞便罷若一下看破了神妙不
可測師曰也沒有你妙處且將甚麼作妙你說看士
佯笑師曰病根難得盡何怕你如何有個意思在打
攪不得平淡又曰我也曉得道是講不得的人人是
有的只到臨事時分疏不下師曰你曉得個甚麼只
這個曉得的就是你病根又曰我求此道受了許多
辛苦而今纔得誰敢說我的不是師曰你既有個是
的莫說許多辛苦便受百千年辛苦何曾夢見在此
事也不是你苦中求得的觀你所說世人都沒有道
只你得了道此是越外生出的知見極利害便是這
個埋沒你一生又曰或有一人不信當下是佛只要
念佛苦修善果圓滿方纔得成此人如何師曰此便
是成佛的種子萬無一失曰或有一人立地就是一
了一切了更無纖毫疑滯此人如何師曰正在疑居
士忙然曰如何是疑師曰好個問頭只你不懂。
居士曰當下須識本體照察靈明便得自在師曰若
當下有個照察更不自在雖然照察得明白也是相
<pb n="197"/>
外光影若是自己如何用得照察。
學人曰孔聖人纔是真不容己師曰一切人皆不容
己何況孔聖人曰此是無根之談百姓爭田爭地相
打作鬧一憂一喜且不得他也是不容己師曰此正
是他真不容己處。
問你和李卓老這一起人又無傳授糊來糊塗的是
那一宗下的人師曰若有傳授便是邪法我也不是
五宗門下人三世諸佛歷代祖師皆從這一宗而出。
友人問如何是機鋒師曰機鋒是甚麼速道速道友
人無語師曰你當面錯過。
問道果有耶果無耶師曰說有說無二俱成謗曰如
何即得師曰無求即得曰如何是道之體師曰滿口
道不著問四大離散時如何師豎起拳曰這個不屬
四大。
問古人除卻咽喉唇吻道一句來這一句如何道師
曰我不除卻咽喉唇吻你且道一句看學人無對師
曰你被語音塞卻口。
問如何是自性師曰不說不說曰如何不說師曰恐
你不信曰和尚真實語誰敢不信師曰你若肯信不
覓真實。
問如何是下學而上達師曰即今要達個甚麼速達
我看學人無對師曰即今達不出如何上達。
問見性成佛是否師曰是曰性是無形的如何得見
師曰性是有形的只你不見曰請和尚指出我看師
口我說你不見。
問陽明先生說無善無惡是性之體是否師曰是曰
我也曉得性體是無善無惡的可是否師曰不是曰
如何他的是我的不是師曰他分明對汝道性是無
善無惡的你走在善惡上去了。
問堯舜幹的事業今人如何幹不來師曰堯舜當初
恁麼做何嘗要是與不是今人且不去幹事只在那
分別處想是與不是若是丈夫氣概出頭一番撩起
便行管甚好歹恁麼信得及便與前聖無差別也。
問狗子有佛性也無師曰有曰趙州因甚道無師曰
既無誰傳持到今日曰不曉得師曰用曉得作麼。
問聖人道無聲無臭是性否師曰是曰視聽言動是
性否師曰是曰這兩段是同是別師曰你且將一段
呈出我看曰對和尚的是視聽言動師曰這是視聽
言動你喚甚麼作性學人擬議師厲聲曰那裏有聲
臭來問草木有性否師曰有曰性在何處師曰性在
說話曰他何曾會說話師曰又在說只你不信曰如
何他不知痛癢師曰痛癢雖有但無分別。
問如何是巳發師曰古人傳得的今人參究到得的
意識知解明白得的都是巳發曰如何是未發師曰
未發是聖人的本命元辰不覺晚年精神疲倦收拾
不住走透一點消息被曾子眼明口快道個唯至今
相傳都用意識擬議將作道傳不知正是夫子敗露
不甘心處若是顏子簞瓢陋巷灑灑樂樂無一點氣
息你到何處傳說他今人只管尋覓他樂處豈不誣
謗先聖縱有一點消息等你領會得也是從門入者
不是家珍。
問手不攀枝足不踏枝口啣一枝忽有人問西來意
如何答得師曰汝即今未啣枝時人問你答個甚麼
且速道一句看。
問讀誦四句偈等功德無量無邊是那四句師曰親
見親聞親知親覺復曰你省得麼曰省得師曰叫你
持經為甚麼又被聲塵汙染。
問如何不得自由師曰不自由者病在貪求貪名高
尊顯被顧惜魔管束不得自由貪人恭敬被恐怖魔
管束不得自由貪聰明智慧被名言教典管束不得
自由汝貪天福又被十善魔管束不得自由汝貪極
樂又被想魔管束不得自由汝貪真如又被真如魔
攝不得自由汝貪涅槃又被涅槃魔攝不得自由世
<pb n="198"/>
人愚迷不知佛是無求人汝若無求處處自由世間
有求最苦不知現前受用賢妻孝子富貴尊顯是汝
累劫之因曾供養過他今生出來遇緣則受緣盡則
散這是汝合受用的事古云隨緣消舊業更莫造新
殃只好隨時度日遇饑喫飯遇寒穿衣只待緣盡脫
了這領臭布衫天堂收不住地獄亦無名這個大受
用誰人肯自信。
僧問如何是智人無夢師曰我這裏莫說夢話僧再
問師大聲曰莫作夢會好曰不省師曰你若不省日
用千狀萬態功業超群總是一夢耳又問初學從何
門入師曰你從南來北來曰南來師曰好個入路又
問如何出離生死師速叫一聲僧應諾師曰從這裏
出曰和尚說的話我不曉得師曰等你曉得堪作甚
麼曰何故瞞人師曰你夢不醒反怪別人。
居士問日用何為師以偈答曰。
 終日閑閑無所為記得曾參一字機無限精神空費
了依然還是舊行持 
 終日閑閑無所為鳥啼花笑互酬機客來問我為何
事飯罷菴前走一時 
 終日閑閑無所為蒲團竹椅盡生埃祖師公案忘來
久禪客來參懶接陪 
 三十年前學坐禪猶如求鏡去磨磚于今忘卻途中
事語默依稀記不全 
 饑即餐兮倦即眠有時微笑水雲邊赤心片片無人
會下是黃泉上是天 
 饑即餐兮倦即眠閑忙動靜只隨緣人間甲子無心
記開到梅花又一年 
<other>牧牛圖頌（十首）</other>
<other>尋牛</other>
 入山撥草急追尋峻嶺荒郊竹徑深尋到水窮山盡
處回頭忽聽野猿吟 
<other>見跡</other>
 溪邊嶺畔足跡多不是牛兮是甚麼緊密行纏牢著
腳好攜繩索急追他 
<other>捉獲</other>
 狹路崖前覺一聲全身獨露在荒青悠悠喚轉靈苗
引貫鼻穿繩孔現成 
<other>調治</other>
 牢把繩頭痛策渠曠陳劣性漸憑除二時水草勤調
治體伏純然樂宅居 
<other>純和</other>
 散放無拘養幻身縱橫無處絕埃塵這回不觸凡情
境左右周旋逐故人 
<other>歸家</other>
 宛轉回頭歸故家囉囉哩哩出煙霞鞭繩簑笠俱拋
卻鐵笛橫吹不犯牙 
<other>存人</other>
 得意忘緣迥出山堂堂無束任清閑眠雲枕石深鼾
睡那肯容身落世間 
<other>俱忘</other>
 人亦空兮牛亦空寒光寂照盡融通大千沙界無名
相依舊扶桑在海東 
<other>還源</other>
 識破從前不假功古今凝潔一非聾欲知端的還源
處山自青兮花自紅 
<other>入廛</other>
 赤腳髼頭出世來春風滿面展唇腮玄關金鎖皆方
便只要當人薦得開 
（助刻姓氏　王大穀一兩　唐守靜一兩二錢
鈕天璧　顧淨光　卜應麟各三錢　共刻此
無念和尚醒昏錄一卷　九章朱袞對稿
天啟乙丑　僧自恣日姑蘇兜率園　識）
黃蘗無念禪師醒昏錄卷之四（終）
<pb n="199"/>

<sarticle><article>黃蘗無念禪師附錄卷之五</article></sarticle>
語溪參學比丘明聞刪訂
<other>小傳</other>南皋鄒元標
昔韓公上佛骨表尉潮陽與大顛往來留衣別士縉
疑之予謂此公聰明蓋世能轉法華必不為一疏便
了生平其言顛曰實能外形骸以理自勝不為事物
是非窒礙夫曰以理自勝猶未深悉其義也公亦達
矣歐陽蘇子才高八斗好與諸僧往還歐公曰時于
其人察其氣魄有為世用者而蘇子則時遇可人箭
鋒相射蘇公亦有逼人處諸先生皆一代鴻碩好與
方外人遊者何哉蓋身處火宅入林樾睹蕭蕭數竹
頓令心地清涼亦以夙因故予束髮每到蕭寺五臟
若冰不可言說鄉里中所與二三僧唯推魯摻作田
畝無敗行然亦足敬也浪游南北所接僧非無赫然
為世頂禮者大都落風流講解窠臼儼然如天竺古
先生者實難其人庚寅以吏部郎謫南比部時大司
成新建鄧文潔公為祭酒忽有無念禪師過公以賢
關不便款洽禮而之予衙齋予亦館之別室旬日茶
飯外無他語文潔過詰曰作何究竟予曰無語文潔
曰此透體漢無錯過予曰無忙在別去又數年念公
過而訪我古樹下坐對蒲團相視而笑予賦詩數首
別念公又別去數年不知念公入我深也者念公名
深有楚麻城人早年父母謝世家長者習其有奇因
縱之披剃一日有名宿謂曰生死事大須是參得明
始不負一生出世念公啟曰何之示而之伏牛伏牛
不契又之七尖峰之東臺之五臺之燕薊之丫住山
之廬山摻苦行者數十餘年凡五嶽名山無不跋涉
其所參承名師曰大休曰秋月曰無窮曰古清曰遍
融無不頂禮其所承指示也曰黃瓜茄子曰提話頭
曰還飯錢有言靈承如天帝語未明也如負鬚眉不
肯下誓死而已志堅功苦蓋垂數十年諸知見若片
雪紅爐即證諸名宿名宿首肯始下山次與卓吾李
長者友長者以不善藏為世忌公終身左右之有告
之曰大貴人方怒熾曰斫首穴胸何妨予因是而知
念公之定也諸縉紳聞而爭倒屣直浙豫章七閩焦
太史陶祭酒黃庶子王方伯袁考功皆降心相聚念
公時有啟發如大雨普布隨根生活諸士縉欲徙舍
舍公未數日即飄然去野鶴冥鴻不可縶矣世有自
稱妙悟以為必依宰官大臣而闡揚佛法者予竊謂
清虛苦空佛之大旨不從一草一木降心而從萬紫
千紅處逐世佛之道有是乎嗟乎狂慧風熾毒流衿
珮念公獨藏鋒遯世此所以貌古風高獨步一世也
浩浩空門龍象有幾予柰何不思作念公小傳念公
懿行最夥以俟逸史夫使韓歐蘇諸君子及文潔公
起必以元標為知言。
論曰世儒好闢佛佛不可闢所以闢者狂禪耳念公
名行冠一世恂恂若處子棲隱一山當楚中州界遙
瞻紫氣隱隱隆隆豈無謂哉。
<talk>贈無念上人序</talk>復所楊起元
世皆知佛為出世之學予以為出世不足以盡佛佛
亦精于經世者也後世稱君道者孰大于堯堯在位
五十載不知天下治與不治乃遊于康衢聞兒童謠
曰立我蒸民莫匪爾極不識不知順帝之則又有老
人擊壤而歌曰日出而作日入而息鑿井而飲耕田
而食夫作息飲食泯識知而順帝則堯之所求于民
者止是耳矣而後世言治者莫加焉蓋道極于此故
治亦極于此也世之所以成人者日用而飲食也本
何識知之有唯治民者或乘以私智猶投石于定水
之中而波浪起以知應知以識應識是以天下擾擾
多事禹之言曰堯舜之民皆以堯舜之心為心寡人
之民各以其心為心嗟夫帝降而王其辨固在是歟
非民心之有異乃存于己者未定也予觀佛之說汪
<pb n="200"/>
洋浩蕩縱橫變化不可窮詰而究其實際不出于現
量過去心不可得未來心不可得現在心不可得如
此則念念寂滅雖有知識安可停哉如此則日出不
顧日入日入亦不顧日出耕田不顧鑿井鑿井亦不
顧耕田如耳目口鼻不相踰而互為用如此則善不
知愛惡不知憎生不知欣死不知惡大道之世何以
踰此予故曰佛精于經世者也彼出世者西域所歆
艷亦往佛所立之名色而佛因之也不然道固無有
不出世者也奚必立出世之名然後出世哉昔有僧
聞鼓聲舉鋤大笑而歸百丈曰俊哉此是觀音入理
之門後喚其僧問何所見僧云某聞鼓聲歸喫飯此
真悟入實際者也使其遂陳所見堪作何用哉無念
上人初參學善知識遇善知識于蔬圃中植蔬跪問
佛法大意善知識曰黃瓜茄子上人不契辭去歷盡
辛苦幾喪身命忽地夢醒方大徹悟依舊是黃瓜茄
子也黃瓜茄子誰不識之而上人獨不識必待歷盡
辛苦幾喪身命疑團啐破然後識焉又奚怪夫陶唐
之民處帝堯爐錘間五十年然後知作息飲食之事
哉帝堯之于其民竭其一生之精力尚且五十年然
後民知如此過活矧後之治天下者未嘗竭其精力
安可復望哉帝堯之求于民者合下止于如此尚且
積之五十年矧後之求于民不止如此也又安可復
望哉唯後世不能竭其精力以求于民而求于民者
亦不能止于此是以能竭其精力以求于民而求于
民止于此者莫過能仁氏也夫竭其精力以求于民
者乃竭其精力以自求者也求民止于此乃自求止
于此者也是故通于佛法者然後可入堯舜之道而
世之學佛者區區於西方淨土及了生死而已其惑
者至求福田利益廣施財寶造寺度僧以為功德儒
者恥之遂謂佛之教足以惑人而讎疾之不復深惟
其理而吾儒之學竟止于粗淺而不足以入堯舜之
道此其故不可不一明也予賦性最拙於孔孟之言
茫然未有得也近因博之釋典而參之舊學殆似有
可以發明者遂不自揆而以經世言佛蓋言經世者
謗佛而言出世者亦謗佛也均一謗也不若言經世
矣無念上人其謂之何夫三乘十二分教不出黃瓜
茄子中黃瓜茄子豈出世者耶。
<other>書龍湖圖贈無念上人</other>卓吾李　贄
此石湖景也有石在兩水之間石殊不巨然其屋可
比維摩丈室能容瞿曇一千二百五十諸大弟子與
俱者風吹竹戶月落深潭朝煙暮霞足稱幽雅湖之
西架木為閣直侵湖上其名曰芝佛院有上人來居
之其名曰無念吾不知上人果能無念否也夫周子
講道于此多年矣一旦乃能得上人於戒律之外雖
上人亦不以戒律故滿足其意而時時與十方賢聖
窮究真乘觀其心不無念不止也湖之勝愈以有加
而芝佛之院棲佛之樓結構煥然非徒然矣雖然真
乘可冀無念大難夫學道者大都其心欲細細則能
入其氣欲麤麤則能出意欲其柔柔則善縱志欲其
強強則善奪守欲其密密則神不可窺發欲其疾疾
則魔不敢近方正也而遽奇雖八面掠敵可也甫奇
也而忽正可使千聖落膽矣彼以天地為棟宇者將
以為大矣不知特醯罈之雞耳以宇宙為幕席者自
以為快矣不知特甕牖之子耳要皆以一人之知慮
而欲測無窮之佛智以一己之度量而欲忖無盡之
佛事以一二之手足而欲遍無邊之佛國是以北轅
轉疾去楚轉遠非有至人又安足與議至道哉上人
若無念乎無念是以語之。
 石湖有潭無念居之石湖有屋無念止之石湖有經
無念會之石湖有佛無念念之昔念石湖今念自己
念而無念石湖澄止 
<other>無念上人誕辰</other>卓吾李　贄
有僧無念學道精勤眾人不知目為庸僧我與念僧
<pb n="201"/>
相伴九載知其非庸以念無故何謂念無與俗人處
念即自同于俗不見俗故將念離俗是故一時賢人
目之為俗然念僧真實俗也與賢人處念即自同於
賢不見賢故將念希賢一時俗人目為賢然念僧真
實賢也嗚呼佛澄塗掌羅什吞針念僧不能但不可
以念僧不能故而遂高視澄公與什公也汾陽腥穢
布袋街頭念僧不肯但不可以念僧不肯故而遂下
視汾陽與布袋也是歲也己丑是日也二月十七念
僧生身實當是日載茶載歌載觴載詠聊以為歡共
登無遮道場永以為好不妨遊戲三昧念僧其欲為
名高乎抑且俗與同也俗與同則十方無壁落為名
高則大地生荊棘得力不得力皆于是乎在咄咄吾
且觀之。
<other>贈別無念禪師</other>定宇鄧以讚
余最善念蓋嘗求無焉而不獲今乃知不必無矣何
也念性本無非斷故無以覺此則為佛以此覺人則
為師予常以語人人如聾如啞今年秋無念上人來
自楚余留居五日則見其不寂不亂庶幾前所謂無
念矣然上人謂我曰前念即凡後念即佛是猶在轉
移之間夫既知念性本空則無煩惱而非菩提無生
死而非涅槃如釵釧是金非融故金泡沫是水非滅
故水是以舉一眾生而諸佛並攝舉一念而法界全
收又何前後之有歟上人爽然曰如是如是茲其歸
也書以貽之。
<other>送無念禪師赴豫章請</other>衡湘梅國楨
余得念師朝夕越十五年平生礙膺之物一旦消釋
是師大有造于余也師所居黃蘗山僻嶮而瘠磽豺
虎之所盤據人跡所不到師與徒眾披荊榛刱廬舍
擇可耕者耕之緇素麇至堂廡日臻巋然一大叢林
矣師每言為道真切無過鄧定宇三十年如一日也
今海內志道者多而江西為盛故其意常在江西茲
赴請往余老且病不能從期以明春歸如期而不歸
余即老病當扁舟從之還結夏于黃蘗山也。
<other>送無念禪師還楚</other>定宇趙用賢
不佞於佛理未窺一班也然亦時時好從學佛人遊
獲聆緒論其貢高執有者謬謂已得法要而不知竟
落偏義苦行談空者自許既證大覺而不知亦墮迷
情蓋法等虛空而心執有無覺海滉漾孰窺真際宜
不佞之疑而增畏也庚寅春仲胡山人荊父過白下
荊父故善言名理稱辯才無上乃數推無念禪師不
事語言直契宗旨不佞因得一叩威儀少承謦欬目
擊道存無所容聲然後知菩提自有密義大乘自有
正法爽然心開幾不虛此生矣禪師復且杖鍚還楚
不佞恨從游之無幾而又愧攀留之無術輒呈短章
聊識私仰云爾。
頭白於今侍遠公南宗誰復悟真空帝城鐘曉秋雲
杳一葦相將度楚東。
<other>贈無念禪師偈</other>五臺陸光祖
 有念念為邪無念念即正炳炳大師言指我成佛逕
末季學語流勦襲皆戲論有無屬二邊正邪非自性
一落語言筌執藥翻成病人言無念師宗門提正令
本出庸流家薙髮修苦行歸依于空門遍參求悟證
疑破黑漆桶皮毛脫落淨入佛兼入魔非凡亦非聖
我聞如是言稽首遙禮敬師忽入白門隨眾得參請
果聆玄妙談聾瞽詫觀聽辯才若風生說法似泉迸
德山臨濟機的的在杷柄老夫愚鈍人未能領上乘
嘗聞古尊宿如實語相應出言昧本真天壤隔分寸
鬥爭堅固時魔佛互衰盛吾黨二三子擇法孰為勝
歸來讀我書聊取意根靜 
<other>因無念禪師示客偈</other>訒菴方　沆
余將北行報滿以暑甚小憩城南會無念禪師自楚
黃石湖來因與王水部圭叔朝夕參承彼此甚適客
曰無念特禪寂枯槁者之為耳二君與游不虞妨正
<pb n="202"/>
道而廢職業耶噫嘻有是哉自無念之偕余山中予
見其饑餐倦息朝盥夕浴而未嘗有怠事也又見其
風月清佳據梧支策獨來獨往若神遊太虛而不知
其出於塵埃之表也有時接見士大夫主賓應酬杯
盤交錯徐察之無厭色也有時揮麈談空則理不必
天地有而語不必千聖道者無念肆言之吾兩人肆
聽之纚纚乎若旁之無人也蓋無念而無不念無不
念而實無念吾師乎吾師乎予且將終身與之游安
知其妨正道而廢職業耶遂作偈以示之偈曰。
 真空妙智鏡同圓枉廢磨礱歷歲年到底憑君拈撲
破始知父母未生前 
 白牛閃爍秘形山牧子招尋日往還鼻孔拽來繩忽
斷方知秪在故園間 
 空谷何緣自應聲洪鐘待叩為誰鳴從他巧覓知音
者唯有聾人聽得真 
 真性圓明照大千還如片月落平川云何逐影生差
別昧卻中天一點圓 
 穿衣喫飯原無事兀坐閑眠豈是禪學道不從聲色
薦工夫歷劫總如然 
 無邊空界任周流一性能將一切收影裏覓心那可
得大如捨海認浮漚 
<other>讀龍湖集寄懷念禪師</other>如真李　登
承惠龍湖集細讀數過乃知字字句句皆大乘法要
且直截簡明當下即得本心無可增減者師接引來
學功德懋哉懋哉別後二律錄呈。
 杖鍚凌西去龍湖煙水深江山雖隔面風月自同心
有念塵蒙鏡無情芥逗鍼瑤琴時獨撫天際托知音 
其二
 錮疾悲無始輪迴似掌翻何期虛白室即是涅槃門
人去遺規在心亡性自存秪今開寶月可復遣重昏 
<other>禪那歌</other>荊父胡懷玉
庚寅歲客白下同念禪師結夏鷲峰寺一時慕道之
士多落知解窠臼偶然有感作禪那歌并求印可。
 禪那廓然包太古非色非空不可睹海底波斯駕鐵
船個裏何曾有佛祖白象無端降梵宮天上人間擊
法鼓周行七步復拈花心印相承入東土碧眼胡僧
坐不言一花五葉蔭寰宇馬駒踏殺天下人棒喝縱
橫互賓主傳燈邇來千載後衣缽生塵野干吼須彌
欲傾龍象愁念師忽起信不偶披衣孤坐萬緣空白
雲紅葉堆窗牖鹿女啣華虎受降魔王問道展兩手
無非無有無非有鼻孔雙垂牙在口雪峰毬趙州狗
八角磨盤空裏走維摩杜口毘耶城瞬目揚眉成過
咎本來如是絕纖塵劫火洞然亦不朽德山持缽太
連涎末後一句阿誰扣禪師劃開死生關明月清風
自為友人我山無明酒日對空王勤抖擻夢裏翻身
不離床稱錘是鐵原非垢憶昔燃燈授我記有情共
證金剛際無鬚鎖子兩頭搖摩尼卻向衣中繫歷劫
恒沙光不殊五陰浮雲亦難蔽定非定慧非慧世尊
乞食入舍衛靈山一會坐儼然華藏莊嚴開聖諦白
毫日照毘盧閣芥納須彌何廣略金毛獅子鐵圍山
作者好求無病藥泥牛耕月火生蓮八風不動坐寥
廓北斗藏身水逆流黃面老子難摸索說與閻浮世
上人火急回頭猶是錯 
<other>贈無念禪師偈（時同卓吾住龍潭湖）</other>澹園焦　竑
念公過金陵予日與談禪得其慈力一時涉入如幻
三昧此其機緣非在一期果報間也賦此以贈。
 春深聞爾百花潭曾與維摩共一龕浮世無成悲小
草空門何意見優曇龍知聽法歸池缽馬為馱經度
嶺嵐烏榜宗風今欲振好傳消息遍江南 
<other>論禪</other>石公袁宏道
禪有二種有一種狂禪於本體偶有所入便一切討
現成去故大慧語李漢老云此事極不容易須生慚
愧始得往往利根上智者得之不費力遂生容易心
<pb n="203"/>
便不修行多被目前境界奪將去作主宰不得日久
月深迷而不返道力不能勝業力魔得其便定為魔
所攝持臨命終時亦不得力無盡居士云世間粗心
於本分事上不曾于十二時中密密照管微細流注
此是業主鬼來借宅耳此病近于高明者往往蹈之
又有一種不求悟入唯向事上理會以念佛習定為
工課纔見人提起向上一著子便要抹去見執法修
行者則讚歎見心上乾乾淨淨灑然不挂一事者反
以為不修行而疑之謗之此等雖外面無破綻可摘
其實心火熠熠如欠二稅百姓相似至于遮障宗乘
害佛慧命亦終為地獄種子而已蓋凡近于沉潛又
往往坐此病也余游天下所見者大都不出此二種
而執法修行不求悟入一病尤為近來無靈根者之
所托逃今年再會念公始知宗門尚自有人佛祖大
事猶有可與激揚者耳而念公猶然謂我曰大事未
明如喪考妣大事已明如喪考妣大事既明矣若之
何如喪考妣耶又引古德云此事須悟始得悟後須
遇人始得若悟了遇人的當垂手方便之時著著自
有出身之路不瞎郤學人眼若秪悟得乾蘿蔔頭不
唯瞎卻學者眼兼自己動便傷鋒犯手予乃歎曰此
事以悟為極則矣誰知悟後政自有事耶若予者雖
幾番有所解入然猢猻子實未捏殺水牯牛實未得
純熟也若硬休去是未大死而求大活也悟且未能
而況于大慧所云之大法乎況于奪饑人食解耕夫
牛為人抽釘拔楔乎此念公既悟以後之事非予事
也。
<other>再晤無念禪師紀事</other>石公袁宏道
余山居九載再遊南北一時學道之士俱落蹊徑至
白下晤焦先生使人復見漢官威儀有來詢者余曰
焦先生洪鐘也試往扣之及予歸柳浪而念公適至
老成典型居然在目蓋予之耳不聞至論余之舌噤
而不得吐久矣撫今思昔淚與之俱夫使海內人士
無志大乘則己若也生死情切則幸及此二老尚在
痛求鍼劄余非阿私所好者蓋予參學二十年而始
信得此二老及自謂不至誤人若但欲持戒學語則
無事此老錘鑿矣。
<other>本住法頌壽念師八十（有序并書）</other>憨山德清
不慧披服道風三十餘年矣竟無緣一睹光相且
以業力驅馳幻海將二十年如托異國故與法門
諸大知識音問益遠頃投老匡山望黃蘗剎竿咫
尺間側坐白毫相中日蒙照拂無由一致問訊前
秋陳無異居士入山道及老師慈念慇懃是知先
蒙攝受者非一日矣不慧何緣過辱加被之如此
也感謝無量比來宗門寥落野干亂鳴殆不堪聽
所幸老師踞窟獅子雖全身未露而爪牙無敢攖
者時聞吼音為之慶快惜乎頹波日倒難以障迴
狂瀾也若不慧者忝辱法門無一得可指寧不虛
生愧死耶頃侍者廣捨來知老師法筭喜登上壽
人天集慶不慧愧衰質不能從法會之末聊陳頌
祝少見一念嚮往之忱所願法身常住道化無方
豎金剛幢為眾歸仰無任翹勤瞻望之至不腆薄
供惟慈納受頃者復有曹溪之行奉覲之緣當在
龍華三會耳言之耿耿神與此俱。
今上御宇之三年仲春二月十有七日迺黃蘗山無
念禪師四百八十甲子之辰也唯師少志向上蚤悟
自心開頂門之正眼豎無畏之高幢法門歸重衲子
趨風莫不指歸第一義令入自信之地誠末法之津
梁長夜之慧炬也宗門寥落賴師獨振其家聲不慧
雖未承顏而心光相照不隔一毫以法忘情無彼我
相為日久矣嗟予老矣愧不能一接麈尾以結法喜
之緣耳今幸值師示生之辰十方宰官居士緇白眾
等各持供養而興慶讚不慧聞而歡喜私謂悟無生
者離壽者相非四相之可遷安可以世諦而擬之耶
<pb n="204"/>
乃說本住法頌敬遣侍者遙持香華用申讚歎是以
滴水而稱大海以一隙而睹太虛非敢盡其涯量聊
見微忱以法供養之意耳而說頌曰。
 諸法自性本寂滅湛然不動如虛空世界森羅及萬
象唯此一法之所印佛未出世祖未來此本住法無
欠闕草芥塵毛體自同白牯貍奴亦知有何況眾生
各具足而與諸佛性平等平等自性無生滅又豈四
相之可遷不來不去無始終是故名為本住法若人
悟此體如如一超頓絕凡聖見正眼開時生死空迷
悟兩關當下闢已過關者掉臂行獨蹈大方無滯礙
猶如獅子自在遊非是野干可隨逐揭開五蘊封蔀
茅露地披襟坦然坐是名無畏解脫人從此常依本
法住唯師了此本住法獨踞黃蘗最高峰魏魏不動
若須彌萬象森羅齊頞首日月游行若電光世界山
河鏡中影良以心空身亦空混融萬法無起滅是故
一塵與空合而與虛空共一體一切微塵亦復然身
與微塵等無二身塵既入法界空自性體與虛空等
此空即是本住法入此法者壽無量空中世界任起
滅一切聖凡從去來是法不動相常住此是大地眾
生壽眾生既與諸佛同吾師豈與眾生別但願吾師
常化生證入眾生無量壽 
<other>開黃蘗山記</other>石公袁宏道
無念禪師少年苦參至四十始了初創金地龍潭參
禪最號勝處此地隔城二十餘里已為閑寂而師復
有深藏之志又得黃蘗山蓋師去黃檗正愚兄弟來
龍潭時也急遣使邀回對談數日語卒抵掌黃蘗之
勝云山極峻頂獨平上有荒田數畝麋鹿成群如嬰
兒頭上饑虱每钁山藥充食後徐行庵外看群鹿戲
鼓掌談之則皆星散有荒田可耕野菜可食麋鹿可
作伴此福宜為衲子受予志決矣遂入黃蘗山為終
老計且貽書我曰貧道己事未明向天涯覓寶藏勞
碌三十餘年今識海少停只合插钁山居以盡天年
予曰此山寂寞久矣應有所待其待師耶遂書其顛
末以識之。
<other>法眼寺記</other>石公袁宏道
余見天下衲子多矣窮山僻谷或未盡見然求苦參
密究具宗門正知見者如吾友無念禪師實近日海
內之優曇也禪師麻城人名深有十餘歲而遍參諸
方口無味身無衣足無履者幾三十餘年凡宗門大
老若遍融雲外大安大方輩靡不咨叩久之豁然有
入始卓鍚于麻城之龍潭湖與異人李卓吾為友後
復厭喧寄棲商城之黃蘗山山勢博大崇聳迥無人
跡念公見而愛之涉其顛復睹平衍乃曰是可田詢
之山下民則曰此商城張太學田也歲久不治已同
石田念公曰田雖荒可墾僧眾居此參禪念佛之暇
令其開荒種畦可足一年糧吾可藉此為終老計會
十兄弟訪李異人及念公于湖上念公自山中來語
及山中事是時予同年范光父令商城予走一字語
之光父欣然以檀施事屬太學太學大喜願盡以施
僧念公念田荒蕪已久非數年可盡闢者今受田當
并受糧田荒糧重恐反成累遂語太學曰檀越以全
田見施極是利益但恐僧人一時難墾願開一畝則
僧完一畝之糧太學如命于時龍湖本色衲子安分
度日不為虛浮無忌憚之行者半居此山剪荊棘治
蓁楚虎豹之與居猿狖之與伍數年以後佛殿僧舍
粗可居住衲子躬耕自鋤自種自食無求于世即道
可辦居然有古叢林之風予聞而喜之嗟乎十方檀
施極非細事耕種而食雖較勞苦而食之無愧且古
大善知識皆親自鋤田栽菜腰鐮荷鍤不以為苦後
來學者纔有一知半解便思坐曲彔床受人天供養
次者鼾鼾飽食褡帽長衣燒香煮茶作山人冶客之
態耕種之事愈所恥而不為末法衰替景象於此可
見今黃蘗如是何異古百丈黃蘗乎又聞其上麋鹿
<pb n="205"/>
　多躁田苗僧皆架屋夜守佛聲浩浩山答谷應四
季有野菜黃精可食予又聞而樂之願與念公共住
昔五祖演云今年一寺庄田顆粒不收不以為慮唯
一千五百衲子一夏舉一個狗子無佛性話竟無一
人發明深為可憂今黃蘗山中諸衲子其有能發明
狗子無佛性話者有耶無耶或有所待耶皆未可知
然近日狂禪熾盛口談此事現成一切無礙者項背
相接與其豁達空以撥無因果真不如老實修行念
佛之為妥當也願念公嚴立藩蘺與此清淨道侶老
于此山其有詑詑然為無忌憚之言行無忌憚之行
口角圓滑我慢貢高者不許停此山一時一刻庶幾
兒孫相傳法堂之草永不復生矣。
<other>護塔文</other>長公梅之煥
恭惟無念禪師宿斷鈍根早磨慧劍言語文字不立
大心直取法王艱難險阻備嘗拼命始歸樂國一掃
三塗六道頓超萬劫千生正法眼方開老婆心復切
未明如喪明如喪似有情癡一法纔通萬法通更無
理障成己以成物總此一成救世如救焚急于自救
點化者百之一二唯鄧宗伯尤高足之後許可者十
之二三於家司馬有祝予之嘆東宮衛尉西有道人
管各窺其一班竿更期于百尺西方有聖人出焉未
能或之先也東土以我公歸兮更莫為之後矣誓不
盡不佛何忍遄歸然有寄有還豈容久戀爰成寶塔
用備藏舟當如來誕生之辰正浮圖合尖之日息形
并息影翛然七尺之軀忘死未忘骸聊爾一杯之土
瑯函留半偈何須開石槨之文舍利吐毫光不用借
漆燈之焰已無曉夢迷蝴蝶一任空山哭杜鵑獅子
潛聲林鳥猶疑說法麒麟高臥野狐不敢浪眠此日
雍門已不隕孟嘗之泣他年華表復何有丁令之悲
求大藥而駐朱顏只爭蚤暮置虛器而運死想一視
與亡骨且與俱朽矣身隱焉用文之煥聞木樨轉語
不謂見而知之標黃蘗遺蹤或有聞而起者敢云譽
墓聊榜傳燈。

　（直隸蘇州府吳縣事
佛弟子陸明和室人＆unrec;明杜女淨孟淨仲淨季淨玉
　陸＆unrec;目室人＆unrec;明月女淨貞淨秀　捐貲敬刻此
　無念和尚附錄一卷　九章朱袞對稿
　禹門金之龍書　金陵蔣成榮刻　丘淨孝助板
　天啟乙丑僧自恣日姑蘇兜率園識）
黃蘗無念禪師附錄卷之五（終）

<sarticle><article>黃蘗無念禪師附錄卷之六</article></sarticle>
<other>行由</other>語溪參學比丘明聞刪訂
吾師名深有字無念別號西影楚黃麻邑人也父熊
母黃氏生于嘉靖甲辰二月十七五歲失怙寡母甘
貧無倚年十有六因患痘垂絕兄與叔父議許出家
乃甦比愈送遊蕩山祝髮三載偶一日有一方僧至
師慇懃恭敬方僧曰你既出家當為修行生死事大
若不修行必墮輪迴師問曰如何是輪迴僧曰十方
一粒米重如須彌山若還不了道披毛戴角還師悚
然曰如何免得輪迴僧曰雲游四海參求善知識指
明心地方得解脫師問曰那裏有善知識僧曰伏牛
五臺師聞此說密走出外欲往伏牛不知去處遇一
僧引至徐州七尖峰彼有知識號大休師至休已示
寂因問一禪僧當時有何言句開示往來僧曰昔有
一僧從峨嵋來為道甚切一到要見休正在茄園架
瓜僧至園中問如何是西來意休指茄曰黃瓜茄子
僧不契再問休曰莫勞道黃瓜茄子僧終不契下山
別參一禪師禪師曰你從何處來僧曰尖峰來曰大
休有何言句僧舉前話禪師合掌曰真大慈悲吾師
聞舉惘然曰彼問西來意如何便答黃瓜茄子禪師
曰你問他去師終日迷悶不得明了往伏牛又問一
<pb n="206"/>
禪師禪師曰你自參會好復往北京問諸名宿皆不
肯說嘉靖丙寅登壇受戒後疑情結滯胸中成痞復
往五臺遍問明師詣東臺參秋月月曰你就是善知
識師又問黃瓜茄子月曰且放下在此過夏聽楞嚴
經師住月餘雖日聽經與此事大不相干早晚又求
問月曰在此住有日自然明白師下山又問一僧號
無窮窮曰古人求道二三十年受盡百般辛苦方得
明白你不曾受一些辛苦如何就得明白師問曰如
何苦修便得窮曰立禪不睡打七煉魔喫麩嚥菜跪
門乞食年深月久習氣磨盡自然明白師依此行跪
門乞食不顧形命遍參江浙名宿復欲往終南至襄
陽遇一僧曰不必往終南古來名宿出于伏牛此山
號為隱山龍象皆萃于此師即與同到伏牛至掃帚
漫入場打七正昏沉中有一名宿號雲外入堂小參
曰咬定牙關緊捏拳話頭常舉在目前十年不明西
來意老僧替你下黃泉正中師病待一七醒至靜室
中叩問西來意求之再三外曰我住此山四十餘年
只得個輕安寂靜實未識西來意師問如何是輕安
外曰我昔會十二眾立志參禪不明心不休三年後
各人散去我心未止在七房內打七昏沉如山渾身
不能轉動堂頭和尚曰你上山拖柴遣開昏沉便罷
若不得開我辦下一綑攬竿替你打散這魔王我便
上山去拖柴腳手都移不動走到半山至一大石下
自曰我這一回至少有三百攬竿不如死在石下一
頭撞去恰似有人以掌托住渾身如萬繩解脫腳似
登雲回來和尚曰你今日山中得了好事自此已後
冉無昏沉師便辭出到堂中打七待期滿復往五臺
路逢一僧號寶珍見師苦甚謂曰我師是善知識號
古清師問既是善知識有何教誨珍曰昔有一僧號
無盡事我師三載求道甚切先師問盡你喫我三年
飯如何不還我飯錢盡曰我不昧心先師曰那個是
你心盡茫然而出至飯後叫無盡如何不送飯錢來
盡曰我不曉得那個是心先師怒罰佛前頭頂一磚
跪至晚飲食湯水都忘喫渾身汗流跪至更深眾曰
你且放下磚待老師起來再頂盡曰你各人去睡莫
管我騙了老師飯喫若不知心跪到明年跪至五更
聞雞鼓翅而鳴拋下磚擊門喊曰接飯錢先師曰如
是如是師問曰當時送個甚麼還飯錢珍曰你去問
他師曰他在那裏珍曰他往終南去了師又加一重
疑同到五臺大小靜室無處不到一一請問對曰他
心不與你相干復至北京參遍融師未開口被他一
喝唬得膽裂心驚復往山東見一禪師姓孔禪師曰
我四十人辛苦方得此事你的疑我替你了不得除
非自了始得復往伏牛打七到第四七中猛然得個
輕安方曉得雲外言語真實不虛雖然只是疑情不
散又問一禪師禪師曰禪難明白不如念佛求生西
方容易仗阿彌陀佛威力慈光攝受臨命終時生于
彼國花開見佛豈不快哉師依此語回至麻城結菴
于丫杵山閉門禁足晝夜六時專求往生雖然終日
念佛心中疑滯不散待三年畢又復遍參江浙轉至
廬山會大安禪師安問曰汝號甚麼師曰無念安曰
那個是無念師茫然無對傍有一僧跪求開示安曰
起來轉一轉僧便轉安曰誰叫你轉僧曰老爺叫我
轉安一喝師正不識無念又被這一喝憂悶下山至
舟中大病飲食都不下自嘆曰無念自不識枉做人
在世上友朋勸曰且從容喫些茶水是你忙不得的
復回本山正憂悶中有二人至請師誦經師辭曰我
不會誦經三辭不獲免後至經堂會幾友夜坐敘數
年行腳友人曰何不問你自家師曰如何是自家對
曰拿物非手喫飯非口師聽說每朝喫飯時不覺失
手碗在卓上分明是手口如何不是行住坐臥恍惚
如夢忽然夜中有哭笑二聲相觸猛然開悟喜倒臥
床睡至五更友人至榻前問你昨夜見個甚麼師又
<pb n="207"/>
茫然無對昨夜歡喜驚散十分又轉生煩惱不覺大
病不進飲食主人請醫下藥師曰我十分精神想失
八九醫曰也只勞神太過心火逼急兩眼皆腫師自
嘆曰今年若不識無念自縊而死友人曰你有此志
今年必得五月餘身未沾席食未充飽終日如夢一
日從榻坐起出門偶見麵一盆在當路掇起送至櫃
中見有果籠將手推開不覺失手櫃蓋打頭渾身汗
流撫掌笑曰遍大地是個無念何疑之有從前疑滯
一齊看破友人問曰你見個甚麼師曰親見你我纔
得個逍遙自在巳卯石潭居士延住龍湖辛巳卓吾
居士來訪夜坐問曰你見處說說看師從始至終一
一吐露居士曰你且放下師心下沒有理會同住四
十餘日邀過黃安居士請眾友會每日交談你只放
下師曰我沒有甚麼放下得住月餘回龍湖看淆訛
公案不省漸漸有疑請問石潭居士居士曰你還要
看經師曰我不識字不知看甚麼經居士曰看維摩
經楞嚴經雖好你看不得師曰如何看不得居士曰
此是最上一乘的文章我也理會不來師聽說如箭
入心他把我做那樣的人看回到龍湖就看楞嚴看
到知見立知即無明本忽然疑病又發四五年的歡
喜全然失散疾往黃安居士一見問曰工夫何如師
曰我有一疑居士曰疑個甚麼師曰知見立知居士
正色曰這個不是你知見師又不契居士邀眾友到
駟馬山會有講僧至同會夜坐居士問曰清淨本然
云何忽生山河大地法師講罷居士曰無念你說看
師將開口居士將師膝上一推曰這個聻師忽猛省
歸至龍湖靜坐數日平生所得的杳無蹤跡從此以
後疑惑淨盡不遇本色宗匠惡辣鉗鎚墮在識見海
中鼓腹搖唇以為自得擔閣數年愧感鄧公相信之
極設盡計較欲勦他識見不知自己腳跟未穩先喪
己命忽省十地菩薩夢見眾生身墮大河欲救度故
起勇猛心發大精進驀地猛省人法兩空始得入門
全無干涉從今而後只是舊時人不做舊時夢偈曰
四十餘年不住功窮來窮去轉無蹤而今窮到無依
倚始悔從前錯用功。
（女弟子胡淨護　呂淨念　顧淨思捐資共刻
無念和尚行由　天啟乙丑自恣姑蘇兜率園識）
大明國河南汝寧府光州商城縣黃蘗山法眼寺
侍
佛禮懺莊嚴淨土應（巳）七孝徒（某某）洎合山緇白孝
眷等詞傷　圓寂本師深有無念大和尚示生于
嘉靖甲辰年二月十七日午時於湖廣黃州府麻
城縣太平鄉高岸村遊蕩山袁家坳社下受質住
世甲子五百有四干天啟七年丁卯歲七月二十
八日巳時在于河南汝寧府光州商城縣南黃蘗
山法眼寺示寂悲仰
本師念公和尚夙乘願輪力摧見網超舉拂拈槌之
常格露炎燄毒鼓之真機苦參四十餘年不與萬
法為侶幻住八十四歲未將一字與人雖李老志
量沖天慢習猶嫌俠骨即鄧公天資近道宗脈早
慟斯人所以二十載求友勤渠應知粥飯時為人
親切迨夫榆景逾揚遠照之暉譬彼晨星獨耀高
旻之峻雲集遍諸方耆碩鷗遊傾一代名卿得髓
得皮此外憑誰付囑日面月面今時難共舉呈方
期與趙州齊年不覺巳優曇瞥現瑞煙珂雪泥洹
示希有之祥寶網金臺窣堵湧神工之助奔赴則
林木變白攀號則大地鯨音悼人日之西淪驚夜
珠之自失況（某）等身依慈怙莫報　重恩大事未
明難免南泉一哭祖意夢在虛勞首座裝香茲當
本師（巳）七之辰故遵古宿清規之典伏願生則定
生安養蓮開此日滅而不滅毘盧莖化全身劫火
洞然時漫道隨他去也古鑪冷湫地方知落處分
明體眾生未度不取正覺之願王即沙界現前不
<pb n="208"/>
捨一法為
佛事巖頭滴水踢翻處滿月當空潭底孤燈吹滅時
大千照徹與麼別峰相見空教孝子帷下哀哀若
待補處下生只恐癡人眼前夢夢仰仗
三世諸佛特地證明留與後代兒孫共伸回向涓今
吉旦修設該羅法界利濟四生凡聖圓融冤親平
等水陸無遮諷經禮懺燄口普利法施道場一供
上報四恩下資三有恭祈
佛力大利幽明。
黃岡弟子樊志張法名常燈述

<talk>寒山子詩集序</talk>
朝議大夫使持節台州諸軍事守
刺史上柱國賜緋魚袋閭丘胤撰
詳夫寒山子者不知何許人也自古老見之
皆謂貧人風狂之士隱居天台唐興縣西七
十里號為寒巖每於茲地時還國清寺寺有
拾得知食堂尋常收貯餘殘菜滓於竹筒內
寒山若來即負而去或長廊徐行叫噪陵人
或望空獨笑時僧遂捉罵打趁乃駐立撫掌
呵呵大笑良久而去且狀如貧子形貌枯悴
一言一氣理合其意沉思有得或宣暢乎道
情凡所啟言洞該玄默乃樺皮為冠布裘破
敝木屐履地是故至人遯跡同類化物或長
廊唱詠唯言咄哉咄哉三界輪迴或於村墅
與牧牛子而歌笑或逆或順自樂其性非哲
者安可識之矣胤頃受丹丘薄宦臨途之日
乃縈頭痛遂召日者醫治轉重乃遇一禪師
名豐干言從天台山國清寺來特此相訪乃
命救疾師乃舒容而笑曰身居四大病從幻
生若欲除之應須淨水時乃持淨水上師師
乃噀之須臾祛殄乃謂胤曰台州海島嵐毒
到日必須保護胤乃問曰未審彼地當有何
賢堪為師仰師曰見之不識識之不見若欲
見之不得取相迺可見之寒山文殊遯跡國
清拾得普賢狀如貧子又似風狂或去或來
在國清寺庫院走使廚中著火言訖辭去胤
乃進途至任台州不忘其事到任三日後親
往寺院躬問禪宿果合師言乃令勘唐興縣
有寒山拾得是否時縣申稱當縣界西七十
里內有一巖巖中古老見有貧士頻往國清
寺止宿寺庫中有一行者名曰拾得胤乃特
往禮拜到國清寺乃問寺眾此寺先有豐干
禪師院在何處并拾得寒山子見在何處時
僧道翹答曰豐干禪師院在經藏後即今無
人住得每有一虎時來此吼寒山拾得二人
見在廚中僧引胤至豐干禪師院乃開房唯
見虎跡乃問僧寶德道翹禪師在日有何行
業僧曰豐干在日唯攻舂米供養夜乃唱歌
自樂遂至廚中灶前見二人向火大笑胤便
禮拜二人連聲喝胤自相把手呵呵大笑叫
喚乃云豐干饒舌饒舌彌阤不識禮我何為
僧徒奔集遞相驚訝何故尊官禮二貧士時
二人乃把手走出寺乃令逐之急走而去即
歸寒巖胤乃重問僧曰此二人肯止此寺否
乃令覓訪喚歸寺安置胤乃歸郡遂置淨衣
二對香藥等持送供養時二人更不返寺使
乃就巖送上而見寒山子乃高聲喝曰賊賊
退入巖穴乃云報汝諸人各各努力入穴而
云其穴自合莫可追之其拾得跡沈無所乃
令僧道翹等具往日行狀唯於竹木石壁書
詩并村墅人家廳壁上所書文句三百餘首
及拾得於土地堂壁上書言偈並纂集成卷
<pb n="209"/>
胤棲心佛理幸逢道人乃為讚曰。
 菩薩遯跡  示同貧士  獨居寒山 
 自樂其志  貌悴形枯  布裘敝止 
 出言成章  諦實至理  凡人不測 
 謂風狂子  時來天台  入清國寺 
 徐步長廊  呵呵撫指  或走或立 
 喃喃獨語  所食廚中  殘飯菜滓 
 吟偈悲哀  僧俗咄捶  都不動搖 
 時人自恥  作用自在  凡愚難值 
 即出一言  頓祛塵累  是故國清 
 圖寫儀軌  永劫供養  長為弟子 
 昔居寒山  時來茲地  稽首文殊 
 寒山之士  南無普賢  拾得定是 
 聊申贊嘆  願超生死 

<talk>寒山詩序</talk>
粵自嚴滄浪以禪言詩遂為千古玄論彼以
為詩之神理似禪而情非近禪者詩終不工
爾乃天台寒山子以禪入聖據其小傳所載
謂神能入石為文殊應世者則其為詩豈非
本色人語耶故其集中之清幽冷淡則如萬
仞巖崖風吹月照其深永隱奧則如洪流大
造源渺幾玄其淺俗潦倒則如納衣瓦缽垂
手入廛真詩家之上乘也昔之語寒山者多
矣皆涉附會考其與趙州諗禪師同時乃貞
元間人而其詩中往往微露其從軍豪宕之
氣計是時唐以分裂豈係各藩鎮之忠臣義
士曾為將及柄兵者不淂志而逃於禪者邪
嗟乎寒山既已成佛游戲神通矣又何意以
詩名此如空谷傳聲乾坤間一段真韻天籟
也而世顧無有好之者乃吾馬平益軒計公
來守台郡獨愛而梓之以傳公文武經緯高
才孤韻并其博綜群典摛藻玄詣真淩厲作
者皆不媿寒山余嘗謂公門人陳生公綸曰
安知公非如嚴首座戒長老與寒山為後身
乎陳生唯唯稱賞詩刻成而公示余因書此
以附於卷端使寒山有知其以余為饒舌邪
然後人因余言可知寒山且知公也。時
萬曆己卯二月朔郡人王宗沐書
<sarticle><article>寒山子詩集</article></sarticle>
<other>五言類</other>
 重巖我卜居鳥道絕人跡庭際何所有白雲
抱幽石住茲凡幾年屢見春冬易寄語鐘鼎
家虛名定何益 
 欲得安身處寒山可長保微風吹幽松近聽
聲愈好下有斑白人喃喃讀黃老十年歸不
得忘卻來時道 
 騮馬珊瑚鞭驅馳洛陽道自憐美少年不信
有衰老白髮會應生紅顏豈長保但看北邙
山箇是蓬萊島 
 巖前獨靜坐圓月當天耀萬象影現中一輪
本無照廓然神自清含虛洞玄玅因指見其
月月是心樞要 
 登陟寒山道寒山路不窮谿長石磊磊澗闊
草濛濛苔滑非關雨松鳴不假風誰能超世
累共坐白雲中 
 白雲高嵯峨綠水蕩潭波此處聞漁父時時
鼓棹歌聲聲不可聽令我愁思多誰謂雀無
角其如穿屋何 
 杳杳寒山道落落泠澗濱啾啾常有鳥寂寂
更無人淅淅風吹面紛紛雪積身朝朝不見
日歲歲不知春 
 鸚鵡宅西國虞羅捕得歸美人朝夕弄出入
<pb n="210"/>
在庭幃賜以金籠貯扃哉損羽衣不知鴻與
鵠颻颺入雲飛 
 春女衒容儀相將南陌陲看花愁日晚隱樹
怕風吹年少從傍來白馬黃金羈何須久相
弄兒家夫婿知 
 富兒會高堂華燈何煒煌此時無燭者心願
處其傍不意遭排遣還歸暗處藏益人明詎
損頓訝惜餘光 
 畫棟非吾宅青林是我家一生俄爾過萬事
莫言賒濟渡不造筏漂淪為採花善根今未
種何日見生芽 
 出生三十年常遊千萬里行江青草合入塞
紅塵起鍊藥空求僊讀書兼詠史今日歸寒
山枕流兼洗耳 
 昨夜夢還鄉見婦機中織駐梭若有思擎梭
似無力呼之回面視況復不相識應是別多
年鬢毛非舊色 
 妾家邯鄲住歌聲亦抑揚賴我安隱處此曲
舊來長既醉莫言歸留連日未央兒家寢宿
處繡被滿銀床 
 獨坐常忽忽情懷何悠悠山腰雲漫漫谷口
風颼颼猿來樹嫋嫋鳥入林啾啾時催鬢颯
颯歲盡老惆惆 
 有鳥五色文棲桐食竹實徐動合和儀鳴中
施禮律昨來何以至為君暫時出儻聞弦歌
聲作舞欣今日 
 自在白雲閒從來非買山下危須策杖上險
捉藤攀澗邊松常翠谿邊石自斑友勿雖阻
絕春至鳥關關 
 水清澄澄瑩徹底自然見心中無一事萬境
不能轉心既不妄起永劫無改變若能如是
知是知無背面 
 常聞漢武帝爰及秦始皇俱好神僊術延年
竟不長金臺既摧折沙石遂滅亡茂陵與驪
嶽今日草茫茫 
 寒巖深更好無人行此道白雲高岫閒青嶂
孤猿嘯我更何所親暢志自宜老形容寒暑
遷心珠甚可保 
 寒山唯白雲寂寂絕埃塵草座山家有孤燈
明月輪石床臨碧沼虎鹿每為鄰自羨幽居
樂長為象外人 
 花上黃鶯子關關聲可憐美人顏似玉對此
弄鳴弦翫之能不足眷戀在齠年花飛鳥亦
散灑淚春風前 
 君看葉裏花能得幾時好今日畏人攀明朝
待誰掃可憐嬌豔情年多轉成老將世比於
花紅顏豈長保 
 昨見河邊樹摧殘不可論二三餘蕊卉千萬
斧刀痕霜剝萎黃葉波衝枯朽根生處當如
此何必怨乾坤 
 可笑寒山道而無車馬蹤聯谿難記曲疊嶂
不知重泣露千般草吟風一樣松此時迷徑
處形問影何從 
 山中何太冷自古非今年沓嶂恒疑雪幽林
每吐煙草生芒種後落葉立秋前此有沉迷
客窺窺不見天 
 城中娥眉女珠珮珂珊珊鸚鵡花前弄琵琶
月下彈長歌三月響短舞萬人看未必長如
此芙容不耐寒 
 欲向東巖去于今無量年昨來攀葛上半路
困風煙徑窄衣難進苔粘履不前住茲丹桂
下且枕白雲眠 
 吾家好隱淪居處絕囂塵踐草成三徑瞻雲
<pb n="211"/>
作四鄰助歌聲有鳥問法語無人今日娑婆
樹幾年為一春 
 琴書須自隨祿位用何為投輦從賢婦巾車
有孝兒風吹曝麥地水溢沃魚池常念鷦鷯
鳥安身有一枝 
 弟兄同五郡父子本三州欲驗飛鳧集須徵
白兔遊靈瓜夢裏受神橘座中收鄉國何迢
遞同魚寄水流 
 人問寒山道寒山路不通夏天冰未釋日出
霧朦朧似我何由屆與君心不同君心若似
我還得到其中 
 驅馬度荒城荒城重客情高低舊雉堞大小
古墳塋自振孤蓬影長凝拱木聲所嗟皆俗
骨僊史更無名 
 家住綠巖下庭蕪更不芟新藤垂繚繞古石
豎巉巖山果獮猴摘池魚白鷺啣僊書一兩
卷樹下讀喃喃 
 歲去換愁年春來物色鮮山花夾綠水巖樹
舞青煙蜂蝶自云樂禽魚更可憐勿遊情未
已徹曉不能眠 
 茅棟野人居門前車馬疏林幽偏聚鳥谿闊
本藏魚山果攜兒摘皋田共婦鋤山中何所
有唯有一床書 
 聞道愁難遣斯言會不真昨朝始趁卻今日
又纏身月盡愁難盡年新愁更新誰知席帽
下元是昔愁人 
 三月蠶猶小女人來採花隔墻弄蝴蝶臨水
擲蝦蟆羅袖盛梅子金鎞挑筍芽鬥論爭物
色此地是予家 
 璨璨盧家女舊來名莫愁貪乘摘花馬樂搒
採蓮舟膝坐綠熊席身披青鳳裘哀傷百年
內不免歸山丘 
 獨臥重巖下蒸雲晝不消室中雖暡靉心裏
絕喧囂夢去遊金闕魂歸度石橋拋除鬧我
者歷歷樹間瓢 
 相喚採芙容可憐清江裏遊戲不覺暮屢見
狂風起浪捧鴛鴦兒波搖鸂鷘子此時居舟
楫浩蕩情無已 
 群女戲夕陽風來滿路香綴裙金蛺蝶插髻
玉鴛鴦角婢紅羅縝閹奴紫錦裳為觀失道
者鬢白心惶惶 
 山客心悄悄常嗟歲序遷辛勤採芝木搜斥
詎成僊庭廓雲初卷林明月正圓不歸何所
為桂樹相留連 
 卜擇幽居地天台更莫言猿啼谿霧冷嶽色
草門連竹葉覆松室開池引澗泉已甘休萬
事採蕨度殘年 
 白拂旃檀柄馨香竟日聞柔和如卷霧搖曳
似行雲禮奉宜當暑高提復祛塵時時方丈
內將用指迷人 
 尋思少年日遊獵向平陵國使職非願神僊
未足稱聯翩騎白馬喝兔放蒼鷹不覺今流
落皤皤誰見矜 
 偃息深林下從生是農夫立身既質直出語
無諂諛保我不鑒璧信君方得珠焉能同泛
灩極目波上鳧 
 層層山水秀煙霞鎖翠微嵐拂紗巾濕露霑
蓑草衣足躡遊方履手執古藤枝更觀塵世
外夢境復何為 
 止宿鴛鴦鳥一雄兼一雌銜花相共食刷羽
每相隨戲入煙霄裏宿歸沙岸湄自憐生樂
處不奪鳳凰池 
 少小帶經鋤本將兄共居緣遭他輩責剩被
<pb n="212"/>
自妻疏拋絕紅塵境常遊好閱書誰惜一斗
水活取轍中魚 
 田家避暑月斗酒共誰歡雜雜排僊果疏疏
圍酒樽蘆莦將代席蕉葉且充盤醉後搘頤
坐須彌小彈丸 
 鳥弄情不堪其時臥草菴櫻桃向杏杏楊柳
正毿毿旭日銜青嶂晴雲洗綠潭誰知出塵
俗馭上寒山南 
 寒山多幽奇登者皆恒懾月照水澄澄風吹
草獵獵凋梅雪作花杌木雲充葉觸雨轉僊
靈非晴不可涉 
 以我棲遲處幽深難可論無風藤自動不霧
竹長昏澗水緣誰咽山雲忽自屯午時菴內
坐始覺日頭暾 
 有樂且須樂時哉不可失雖云一百年豈滿
三萬日寄世是須臾論錢莫啾唧孝經末後
篇委曲陳情畢 
 憶惜過逢處人間逐勝遊樂山登萬仞愛水
汎千舟送客琵琶谷攜琴鸚鵡洲焉知松樹
下抱膝冷颼颼 
 報汝修道者進求虛勞神人有精靈物無字
復無文呼時歷歷應隱處不居存叮嚀善保
護勿令有點痕 
 去年春鳥鳴此時思弟兄今年秋菊爛此時
思發生綠水千腸咽黃雲四面平哀哉百年
內腸斷憶咸京 
 自樂平生道煙蘿石洞間野情多放曠長伴
白雲閒有路不通世無心孰可攀石床孤夜
坐圓月上寒山 
 時人尋雲路雲路杳無蹤山高多嶮峻澗闊
少玲瓏碧嶂前兼後白雲西復東欲知雲路
處雲路在虛空 
 凡讀我詩者心中須護淨慳貪繼日廉諂曲
登時正驅除遣惡業歸依受真性今日得佛
身急急如律令 
 俊傑馬上郎揮鞭指綠楊謂言無死日終不
作梯航四運花自好一朝成萎黃醍醐與石
蜜至死不能嘗 
 一為書劍客三遇聖明君東守文不賞西征
武不勳學文兼學武學武兼學文今日既老
矣餘生不足云 
 莊子說送死天地為棺槨吾歸此有時唯須
一幡箔死將餧青蠅弔不勞白鶴餓著首陽
山生廉死亦樂 
 天生百尺樹翦作長條木可惜棟梁材拋之
在幽谷年多心尚勁日久皮漸禿識者取將
來猶堪拄馬屋 
 玉堂掛珠簾中有嬋娟子其貌勝神僊容華
若桃李東家春霧生西舍秋風起更過三十
年還成甘蔗滓 
 父母續經多田園不羨他婦搖機軋軋兒弄
口㗻㗻拍手催花舞搘頤聽鳥歌誰當來嘆
賞樵客屢經過 
 四時無止息年去又年來萬物有代謝九天
無朽摧東明又西暗花落復花開唯有黃泉
客冥冥去不迴 
 手筆太縱橫身材極魁偉生為有限身死作
無名鬼自古多如此君今爭奈何可來白雲
裏教你紫芝歌 
 有一餐霞子其居諱俗遊論時實蕭爽在夏
亦如秋幽澗常瀝瀝高松風颼颼其中半日
坐忘卻百年愁 
 快搒三翼舟善乘千里馬莫能造我家謂言
<pb n="213"/>
最幽野巖穴深嶂中雲雷竟日下自非孔丘
公無能相救者 
 少年何所愁愁見鬢毛白白更何所愁愁見
日逼迫移向東岱居配守北邙宅何忍出此
言此言傷老客 
 智者君拋我愚者我拋君非愚亦非智從此
繼相聞入夜歌明月侵晨舞白雲焉能住口
手端坐鬢紛紛 
 兩龜乘犢車驀出路頭戲一蠆從傍來苦死
欲求寄不載爽人情始載被沈累彈指不可
論行恩卻遭刺 
 東家一老婆富來三五年昔日貧於我今笑
我無錢渠笑我在後我笑渠在前相笑儻不
止東邊復西邊 
 慣居幽隱處乍向國清中時訪豐干老仍來
看拾公獨回上寒巖無人話合同尋究無源
水源窮水不窮 
 氐眼鄒公妻邯鄲杜生母二人同共老一種
好面首昨日會客場惡衣排在後只為著破
裙喫他殘䴺＆CB21077; 
 夫物有所用用之各有宜用之若失所一缺
復一虧圓鑿而方柄悲哉空爾為驊騮將捕
鼠不及跛貓兒 
 誰家長不死死事舊來均始憶八尺漢俄成
一聚塵黃泉無曉日青草有時春行到傷心
處松風愁殺人 
 竟日長如醉流年不暫停埋著蓬蒿下曉日
何冥冥骨肉消散盡魂魄幾凋零遮莫咬鐵
口無因讀老經 
 一向寒山坐淹留三十年昨來訪親友太半
入黃泉漸滅如殘燭長流似逝川今朝對孤
影不學淚雙懸 
 垂柳暗如煙飛花飄似霰夫居離婦州婦住
思夫縣各在天一涯何時復相見寄語明月
樓莫貯雙飛燕 
 有酒相招飲有肉相呼喫黃泉前後人少壯
須努力玉帶暫時華金釵非久飾張翁與鄭
婆一去無消息 
 可憐好丈夫身體極稜稜春秋未三十才藝
百般能金羈逐俠客玉饌集良朋唯有一般
惡不傳無盡燈 
 桃花欲經夏風月催不待訪覓漢時人能無
一箇在朝朝花遷落歲歲人移改今人揚塵
處昔時為大海 
 我見東家女年可十有八西舍競來問願姻
夫妻佸烹羊煮眾命聚頭作婬殺含笑樂呵
呵啼哭受殃決 
 田舍多桑園牛犢滿廄轍肯信有因果頑皮
早晚裂眼看消磨盡當頭各自活紙褲瓦作
褌到頭凍餓殺 
 極目兮長望白雲四茫茫鴟鴉飽腲腇鸞鳳
饑徬徨駿馬放石磧蹇驢能至堂天高不可
問鷦鵊在滄浪 
 若人逢鬼魅第一怕驚懼捺硬莫采渠呼名
自當去燒香請佛力禮拜求僧助蚊子叮鐵
牛無渠下觜處 
 浩浩黃河水東流長不息悠悠不見清人人
壽有極苟欲乘白雲曷由生羽翼唯當鬢皤
時行住須努力 
 乘茲朽木船採彼紝婆子行至大海中波濤
復不止唯齎一宿糧去岸三千里煩惱從何
生愁哉緣苦起 
 默默永無言後生何所述隱居在林藪智境
<pb n="214"/>
何由出枯稿非堅衛風霜成夭疾土牛耕石
田未有得稻日 
 快哉混沌身不飯復不尿遭得誰鑽鑿因之
立九竅朝朝為衣食歲歲愁租調千箇爭一
錢聚頭亡命叫 
 啼哭緣何事淚如珠子顆應當有別離復是
遭喪禍所為在貧窮未能了因果塚間瞻死
屍六道不忻我 
 婦女慵經織男夫嬾耨田輕浮耽挾彈趾蹝
拈抹弦凍骨衣應急充腸食在先今誰念於
汝痛苦哭蒼天 
 不行真正道隨邪號行婆口慚神佛母心懷
嫉妒多背後噇魚肉人前念佛陀如此修身
處應難避柰何 
 有漢姓傲慢名貪字不廉一身無所解百事
被他嫌死惡黃連苦生憐白蜜甜喫魚猶未
止食肉更無厭 
 益者益其精可名為有益易者易其形是名
為有易能益復能易當得上僊籍無益復無
易終不免死厄 
 徒勞說三史浪自看五經洎老檢黃籍依然
注白丁筮遭迍蹇卦生主虛危星不及河邊
樹年年一度青 
 我今有一襦非羅復非綺借問作何色不紅
亦不紫夏天將作衫冬天將作被冬夏遞互
用長年只者是 
 貪人好聚財恰如梟愛子子大而食母財多
還害己散之即福生聚之即禍起無財亦無
禍鼓翼青雲裏 
 去家一萬里提劍擊匈奴得利渠即死失利
汝即殂渠命既不惜汝命有何辜教汝百勝
術不貪為上謨 
 惡趣甚茫茫冥冥無日光人間八百歲未抵
半宵長此等諸癡子論情甚可傷勸君求出
離認取法中王 
 天高高不窮地厚厚無極動物在其中憑茲
造化力爭頭覓飽暖作計相噉食因果都未
詳盲兒問乳色 
 天下幾種人論時色數有賈婆如許夫黃老
元無婦衛氏兒可憐鍾家女極醜渠若向西
行我便東邊走 
 賢士不貪婪癡人好鑪冶麥地占他家竹園
皆我者努膊覓錢財切齒驅奴馬須看郭門
外壘壘松樹下 
 有人把椿樹喚作白旃檀學道多沙數幾箇
得泥丸棄金卻擔草謾他亦自謾似聚沙一
處成團也大難 
 蒸沙擬作飯臨渴始掘井用力磨碌磚那堪
將作鏡佛說元平等總有真如性但自審思
量不用閑爭競 
 欲識生死譬且將冰水比水結即成冰冰消
返成水已死必應生出生還復死冰水不相
傷生死還雙美 
 滿卷才子詩溢壺聖人酒行愛觀牛犢坐不
離左右霜露入茅簷月華明戶牖此時吸兩
甌吟詩兩三首 
 施家有兩兒以藝于齊楚文武各自備託身
為得所孟公問其術我子親教汝秦衛兩不
成失時成齟齬 
 或有衒行人才藝過周孔見罷頭兀兀看時
身侗侗繩牽未肯行錐刺猶不動恰似羊公
鶴可憐生懂懵 
 變化計無窮生死竟不止三途鳥雀身五嶽
<pb n="215"/>
魚龍已世濁作䍲羺時清為騄駬前迴是富
兒今度成貧士 
 書判全非弱嫌身不得官銓曹被拗折洗垢
覓瘡瘢必也關天保今年更試看盲兒射雀
日偶中亦非難 
 吁嗟濁濫處羅剎共賢人謂是荒流類焉知
道不親狐假獅子勢詐妄卻稱真鉛礦入鑪
冶方知金不精 
 大有饑寒客生將獸魚誅長存廟下石時笑
路邊隅累日空思飯終久不識襦唯齎一束
草并帶五升麩 
 浪造凌霄閣虛登百尺樓養生仍夭命誘讀
詎封侯不用從黃石何須厭白頭未能端似
箭旦莫曲如鉤 
 富貴親疏聚只為多錢米貧賤骨肉離非關
少兄弟急須歸去來招賢閣未啟浪行朱雀
街踏破皮鞋底 
 新穀尚未熟舊穀今已無就貸一斗許門外
立踟躕夫出教問婦婦出遣問夫慳惜不救
乏財多為累愚 
 大有好笑事略陳三五箇張公富奢華孟子
貧轗軻只取侏儒飽不憐方朔餓巴歌唱者
多白雪無人和 
 雍容美少年博覽諸經史盡號曰先生皆稱
為學士未能得官職不解秉耒耜冬披破布
衫蓋是書誤已 
 昨日何悠悠場中可憐許上為桃李徑下作
蘭蓀渚復有綺羅人舍中翠毛羽相逢欲相
喚脈脈不能語 
 之子何遑遑卜居須自審南方瘴癘多北地
風霜甚荒陬不可居毒川難可飲魂兮歸去
來食我家園葚 
 人生不滿百常懷千載憂自身病始可又為
子孫愁下視禾根土上看桑樹頭秤槌落東
海到底始知休 
 有樹先林生計年逾一倍根遭陵谷變葉被
風霜改咸笑外凋零不憐內文彩皮膚脫落
盡唯有真實在 
 有人畏白首不肯捨朱紱採藥空求僊根苗
亂挑掘數年無效驗癡意瞋怫鬱獵師披袈
裟元非汝使物 
 一自遯寒山養命餐山果平生何所憂此世
隨緣過日月如逝川光陰石中火任你天地
移我暢巖中坐 
 我見世間人茫茫走路塵不知此中事將何
為去津榮華能幾日眷屬片時親縱有千斤
金不如林下貧 
 吁嗟貧復病為人絕友親甕裏長無飯甑中
屢生塵蓬菴不免兩漏榻劣容身莫怪今憔
悴多愁定損人 
 秉志不可卷須知我匪席浪造山林中獨臥
盤陀石辯士來勸余速今受金璧鑿墻植蓬
蒿若此非有益 
 精神殊爽爽形貌極堂堂能射穿七扎讀書
覽五行經眠虎頭枕昔坐象牙床若無阿堵
物不啻冷如霜 
 有身與無身是我復非我如此審思量遷延
倚巖坐足間青草生頂上紅塵墮已見俗中
人靈床施酒果 
 讀書豈免死讀書豈免貧何似好識字識字
勝他人丈夫不識字無處可安身黃連搵蒜
醬忘計是苦辛 
 昨日遊峰頂下窺千尺崖臨危一株樹風擺
<pb n="216"/>
兩枝開雨漂即零落日曬作塵埃嗟見此茂
秀今為一聚灰 
 我聞天台山山中有琪樹永言欲攀上莫繞
石橋路緣此生悲嘆幸居將已暮今日觀鏡
中颯颯鬢垂素 
 徒閉蓬門坐頻經歲月遷唯聞人作鬼不見
鶴成僊念此那堪說隨緣須自憐迴看郊郭
外古墓犁為田 
 自見天台頂孤高出眾群風搖松竹韻月現
海潮頻下望青山際談玄有白雲野情便山
水本志慕道倫 
 何以長惆悵人生似朝菌那堪數十年新舊
凋零盡以此思自哀哀情不可忍柰何當柰
何脫體歸山隱 
 寒山棲隱處絕得雜人過時逢林內鳥相共
唱山歌瑞草聯谿谷老松枕嵯峨可觀無事
客憩歇在巖阿 
 迴聳霄漢外雲裏路岧嶢瀑布千丈流如鋪
練一條下有棲心窟橫安定命橋雄雄鎮世
界天台名獨超 
 洛陽多女兒春日逞華麗共折路邊花各持
插高髻髻高花匼匝人見皆睥睨別求醦醦
憐將歸見夫婿 
 平野水寬闊丹丘連四明僊都最高秀群峰
聳翠屏遠遠望何極矹矹勢相迎獨標海隅
外處處播嘉名 
 盤阤石上坐谿澗冷凄凄靜玩偏嘉麗虛巖
蒙霧迷怡然憩歇處日斜樹影低我自觀心
地蓮花出淤泥 
 世有聰明士救苦探幽文三端自孤立六藝
越諸君神氣卓然異精彩超眾群不識箇中
意逐境亂紛紛 
 箇是何措大時來省南院年可三十餘曾經
四五選囊裏無青蚨篋中有黃卷行到食店
前不敢暫回面 
 老翁娶少婦髮白婦不耐老婆嫁少夫面黃
夫不愛老翁娶老婆一一無棄背少婦嫁少
夫兩兩相憐態 
 不須攻人惡不須伐己善行之則可行卷之
則可卷祿厚憂責大言深慮交淺聞茲若念
茲小兒自當見 
 隱士遁人間多向山中眠青蘿疏麓麓碧澗
響聯聯騰騰且安樂悠悠自清閒免有染世
事心淨如白蓮 
 元非隱逸士自號山林人仕魯蒙幘帛且愛
裹疏巾道有巢許操恥為堯舜臣獼猴罩帽
子學人避風塵 
 今日巖前坐坐久煙雲收一道清谿冷千尋
碧嶂頭白雲朝影靜明月夜光浮身上無塵
垢心中那更憂 
 千雲萬水間中有一閑士白日遊青山夜歸
巖下睡倏爾過春秋寂然無塵累快哉何所
依靜若秋江水 
 高高峰頂上四顧極無邊獨坐無人知孤月
照寒泉泉中且無月月自在青天吟此一曲
歌歌中不是禪 
 縱你居犀角饒君帶虎睛桃枝折作醫蒜殼
取為瓔暖腹茱萸酒空心枸杞羹終歸不免
死浪自覓長生 
 世有多事人廣學諸知見不識本真性與道
轉懸遠若能明實相豈用陳虛願一念了自
心開佛之知見 
 董郎年少時出入帝京裏衫作嫩鵝黃容儀
<pb n="217"/>
畫相似常騎踏雪馬拂拂紅塵起觀者滿路
傍箇是誰家子 
 丈夫莫守困無錢須經紀養得一牸牛生得
五犢子犢子又生兒積數無窮已寄語陶朱
公富與君相似 
 夕陽下西山草木光曄曄復有朦朧處松蘿
相連接此中多伏虎見我奮迅鬣手中無寸
刃爭不懼懾懾 
 他賢君即受不賢君莫與君賢他見容不賢
他亦拒憐善矜不能仁徒方得所勸逐子張
言拋卻卜商語 
 寒山有裸蟲身白而頭黑手把兩卷書一道
將一德住不安釜灶行不齎糧裓常持智慧
劍擬破煩惱賊 
 可貴天然物獨立無伴侶覓他不可見出入
無門戶促之在方寸延之一切處你若不信
受相逢不相遇 
 大海水無邊魚龍萬萬千遞互相食噉冗冗
癡肉團為心不了絕妄想起如煙性月澄澄
朗廓爾照無邊 
 生前太愚癡不為今日悟今日如許貧總是
前生做今生又不修來生還如故兩岸各無
船渺渺應難渡 
 自有慳惜人我非慳惜輩衣單為舞穿酒盡
緣歌啐常取一腹飽莫令兩腳儽蓬蒿鑽髑
髏此日君應悔 
 我行經古墳淚盡嗟存歿塚破壓黃腸棺穿
露白骨欹斜有瓮瓶掁撥無簪笏風至攬其
中灰塵亂𡋯𡋯 
 俗薄真成薄人心箇不同殷翁笑柳老柳老
笑殷翁何故兩相笑俱行譣詖中裝車競嵽
嵲翻載各瀧涷 
 教汝數般事思賢知我賢極貧忍賣屋纔富
須買田空腹不得走枕頭須莫眠此言期共
見掛在日東邊 
 昔時可可貧今日最貧凍作事不諧和觸途
成倥傯行泥屢腳屈坐社頻腹痛失卻斑貓
兒老鼠圍飯瓮 
 余家有一窟窟中無一物淨潔空堂堂光華
明日日蔬食養微軀布裘遮幻質任你千聖
現我有天真佛 
 可惜百年屋左倒右復傾墻壁分散盡木植
亂差橫磚瓦片片落朽爛不堪停任風吹驀
塌再豎卒難成 
 笑我田舍兒頭頰底縶濕巾子未曾高腰帶
長時急非是不及時無錢趁不及一日有錢
財浮圓頂上立 
 從生不往來至死無仁義言既有枝葉心懷
便譣詖若其開小道緣此生大偽詐說造雲
梯削之成棘刺 
 一瓦鑄金成一瓶埏泥出二瓶任君看那箇
瓶牢實欲知瓶有二須知業非一將此驗生
因修行在今日 
 摧殘荒草廬其中煙火蔚借問群小兒生來
凡幾日門外有三車迎之不肯出飽食腹膨
脝箇是癡頑物 
 說食終不飽說衣不免寒飽喫須是飯著衣
方免寒不解審思量只道求佛難迴心即是
佛莫向外頭看 
 不見朝垂露日爍自消除人身亦如此閻浮
是寄居慎莫因循過且令三毒祛菩提即煩
惱盡令無有餘 
 死生元有命富貴本由天此是古人語吾今
<pb n="218"/>
非謬傳聰明好短命癡騃卻長年鈍物豐財
寶惺惺漢無錢 
 國以人為本猶如樹因地地厚樹扶疏地薄
樹憔悴不得露其根枝枯子先墜決陂以取
魚是求一期利 
 白鶴啣苦花千里作一息欲往蓬萊山將此
充糧食未達毛摧落離群心慘惻卻歸舊來
巢妻子不相識 
 昔日經行處今復七十年故人無往來埋在
古塚間余今頭已白猶守片雲山為報後來
者何不讀古言 
 我見利智人觀者便知意不假尋文字直入
如來地心不逐諸緣意根不妄起心意不生
時內外無餘事 
 本志慕道倫道倫常獲親時逢社源客每接
話禪賓談玄月明夜探理日臨晨萬機俱泯
跡方識本來人 
 世事何悠悠貪生未肯休研盡大地石何時
得歇頭四時凋變易八節急如流為報火宅
主露地騎白牛 
 自從出家後漸得養生趣伸縮四肢全勤聽
六根具褐衣隨春秋糲飯供朝暮今日懇懇
修願與佛相遇 
 可嘆浮生人悠悠何日了朝朝無閑時年年
不覺老總為求衣食令心生煩惱擾擾百千
年去來三惡道 
 二儀既開闢人乃居其中迷汝即吐霧醒汝
即吹風惜汝即富貴奪汝即貧窮碌碌群漢
子萬事由天公 
 傳語諸公子聽說石齊奴僮僕八百人水碓
三十區舍下養魚鳥樓上吹笙竽伸頭臨白
刃癡心為綠珠 
 出身既擾擾世事非一狀未能捨流俗所以
相追訪昨弔徐五死今送劉三葬日日不得
閑為此心悽愴 
 世有一般人不惡又不善不識主人翁隨客
處處轉因循過時光渾是癡肉臠雖有一靈
臺如同客作漢 
 是我有錢日恒為汝貸將汝今既飽煖見我
不分張須憶汝欲得似我今承望有無更代
事勸汝熟思量 
 人以身為本本以心為柄本在心莫邪心邪
喪本命未能免此殃何言嬾照鏡不念金剛
經卻令菩薩病 
 五嶽俱成粉須彌一寸山大海一滴水吸入
其心田生長菩提子遍蓋天中天語汝慕道
者慎莫繞十纏 
 無衣自訪覓莫共狐謀裘無食自採取莫共
羊謀羞借皮兼借肉懷歎復懷愁皆緣義所
失衣食常不周 
 我見黃河水凡經幾度清水流如急箭人世
若浮萍癡屬根本業無明煩惱坑輪迴幾許
劫只為造迷盲 
 常聞釋迦佛先受然燈記然燈與釋迦只論
前後智前後體非殊異中無有異一佛一切
佛心是如來地 
 客嘆寒山子君詩無道理吾觀乎古人貧賤
不為恥應之笑此言談何疏闊矣願君似今
日錢是急事爾 
 一人好頭肚六藝盡皆通南見趁向北西見
趁向東長漂如泛萍不息似飛蓬問是何等
色姓貧名曰空 
 富兒多鞅掌觸事難秪承倉米已赫赤不貸
<pb n="219"/>
人斗升轉懷鉤距意買絹先揀綾若至臨終
日弔客有蒼繩 
 柳郎八十二藍嫂一十八夫妻共百年相連
情狡猾弄璋字烏＆CB21076;擲瓦名婠妠屢見枯楊
荑常遭青女殺 
 可笑五陰窟四蛇同苦居黑暗無明燭三毒
遞相驅伴儅六箇賊劫掠法財珠斬卻魔軍
輩安泰湛如蘇 
 世有一等流悠悠似木頭出語無知解云我
百不憂問道道不會問佛佛不求仔細推尋
著茫然一場愁 
 箇是誰家子為人大被憎癡心常憤憤肉眼
醉瞢瞢見佛不禮佛逢僧不施僧唯知打大
臠除此百無能 
 鹿生深林中飲水而食草伸腳樹下眠可憐
無煩惱繫之在華堂餚膳極肥好終日不肯
嘗形容轉枯槁 
 自古諸哲人不見有長存生而還復死盡變
作灰塵積骨如毗富別淚成海津唯有空名
在豈免生死輪 
 我見世間人生而還復死昨朝猶二八壯氣
胸襟士如今七十過力困形憔悴恰似春日
花朝開夜落爾 
 自古多少聖叮嚀教自信人根性不等高下
有利鈍真佛不肯認置力枉受困不知清淨
心便是法王印 
 可畏三界輪念念未曾息纔始似出頭又卻
遭沉溺假使非非想蓋緣多福力爭似識真
源一得即永得 
 可畏輪迴苦往復似翻塵蟻巡環未息六道
亂紛紛改頭換面孔不離舊時人速了黑暗
獄無令心性昏 
 襤縷關前業莫訶今日身若言由冢宅箇是
極癡人到頭君作鬼豈令男女貧皎然易解
事作麼無精神 
 余鄉有一宅其宅無正主地生一寸草水垂
一滴露火燒六箇賊風吹黑雲雨仔細尋本
人布裹真珠爾 
 寒山出此語此語無人信蜜甜足人嘗黃蘗
苦難吞順情生喜悅逆意多嗔恨但看木傀
儡弄了一場困 
 有箇王秀才笑我詩多失云不識蜂腰仍不
會鶴膝平側不解壓凡言取次出我笑你作
詩如盲徒詠日 
 三五癡後生作事不真實未讀十卷書強把
雌黃筆將他儒行篇喚作賊盜律脫體似蟬
蟲咬破他書帙 
 眾生不可說何意許顛邪面上兩惡鳥心中
三毒蛇是渠作障礙使你事煩拏高攀手彈
指南無佛陀邪 
 養子不經師不及都亭鼠何曾見好人豈聞
長者語為染在薰蕕應須擇朋侶五月販鮮
魚莫教人笑汝 
 時人見寒山各謂是風顛貌不起人目身唯
布裘纏我語他不會他語我不言為報往來
者可來向寒山 
 勸你休去來莫惱他閻老失腳入三途粉骨
遭千擣長為地獄人永隔今生道勉你信余
言識取衣中寶 
 世間一等流誠堪與人笑出家獘己身誑俗
將為道雖著離塵衣衣中多養蚤不如歸去
來識取心王好 
 我住在村鄉無爺亦無孃無名無姓第人喚
<pb n="220"/>
作張王並無人教我貧賤也尋常自憐心的
實堅固等金剛 
 為人常喫用愛意須慳惜老去不自由漸被
他催斥送向荒山頭一生願虛擲亡羊罷補
牢失意終無極 
 寄語食肉漢食時無逗遛今生過去種未來
今日修只取今日美不畏來生憂老鼠入飯
瓮雖飽難出頭 
 我在村中住眾推無比方昨日到城下仍被
狗形相或嫌褲太窄或說衫少長撐卻鷂子
眼雀兒舞堂堂 
 如許多寶貝海中乘壞舸前頭失卻桅後面
又無柂宛轉任風吹高低隨浪簸如何得到
岸努力莫端坐 
 男兒大丈夫作事莫莽鹵勁挺鐵石心直取
菩提路邪路不用行行之枉辛苦不要求佛
果識取心王主 
 嗊嗊買魚肉擔歸餧妻子何須殺他命將來
活汝已此非天堂緣純是地獄滓徐六語破
堆始知沒道理 
 六極常嬰困九維徒自論有才遺草澤無藝
閉蓬門日上巖猶暗煙消谷尚昏其中長者
子箇箇總無褌 
 城北仲翁翁渠家多酒肉仲翁婦死時弔客
滿堂屋仲翁自身亡能無一人哭喫他盃臠
者何太冷心腹 
 人生一百年佛說十二部慈悲如野鹿瞋怒
似家狗家狗趕不去野鹿常好走欲伏獼猴
心須聽獅子吼 
 養女畏太多已生須訓誘捺頭遣小心鞭背
令緘口未解乘機杼那堪事箕帚張婆語驢
駒汝大不知母 
 我見百十狗箇箇毛鬇鬡臥者樂自臥行者
樂自行投之一塊骨相與啀喍爭良由為骨
少狗多分不平 
 豬喫死人肉人喫死豬腸豬不嫌人臭人返
道豬香豬死拋水內人死掘地藏彼此莫相
喫蓮花生沸湯 
 世有一等愚茫茫恰似驢還解人言語貪婬
狀若豬險歌難可測實語卻成虛誰能共伊
語令教莫此居 
 蹭蹬諸貧士饑寒成至極閑居好作詩札札
用心力賤人言孰采勸君休嘆息題安餬餅
上乞狗也不喫 
 貧驢欠一尺富狗剩三寸若分貧不平中半
貧與困始取驢飽足卻令狗饑頓為汝熟思
量令我也愁悶 
 赫赫誰壚肆其酒甚濃厚可憐高幡幟極目
平升斗何意訝不售其家多猛狗童子若來
沽狗咬便是走 
 我見一癡漢仍居三兩婦養得八九兒總是
隨宜手丁戶是新差資財非舊有黃蘗作驢
鞦始知苦在後 
 買肉血甜甜買魚跳鱍鱍君身招罪累妻子
成快活捷死渠家去他人誰敢遏一朝如破
床兩箇當頭脫 
 憐底眾生病餐嘗略不厭蒸豚搵蒜醬炙鴨
點椒鹽去骨鮮魚鱠兼皮熟肉臉不知他命
苦只取自家甜 
 我見謾人漢如籃盛水走一氣將歸家籃裏
何曾有我見被人謾一似園中韭日日被人
傷天生還自有 
 寄語諸仁者復以何為懷達道見自性自性
<pb n="221"/>
即如來天真元具足修證轉差迴棄本卻逐
末只守一場獃 
 人生在塵蒙恰如盆中蟲終日行遶遶不離
其盆中神仙不可比煩惱計無窮歲月如流
水須臾作老翁 
 下愚讀我詩不解卻嗤誚中庸讀我詩思量
云甚要上賢讀我詩把著滿面笑楊脩見幼
婦一覽便知玅 
 五言五百篇七字七十九三字二十一都來
六百首一例書巖石自誇云好手若能會我
詩真是如來母 
 吾心似秋月碧潭清皎潔無物堪比倫教我
如何說 
 碧澗泉水清寒山月華白默知神自明觀空
境逾寂 
 瞋是心中火能燒功德林欲行菩薩道忍辱
護真心 
 閒自訪高僧煙山萬萬層師親指歸路月掛
一輪燈 
 閒遊華頂上天朗月光輝四顧晴空裏白雲
同鶴飛 
 身著空花衣足躡龜毛履手把兔角弓擬射
無明鬼 
 多少天台人不識寒山子莫知真意度喚作
閒言語 
 粵自居寒山曾經幾萬載任運遯林泉棲遲
觀自在巖中人不到白雲常靉靉細草作臥
褥青天為被蓋快活枕石頭天地任變改 
 自羨山間樂逍遙無倚托逐日養殘軀閒思
無所作時披古佛書往往登石閣下窺千尺
崖上有雲盤礡寒月冷颼颼身似孤飛鶴 
 昔日極貧苦夜夜數他寶今日審思量自家
須營造掘得一寶藏純是水晶珠大有碧眼
胡密擬買將去余即報渠言此珠無價數 
 一生慵嬾作憎重只便輕他家學事業余背
一卷經無心裝褾軸來去省人擎應病則說
藥方便度眾生但自心無事何處不惺惺 
 有人笑我詩我詩合典雅不煩鄭氏箋豈用
毛公解不恨會人稀只為知音寡若遣趁宮
商余病莫能罷忽遇明眼人即自流天下 
 我見人轉經依他言語會口轉心不轉心口
相違背心真無委曲不作諸纏蓋但且自省
躬莫覓他替代可中作得主是知無內外 
 余勸諸稚子急離火宅中三車在門外載你
免飄蓬露地四衢坐當天萬事空十方無上
下來往任西東若得箇中意縱橫處處通 
 我見出家人不習出家學欲知真出家心淨
無繩索澄澄絕玄玅如如無倚託三界任縱
橫四生不可泊無為無事人逍遙實快樂 
 寒山出此語復似顛狂漢有事對面說所以
足人怨心直出語直直心無背面臨死渡柰
河誰是嘍囉漢冥冥泉臺路被業相拘絆 
 憶得二十年徐步國清歸國清寺中人盡道
寒山癡癡人何用疑疑不解尋思我尚自不
識是伊爭得知低頭不用問問得復何為有
人來罵我分明了了知雖然不應對卻是得
便宜 
 語你出家輩何名為出家奢華求養活繼綴
族姓家美舌甜唇觜諂曲心鉤加終日禮道
場持經置功課罏燒神佛香打鐘高聲和六
時養客舂夜夜不得臥只為愛錢財心中不
脫灑見他高道人卻嫌誹謗罵驢屎比麝香
苦哉佛阤耶 
<pb n="222"/>
 又見出家兒有力及無力上上高節者鬼神
欽道德君王分輦坐諸侯拜迎逆堪為世福
田世人須保惜下下低愚者詐現多求覓濁
濫即可知愚癡愛財色著卻福田衣種田討
衣食作債稅牛犁為事不忠直朝朝行獘惡
往往痛臀脊不解善思量地獄苦無極一朝
著病纏三年臥床席亦有真佛性翻作無明
賊南無佛陀耶遠遠求彌勒 
 常聞國大臣朱紫簪纓祿富貴百千般貪榮
不知辱奴馬滿宅舍金銀盈帑屋癡福暫時
扶埋頭作地獄忽死萬事休男女當頭哭不
知有禍殃前路何疾速家破冷颼颼食無一
粒粟凍餓苦悽悽良由不覺觸 
 上人心猛利一聞便知玅中流心清淨審思
云甚要下士鈍暗癡頑皮最難裂直得血淋
漓始知自摧滅看取開眼賊鬧市集人決死
屍棄如塵此時向誰說男女大丈夫一刀兩
段截人面禽獸心造作何時歇 
 我見轉輪王千子常圍繞十善化四天莊嚴
多七寶七寶鎮隨身莊嚴甚玅好一朝福報
盡猶若棲蘆鳥還作牛領蟲六趣受業道況
復諸凡夫無常豈長保生死如旋火輪迴似
麻稻不解早覺悟為人枉虛老 
 寒山有一宅宅中無欄隔六門左右通堂中
見天碧房房虛索索東壁打西壁其中一物
無免被人來惜寒到燒軟火饑來煮菜喫不
學田舍翁廣置田莊宅盡作地獄業一入何
曾極好好善思量思量知軌則 
 寒山無漏巖其巖甚濟要八風吹不動萬古
人傳妙寂寂好安居空空離譏誚孤月夜長
明圓日常來照虎丘兼虎谿不用相呼召世
間有王傳莫把同周邵我自遯寒巖快活長
歌笑沙門不持戒道士不服藥自古多少賢
盡在青山腳 
 自聞梁朝日四依諸賢士寶誌萬迴師四仙
傅大士顯揚一代教作持如來使建造僧伽
藍信心歸佛理雖乃得如斯有為多患累與
道殊懸遠拆西補東爾不達無為功損多益
少矣有聲而無形至今何處是 
 我見凡愚人多畜資財穀飲酒食生命謂言
我富足莫知地獄深唯求上天福罪業如毗
富豈得免災毒財主忽然死爭共當頭哭供
僧讀疏文空是鬼神祿福田一箇無虛設一
群禿不如早覺悟莫作黑暗獄狂風不動樹
心真無罪福寄語兀兀人叮嚀再三讀 
 心高如山嶽人我不伏人解講圍阤典能談
三教文心中無慚愧破戒違律文自言上人
法稱為第一人愚者皆讚歎智者撫掌笑陽
燄虛空花豈得免生老不如百不解靜坐絕
憂惱 
 儂家暫下山入到城隍裏逢見一群女端正
容貌美頭戴蜀樣花胭脂塗粉膩金釧鏤銀
朵羅衣緋紅紫朱顏類神僊香帶氤氳氣時
人皆顧盻癡愛染心意謂言世無雙魂影隨
他去狗咬枯骨頭虛自舐唇齒不解返思量
與畜何曾異今成白髮婆老陋若精魅無始
由狗心不超解脫地 
 昨到雲霞觀忽見僊尊士星冠月帔橫盡云
居山水余問神僊術云道若為比謂言靈無
上玅藥心神秘守死待鶴來皆道乘魚去余
乃返窮之推尋勿道理但看箭射空須臾還
墜地饒你得僊人恰似守屍鬼心月自精明
萬象何能比欲知僊丹術身內元神是莫學
<pb n="223"/>
黃巾公握愚自守擬 
 我有六兄弟就中一箇惡打伊又不得罵伊
又不著處處無柰何耽財好婬殺見好埋頭
愛貪心過羅剎阿爺惡見伊阿孃嫌不悅昨
被我捉得惡罵恣情掣趁向無人處一一向
伊說汝今須改行覆車須改轍若也不信受
共汝惡合殺汝受我調伏我共汝覓活從此
盡和同如今過菩薩學業攻鑪冶鍊盡三山
鐵至今靜恬恬眾人皆讚說 
 我見世間人堂堂好儀相不報父母恩方寸
底模樣欠負他人錢蹄穿始惆悵箇箇惜妻
兒爺孃不供養兄弟似冤家心中常悒快憶
昔少年時求神願成長今為不孝子世間多
此樣買肉自家噇抹觜道我暢自逞說嘍囉
聰明無益當牛頭努目嗔始覺時已曏擇佛
燒好香揀僧歸供養羅漢門前乞趁卻閒和
尚不悟無為人從來無相狀封疏請名僧嚫
錢兩三樣雲光好法師安角在頭上汝無平
等心聖賢俱不降凡聖皆混然勸君休取相
勸你三界子莫作勿道理理短被他欺理長
不柰你世間濁濫人恰似黍粘子不見無事
人獨脫無能比早須返本源三界任緣起清
淨入如流莫飲無名水 
 三界人蠢蠢六道人茫茫貪財愛淫欲心惡
若豺狼地獄如箭射極苦若為當兀兀過朝
夕都不別賢良好惡總不識猶如豬及羊共
語如木石嫉妒似顛狂不自見己過如豬在
圈臥不知自償債卻笑牛牽磨 
 多少般數人百計求名利心貪覓榮華經營
圖富貴心未片時歇奔突如煙氣家眷實團
圓一呼百諾至不過七十年冰消瓦解寘死
了萬事休誰人承後嗣水浸泥彈丸方知無
意智 
 推尋世間事仔細總要知凡事莫容易盡愛
討便宜護即獘成好毀即是成非故知雜濫
口背面總由伊冷煖我自量不信奴唇皮 
 棲遲寒巖下偏訝最幽奇攜籃採山茹挈籠
摘果歸蔬齋敷茅坐啜啄食紫芝清沼濯瓢
缽雜和煮稠稀當陽擁裘坐閑讀古人詩 
 雲山疊疊連天碧路僻林深無客遊遠望孤
蟾明皎皎近聞群鳥語啾啾老夫獨坐棲青
嶂少室閒居任白頭可歎往年與今日無心
還似水東流 
 丹丘迥聳與雲齊空裏五峰遙望低雁塔高
排出青嶂禪林古殿入虹蜺風搖松葉赤城
秀霧吐中巖僊路迷碧落千山萬仞見藤蘿
相接次連谿 
 貪愛有人求快活不知禍在百年身但看陽
燄浮漚水便覺無常敗壞人丈夫志氣直如
鐵無曲心中道自真行密節高霜下竹方知
不枉用心 
 余曾昔睹聰明士博達英雄無比倫一選佳
名喧宇宙五言詩句越諸人為官治化超先
輩直為無能繼後塵忽然富貴貪財色瓦解
冰消不可陳 
 汝謂埋頭癡兀兀愛向無明羅剎窟再三勸
你早修行是你頑癡心恍惚不肯信受寒山
語轉轉倍加業汩汩直待斬首作兩段方知
自身奴賊物 
 世間何事最堪嗟盡是三途造罪柤不學白
雲巖下客一條寒衲是生涯秋到任他林葉
落春來從你樹開花三界橫眠無一事清風
明月是吾家 
<pb n="224"/>
 我家本住在寒山石巖棲息離煩緣泯時萬
象無痕跡舒處周流遍大千光影騰輝照心
地無有一法當現前方知摩尼一顆珠解用
無方處處圓 
 世人何事可吁嗟苦樂交煎勿底涯生死往
來多少劫東西南北是誰家張王李趙權時
姓六道三途事似麻只為主人不了絕遂招
遷謝逐迷邪 
 余家本住在天台雲路煙深絕客來千仞巖
巒深可遯萬重谿澗石樓臺樺巾木屐沿流
步布裘藜杖繞山迴自覺浮生幻化事逍遙
快樂實奇哉 
 余見僧繇性希奇巧玅間生梁朝時饒邈虛
空寫塵跡無因畫得誌公師 
 久住寒山凡幾秋獨吟歌曲絕無憂饑餐一
粒伽陀藥心地調和倚石頭 
 眾星羅列夜深明巖點孤燭月未沉圓滿光
華不磨瑩掛在青天是我心 
 老病殘年百有餘面黃頭白好山居布裘擁
質隨緣過豈羨人間巧樣模 
 千年石上古人蹤萬丈巖前一點空明月照
時常皎潔不勞尋討問西東 
 寒山頂上月輪孤照見晴空一物無可貴天
然無價寶埋在五陰溺身軀 
 我向前谿照碧流或向巖邊坐磐石心似孤
雲無所依悠悠世事何須覓 
 千生萬死何時已生死來去轉迷情不識心
中無價寶恰似盲驢信腳行 
 心神用盡為名利百種貪婪進己軀浮生幻
化如燈燼塚內埋身是有無 
 一住寒山萬事休更無雜念掛心頭閒於石
壁題詩句任運還同不繫舟 
 寒山道。無人到。若能行。稱十號。有蟬鳴。無鴉
噪。黃葉落。白雲掃。石磊磊。山隩隩。我獨居。名
善導。仔細看。何相好。 
 寒山寒。冰鎖石。藏山青。現雪白。日出照。一時
釋。從茲煖。養老客。 
 我居山。勿人識。白雲中。常寂寂。 
 寒山深。稱我心。純白石。勿黃金。泉聲響。撫伯
琴。有子期。辨此音。 
 重巖中。足清風。扇不搖。涼氣通。明月照。白雲
籠。獨自坐。一老翁。 
 寒山子。長如是。獨自居。不生死。 
 我見世間人。箇箇爭意氣。一朝忽然死。只得
一片地。闊四尺長丈二。汝若會。出來爭意氣。
我與汝立碑記。 
 有人兮山陘。雲卷兮霞纓。秉芳兮欲寄。路漫
兮難征。心惆悵兮猶疑。蹇獨立兮忠貞。 
 家有寒山詩。勝汝看經卷。書放屏風上。時時
看一遍。 
<other>拾得詩附</other>
 自從到此天台寺經今早已幾冬春山水不
移人自老見卻多少後生人君不見三界之
中分擾擾只為無明不了絕一念不生心澄
然無去無來不生滅 
 我見頑鈍人燈心拄須彌蟻子齧大樹焉知
氣力微學咬兩莖菜言與祖師齊火急求懺
悔從今輒莫迷 
 君見月光明照燭四天下圓輝掛太虛瑩淨
能瀟灑人道有虧盈我見無衰謝狀似摩尼
珠光明無晝夜 
 余住無方所盤礡無為理時陟涅盤山或翫
香林寺尋常只是間言不干名利東海變桑
<pb n="225"/>
田我心誰管你 
 左手握驪珠右手執慧劍先射無明賊神珠
吐光燄傷嗟愚癡人貪愛那生厭一墮三途
間始覺前程險 
 般若酒泠泠飲多人易醒余住天台山凡愚
那見形常遊深谷洞終不逐時情無愁亦無
慮無辱也無榮 
 諸佛留藏經只為人難化不唯賢與愚箇箇
心構架造業大如山豈解懷憂怕那肯細尋
思日夜懷奸詐 
 嗟見世間人箇箇愛喫肉碗楪不曾乾長時
道不足昨日設箇齋今朝宰六畜都緣業使
牽非干情所欲一度造天堂百度造地獄閻
羅使來追合家盡啼哭罏子邊向火鑊子裏
澡浴更得出頭時換卻汝衣服 
 出家要清閑清閑即為貴如何塵外人卻入
塵埃裏一向迷本心終朝役名利名利得到
身形容已憔悴況復不遂者虛用平生志可
憐無事人未能笑得汝 
 養兒與取妻養女求媒娉重重皆是業更殺
眾生命聚集會親情總來看盤飣目下雖稱
心罪簿先注定 
 得此分段身可笑好形質面貌似銀盤心中
黑如漆烹豬又宰羊誇道甜如蜜死後受波
吒更莫稱冤屈 
 佛哀三界子總是親男女恐沉黑暗坑示儀
垂化度盡登無上道俱證菩提路教汝癡眾
生慧心勤覺悟 
 佛捨尊榮樂為愍諸癡子早願悟無生辦集
無上事後來出家者多緣無業次不能得衣
食頭鑽入於寺 
 嗟見世間人永劫在迷津不省者箇意修行
徒苦辛 
 我詩也是詩有人喚作偈詩偈總一般讀者
須仔細緩緩細披尋不得生容易依此學修
行大有可笑事 
 有偈有千萬卒急述應難若要相知者但入
天台山巖中深處坐說理及談玄共我不相
見對面似千山 
 世間億萬人面孔不相似借問何因緣致令
遣如此各執一般見互說非兼是但自修己
身不要言他已 
 男女為婚嫁俗務是常儀自量其事力何用
廣張施取債誇人我論情入骨癡殺他雞犬
命身死墮阿鼻 
 世上一種人出性常多事終日傍街衢不離
諸酒肆為他作保見替他說道理一朝有乖
張過咎全歸你 
 我勸出家輩須知教法深專心求出離輒莫
染貪婬大有俗中士知非不受金故知君子
志任運聽浮沉 
 寒山自寒山拾得自拾得凡愚豈見知豐干
卻相識見時不可見覓時何處覓借問有何
緣向道無為力 
 從來是拾得不是偶然稱別無親眷屬寒山
是我兄兩人心相似誰能狗俗情若問年多
少黃河幾度清 
 若解捉老鼠不在五白貓若能悟理性那由
錦繡包真珠入席袋佛性止蓬茅一群取相
漢用意總無交 
 運心常寬廣此則名為布輟己惠於人方可
名為施後來人不知焉能會此義未設一庸
僧早擬望富貴 
<pb n="226"/>
 獼猴尚教得人可不憤發前車既落坑後車
須改轍若也不知此恐君惡合殺比來是夜
叉變即成菩薩 
 躑躅一群羊沿山又入谷看人貪竹塞且遭
豺狼逐元不出孳生便將充口腹從頭喫至
尾𩚛𩚛無餘肉 
 銀星釘秤衡綠絲作秤紐買人推向前賣人
推向後不顧他人怨唯言我好手死去見閻
王背後插掃帚 
 閉門私造罪准擬免災殃被他惡部童抄得
報閻王縱不入鑊湯亦須臥鐵床不許雇人
替自作自身當 
 閑入天台洞訪人人不知寒山為伴侶松下
噉靈芝每談今古事嗟見世愚癡箇箇入地
獄那得出頭時 
 古佛路凄凄愚人到卻迷只緣前業重所以
不能知欲識無為理心中不掛絲生生勤苦
學必定睹吾師 
 各有天真佛號之為寶王珠光日夜照玄玅
卒難量盲人常兀兀那肯怕災殃唯貪婬佚
業此輩實堪傷 
 出家求出離哀念苦眾生助佛為揚化令教
選路行何曾解救苦恣氣亂縱橫一時同受
溺俱落大深坑 
 常飲三毒酒昏昏都不知將錢作夢事夢事
成鐵圍以苦欲捨苦捨苦無出期應須早覺
悟覺悟自歸依 
 少年學書劍叱馭到京州聞伐匈奴盡娑婆
無處遊歸來翠巖下席草枕清流壯士志朱
紱獼猴騎土牛 
 後來出家子論情入骨癡本來求解脫如何
受驅馳終朝遊俗舍禮念作威儀博錢沽酒
喫翻成客作兒 
 無事閒快活唯有隱居人林花長似錦四季
色常新或向巖間坐旋瞻丹桂輪雖然身暢
逸猶念世間人 
 我見出家人總愛喫酒肉此合上天堂卻沉
歸地獄念得兩卷經欺他市廛俗豈知廛俗
人大有根性熟 
 嗟見多知漢終日枉用心岐路逞嘍囉欺謾
一切人唯作地獄滓不修來世因忽爾無常
到定知亂紛紛 
 迢迢山徑峻萬仞險隘危石橋莓苔綠時見
片雲飛瀑布懸如練月影落潭輝更登華頂
上猶待孤鶴期 
 松風冷颼颼片片雲霞起匼匝幾重山縱目
千萬里谿潭水澄澄徹底鏡相似可貴靈臺
物七寶莫能比 
 水浸泥彈丸思量無道理浮泡夢幻身百年
能幾幾不解細思維將言長不死誅剝壘千
金留將與妻子 
 世有多解人愚癡學閑文不憂當來果唯知
造惡因見佛不解禮睹僧倍生瞋五逆十惡
輩三毒以為鄰死定入地獄未有出頭辰 
 可笑是林泉數里少人煙雲從巖嶂起瀑布
水潺潺猿啼唱道曲虎嘯出人間松風清颯
颯鳥語聲關關獨步繞石澗孤陟上峰巒時
坐盤阤石偃仰攀蘿沿遙望城隍處唯間鬧
喧喧 
 自笑老夫筋力敗偏戀松巖愛獨遊可歎往
年至今日任運還同不繫舟 
 無去無來本湛然不拘內外及中間一顆水
精絕瑕翳光明透滿出人間 
<pb n="227"/>
 雲山疊疊幾千重幽谷路深絕人蹤碧澗清
流多勝境時來鳥語合人心 
 三界如轉輪浮生若流水蠢蠢諸品類貪生
不覺死汝看朝垂露能得幾時子 
 悠悠塵裏人常樂塵中趣我見塵中人心多
生憫顧何哉憫此流念彼塵中苦 
<other>豐干詩附</other>
 余自來天台曾經幾萬迴一身如雲水悠悠
任去來逍遙絕無鬧忘機隆佛道世間岐路
心眾生多煩惱兀兀沉浪海漂漂輪三界可
惜一靈物無始被境埋電光瞥然起生死紛
塵埃寒山特相訪拾得常往來論心話明月
太虛廓無礙法界即無邊一法普遍該 
 本來無一物亦無塵可拂若能了達此不用
坐兀兀 

寒山子詩集（終）
大聖愍眾生溺于淫殺業海不能
解脫是以乘大願輪垂蹟混塵觸
境題詠含蓄至理此其陰有遺付
也凡具死心者請勤覺悟云。
萬曆己亥冬釋普文題于幻寄齋

</file>