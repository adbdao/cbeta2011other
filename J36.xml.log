
<pb n="1"/>
﻿<book id="J36">J36冊</book>
<article>藕菴衍禪師語錄序</article>
我觀世間生假二相。本無差別。未
始以前。真空寂然。後乎此而有所
謂文字者。其猶幻相之云也。惟幻
相不礙真空。故阿難蒙佛授記。修
多羅藏。復有結集。達磨東來震旦。
以慧可本來一偈隨付大法。大雄
之教在在圓通。固未嘗以文字為
障礙也。後之學子何者為粘。何者
為脫。若膠於名相。雖無字句。不能
謂之真空。若義趣消融。智光迸爍。
一一以印心密旨見諸字句。一字
一句是皆平等大慧。一切真實。其
孰謂之假設乎。千百年已來臨濟
之道大行於世。十五傳而有斷橋
雪巖二派。兩支並秀。如日月麗天。
其教大熾。斷橋十四傳而至金明。
今藕菴禪師則金明之付法嫡子
也。藕菴遠承道法。介然自守。復能
平心待物。使人之就之者。心境雙
忘。歡喜亡厭。余媿疏慵不能數過。
顧以余之正信也。持語錄屬序之。
於焉諦觀反覆。知其截斷眾流。直
超頓上。故能隨機示現。種種具足。
如山川出雲盎盎然。盡天下之阡
陌溝塍。鉤聯屈曲。不須加被而自
然充滿。余得而淺量之乎。斷橋一
派瀠然以孤。若得於上首門中力
為擔荷。使曹溪滴水復如長江大
河。流行天壤。藕菴之揚眉瞬目。一
唱一新。不可已也。嘻。當機猛喝。使
人人心光破裂。頓空一切。人亦於
無字句處一霎參提。勿以雪泥鴻
爪強作擬議。使藕菴以為盲眼漢
也。可乎。
時
康熙癸丑臘月上浣忍菴黃與堅
書於海寧經堂

<other>竹菴衍禪師語錄序</other>
佛氏之書有與吾儒名同而實異
者。則語錄是也。始於有宋之時。濂
洛關閩諸君子講明道學之說。於
是先生之所以教。弟子之所以學。
及門諸子好學深思。雖單辭隻句。
皆不敢廢而謹錄之。此語錄所由
名也。然諸先生微言高論。互見群
書。生平見於語錄者十不一二。至
於佛氏之教。其傳授心法本不立
文字之跡。故德山一棒。臨濟一喝。
機鋒應對。相視莫逆。即語錄一書。
有若川既濟而舍筏。心既伏而舍
喻。可無佛者。然學佛之徒舍此別
無以自見。故一經嗣法。人各為編。
其敝也。至於強記公案。改竄法言。
而本來悟地了無所得。此識者所
為痾而語錄所以愈多而愈下也。
曾子蘭坡一日以竹菴禪師語錄
屬余為序。按家庭表云。竹菴系出
臨濟三十二世孫。臨濟十五傳而
有斷橋雪巖二派。雪巖有密雲諸
嗣。其教方興而斷橋之後受國榮
<pb n="2"/>
者屢見。又十五傳而始得金明。其
派得以不墮。竹菴則嗣法金明者
也。天下事艷於群趣者易為。功而
勞於獨任者難為。力堯舜文武周
公之道至孟軻死而不得其傳。昌
黎立千百世之後為繼其絕。而有
宋諸君子遂起。而有明之論學道
者不得不以昌黎為孔孟之嫡子。
竹公當斷橋法派接續之際而毅
然以身任之。雖為之前者尚有金
明而竹公亦可為特立而獨行者
矣。般若金剛經云。我今得聞如是
經典。信解受持。不足為難。若當來
世後五百歲。其有眾生得聞是經。
信解受持。是人即為第一希有。又
曰。如是人等即為荷擔如來阿耨
多羅三藐三菩提。謝唐樂之千載
不墜由於人弘。苟非壯志定力。能
任重而道遠者疇則勝之。今竹公
語錄具在。其啟聵發蒙之妙。余不
得而深知。在竹公則亦若筏喻既
舍。其去留可無問者。而我金明竹
公中興斷橋之派於十五傳之後。
為天下之有志絕學者勉之。
艾菴黃永拜題
<other>序</other>
粵自初祖西來。花開五葉。滹沱一
派。道出常情。傳至斷橋倫祖與雪
巖欽禪師。兩枝競秀。倫下龍象接
踵。建法幢而稱國師者不可數計。
我金明介老和尚親承車溪以來。
一絲九鼎。中興斷橋法道。而竹菴
大和尚妙年棄室。遍叩尊宿。靡不
機契。後至鴛水。與金明有水乳之
投。慣捋虎鬚。當仁不讓。遂為嫡骨
親子。繼而闡法婁東。惟以本分草
料。直下斷人命根。若緇若素。咸仰
竹菴古佛而雲集景從。出其座下
者皆墮地獅兒。足以師範人天。津
梁祖道。蓋不獨為金明出氣。而且
為斷橋臨濟增輝矣。余得讀師語
錄。如迅雷震吼。真足啟蟄發蒙。洵
為灌頂之醍醐。普潤之甘霖也。余
贊歎有分。不敢蛇足。但願讀斯錄
者莫以眼視口誦。致負弘慈可爾。
康熙癸丑仲春穀旦
鴛水法弟羅真性和南撰

<other>竹菴衍禪師語錄目次</other>
序
傳
上卷
陞座
示眾
小參
拈古
頌古
下卷
機緣
行繇
偈頌
佛事
行狀
<pb n="3"/>
附刻禪燈和尚為先和尚舉火法語

<other>竹菴和尚傳</other>
師名真衍。別號藕菴。臨濟三十二世孫也。姑蘇高陽
氏子。明泰昌辛酉正月十有三日。母陳氏感異夢生。
陳素好佛。人即以為有夙契焉。師兒時即敏慧。每喜
獨坐。稍長不入凡兒隊。好持佛母準提神咒。無虛日。
或遇行客僧至。必為設饌敬禮之。年十五遂有志出
家。父母不許。為憂憤。幾欲絕粒者久之。明年父母為
議。娶某氏女。以父母命強就婚。旋遭母喪。又明年喪
父。喪葬持服訖。因告其宗老曰。兒向喜事佛。欲皈其
教久矣。父母在。此身未敢以自許也。今已矣。因以所
有盡散之宗人。復厚貽其室而遣之。時年十有九矣。
乃如例製頭陀服為苦行人。代諸僧募飯。祁寒暑雨
弗卹也。期既滿。乃往萬峰受具足戒。偶閱圓覺經菩
薩發問。今者四大各離。妄身當在何處。遂撫几長嘆
曰。人生不明箇事。徒為僧相。於本分中無所益耳。於
是遍參尊宿。一日聞板聲。忽然有會。諸方皆為印可。
名籍籍叢林矣。後過金明介禪師。介蓋斷橋倫祖第
十四世孫。能弘祖法者。與師機緣相合。有水乳之契。
因以法付之。隨侍逾年。因患痰疾辭介。歸隱於太倉
藕花菴。每日鐘鳴危坐。默持妙法蓮花經一卷。香再
炷而持畢。蓋數十年如一日也。師為人言笑不苟。氣
骨高勝。一時緇素恭敬尊仰。其少年紈褲間有排斥
之者。而師夸然不屑也。手書法華付剞劂竟。復書華
嚴全部。越九月即成。其脩持精進不敢自假借類。如
此自脫白至此。凡歷僧臘將四十年。即吾州而論。初
寓雙樹。繼主福城。今住藕花。其經營殿宇。裝塑法像。
在在不遺餘力。將歸老是菴矣。故自號藕菴云。
曾同吉曰。余從父兄五典師。從父子旂同舉於鄉。有
譜誼。余之知師者舊矣。今藕花菴居吾邑之城南。去
余廬僅數武。每過從歡相得也。余亦厭塵俗。喜學佛。
幾欲自決矣。入而見妻孥兒女子輒怦怦。若不自得
者。語云。金佛不度爐。木佛不度火。師其何以度我哉。
康熙十四年乙卯長夏皈依弟子曾同吉稽首草

<sarticle><article>蘇州竹菴衍禪師語錄卷上</article></sarticle>
住古吳金墅蓮華禪寺嗣法門人機如編
住婁江皈依弟子曾蘭坡居士閱
藕菴陞座。師云。德山棒。臨濟喝。鎮海明珠滿地潑。料
簡由來辨正邪。照用臨時縱生殺。擬追尋。猶未瞥。石
人袖裏三斤鐵。卓拄杖。下座。
秋日陞座。師云。秋雨滴梧桐。秋風括地掃。秋色總天
然。秋蛩吟到曉。開門放日來。露出形山寶。驀豎拂子
召眾云。好大哥。須趁早。堂前昨夜桂香飄。山谷晦堂
非草草。珍重。下座。
示眾。舉雲門大師道。終日喫飯。不曾咬著一粒米。鎮
州大王問趙州和尚。年尊有幾箇牙齒。州云。只有一
箇。大王云。爭喫得物。州云。雖然一箇。下下咬著。師云。
趙州下下咬著。雲門不曾咬著。且道不曾咬著底是。
下下咬著底是。向者裏具隻眼始得。驀拈拄杖云。難
逃獅子口。眾擬對。一齊趁散。
示眾。舉中際可遵禪師上堂云。昨夜四更起來。呵呵
大笑不歇。幸然好一覺睡。霜鐘撞作兩橛。師云。可遵
禪師將謂奇特舉示大眾。未免寱語不少。藕菴則不
然。熟睡一覺。直到天明。抽身穿腳。紅日高升。敢問諸
人。還有優劣麼。驀高聲召云。大眾。惺惺著。
彌陀佛誕。示眾。師以目旋視大眾。揮拂打○云。會麼。
以拂擊香臺云。聞麼。祇如有眼皆見。有耳皆聞。還知
西方教主。彌陀慈父。頭頭現寶王剎。處處轉大法輪。
導利四生。垂提七趣麼。諸仁者於此見得。西方此土
纖毫不隔。如獲未委。山僧不惜眉毛。更為饒舌一上。
今日是彌陀慈父示現降生之日。萬象森羅。呈祥呈
<pb n="4"/>
瑞。直得燈籠起舞。露柱頻申。乃至百千萬億無量大
香水海。百千萬億無量香花幢旛雲。百千萬億無量
栴檀樓閣雲。乃至盡未來際一一具如是口。如是舌。
如是言詞。四時歌詠。同時演唱。亦不能慶讚慈父毛
道之一也。只如山僧又作麼生慶讚。昨夜六花彌宇
宙。今朝紅日照乾坤。復揮拂一下。便起。
示眾。舉慈明禪師示徒偈。黑黑黑。道道道。明明明。得
得得。師云。慈明老漢與麼示徒。大似擔鹽雨裏賣。藕
菴不免畫蛇添足。黑黑黑。摩醯正眼光如日。道道道。
打破牢關齊失照。明明明。鞭起泥牛火裏耕。得得得。
波斯摸著娘生鼻。與麼告報。還有旁不甘者麼。試出
來道看。一僧纔出。師云。了。
示眾。昨日熱。今日寒。抖擻精神努力看。碧漢金烏走。
千山轉玉盤。以拂子擊禪床云。山僧並不相瞞。便下
座。
至節示眾。舉僧問古德云。一陽來復。日長一線。未審
佛法長多少。荅云。長一線。後有古德云。一線長。有問
高峰妙禪師。佛法長多少。妙云。東西十萬。南北八千。
師云。三大老恁麼語話。未稱平懷。今日有問藕菴。佛
法長多少。向道。恰好。且道與古人是同是別。具眼者
試分析看。
臘八陞座。師云。昨夜山僧拄杖子驀地高聲報道。黃
面老子深居雪嶺。夜半抬頭。忽見明星。大驚小怪。便
道。奇哉。一切眾生具有如來智慧德相。但以妄想執
著不能證得。聲未絕時。山僧道。一翳在眼。空花亂墜。
便將拄杖子一摑。𨁝跳上三十三天。直得地震六搖。
鳥飛兔走。驚起森羅萬象。露柱燈籠一一端拱呈解。
山僧只得呵呵大笑。向他道。汝等也須各領三十痛
棒始得。復以拄杖敲空一下云。一擊迸開三要眼。虛
空騎象點頭歸。拽拄杖下座。
啟七示眾。師云。大凡窮生死根源。第一要明得本有
田地。至如臨機縱奪。隨時照用。且緩緩商量。若要明
者片田地。直須逼出通身白汗始得。敢問大眾。者片
田地。人人本具。為甚踏不著。道道看。山僧不敢囊藏。
為伊點出去也。驀擲下拄杖。便歸方丈。
解七。監院設齋。請陞座。僧問。人天普集。大座當軒。未
審作麼生施設。師便打。進云。和尚拄杖因甚𨁝跳上
三十三天。師云。令不虛行。乃云。學禪學道。正是好肉
體上剜瘡。舉古舉今。珍御場中剩飯。一聞千悟。猶落
第二義。點著便歸。早是不唧溜。驀豎拂云。須知箇事。
如天普蓋。似地普擎。佛祖拈掇不起。衲僧趣向無門。
諸禪德。且道迷悟兩忘。聖凡路絕。更以何法示人。震
威一喝云。掀翻海岳尋知己。撥亂乾坤見太平。便下
座。
佛誕示眾。世尊初生。一手指天。一手指地。周行七步。
目顧四方。乃云。天上天下。唯我獨尊。雲門道。我當時
若見。一棒打殺與狗子喫。貴圖天下太平。藕菴忍俊
不禁。敢道世尊失利。雲門拔本。是則也是。早有一著
落在藕菴手裏。諸禪德。且道那一著聻。喝一喝。下座。
大士成道。示眾。烈日熏天地。秋蟬噪綠陰。藕花香遍
界。何處是觀音。大眾。此四句中有一句能縱能奪。能
殺能活。若人簡點得出。許你同一鼻孔出氣。以拂子
擊香臺。下座。
示眾。豎拂子顧左右云。要透衲僧巴鼻。須向佛祖未
屙以前捉敗。三世諸佛摸索不著。歷代祖師提掇不
起。一大藏教詮註不及。直得橫該萬有。豎抹太虛。山
河國土。日月星辰。明暗色空。情與無情。都盧收在拂
子頭上。鎔作一卷無畏普光明經。擲向他方世界去
也。會麼。震威一喝云。聲前有路超群象。一句無私奏
太平。
臘八陞坐。僧問。六載枯坐。風霜凜冽。瞿曇睹明星之
時。畢竟悟箇甚底。師云。鐵牛對對黃金角。木馬雙雙
白玉蹄。進云。恁麼則一片寒光揮宇宙。條條瑞氣五
<pb n="5"/>
雲封。師云。鰲負五須彌。僧禮拜歸眾。乃云。心同虛空
界。示等虛空法。證得虛空時。無是無非法。然則釋迦
老子二千年外正覺山前大驚小怪。成甚麼驢角馬
角。有般底聞山僧恁麼告報。不辨緇素。便擬向法無
定相。遇緣即宗處躲根。殊不知山僧卻又宗無定相。
遇緣即辨。汝等又作麼生辨。驀豎拂召眾云。釋迦老
子來也。在諸人眼裏耳裏。大獅子吼。頂𩕳上放大寶
光。汝等還覺眉毛重也無。擊拂子。下座。
示眾。春山青。春樹綠。白鷗對對春江宿。漁舟驚起柳
西灣。是處花開香馥郁。因思昔日老瞿曇。拈花換卻
飲光目。何似藕菴日日閒。古木參天風味肅。
正月十三日師五十誕。眾請陞座。僧問。四眾臨筵。以
祝吾師壽量。大法綱宗未審如何舉唱。師云。春日正
熙和。進云。知恩有分。師云。黃鳥語綿蠻。進云。恁麼則
春風吹綻千林玉。鶴舞庭梅笑檻前。師云。禮拜了退。
問。日照千山翠。春回萬木新。今日和尚誕辰。畢竟呈
何祥瑞。師云。有星皆拱北。進云。祇如祝誕一句又作
麼生。師云。無水不朝東。進云。長將日月為天眼。指出
須彌作壽山。師不顧。乃云。父母未生前無法可說。父
母已生後亦無法可說。十字街頭火爆聲。鑼鼓頻敲
忙不撤。遼天燦爛無盡燈。露柱點頭笑不歇。文殊走
入鬧藍中。彌勒觀音驚吐舌。陽春一曲和應難。父子
不傳真妙訣。卓拄杖。下座。
觀音聖誕。示眾。鵲不得喜。鴉不得殃。驢鳴犬吠。普門
道場。若然不會。切忌商量。驀以拂子擊香臺云。觀音
妙智力。能救世間苦。便下座。
六月十九大士成道。示眾。炎炎六月雪花飛。高樹蟬
琴發祖機。忽憶藕花香遍處。石人鼓掌笑聲奇。漁婆
手網錦鱗肥。月落三更穿市稀。抬頭便見日天子。通
身不挂舊時衣。
臘八示眾。誰道迦文大丈夫。一雙白眼受塗糊。星兒
觸著驚天地。叵耐當天大日何。咄。冷灰爆出黃金豆。
拈示人天笑不辜。
示眾。昨日九月一。海口吐新日。優曇匝地開。幾箇知
音識。咦。蝴蝶紛飛叫一聲。鷺鶿池上翹足立。
為麓翁吳護法弔慰上供。小參。靈丹一粒。點鐵成金。
至理一言。轉凡成聖。惟我老護法胸藏日月。道貫古
今。縱步逍遙。超然自得。無往而非者也。山僧有口祇
堪挂壁。驀豎拂云。獨有者著子。三世諸佛命脈。歷代
祖師心髓。把斷要津。不通凡聖。且道伊在甚麼處安
身立命。山僧不惜泥水。敢為通一線道。咦。頂門正眼
紅如日。爍破昏衢照大千。
彌陀古佛觀音大士安臟。示眾。聖人無己。靡所不己。
法身無相。誰云自他。以拂○云。本如來藏。妙淨明心。
內不放出。外不放入。萬類不曾移。千聖如弦直。東土
二三。西天四七。總之儘力分疏不下。直須會得壺中
日月。方知格外乾坤。摩醯罔測。帝釋難窺。復以拂○。
苟能恁麼人。親知恁麼事。可以報君親。可以安家國。
可以集禎祥。可以胤子孫。乃至人天七趣。明暗色空。
情與無情。有想無想。塵塵剎剎。皆入此宗○。諸仁者。
今日因齋慶贊一句。又作麼生道。良久云。一人有慶。
兆民賴之。
<other>拈古</other>
世尊在第六天說大集經敕。他方此土。人間天上。一
切獰惡鬼神。悉皆集會。受佛付囑。擁護正法。設有不
赴者。四天門王飛熱鐵輪追之令集。既集會已。無有
不順佛敕者。各發弘誓。擁護正法。唯有一魔王謂世
尊曰。瞿曇。我待一切眾生成佛盡。眾生界空。無有眾
生名字。我乃發菩提心。師云。者箇魔子。雖則氣沖牛
斗。到底腳頭未穩。既是眾生界空。無有眾生名字。我
乃發菩提心。山僧要問他。菩提心作麼生發。他若擬
議。與一熱鐵輪。
終南山雲際師祖禪師問南泉。摩尼珠。人不識。如來
<pb n="6"/>
藏裏親收得。如何是藏。泉曰。與汝往來者是。祖曰。不
往來者如何。泉曰。亦是。祖曰。如何是珠。泉召師祖。祖
應諾。泉曰。去。汝不會我語。祖從此信入。師云。王老師
藏鋒露刃。善應機宜。雲際不能忍俊。先搔癢處。太殺
惺惺。有問山僧。如何是藏。罕逢故客。如何是珠。高著
眼。且道與古人為同為別。
臨濟上堂云。赤肉團上有一無位真人。常在諸人面
門出入。未證據者看看。時有僧出。問。如何是無位真
人。濟下禪床搊住曰。道。道。僧擬議。濟托開云。無位真
人是什麼乾屎橛。便歸方丈。師云。臨濟老漢慣釣獰
龍。不覺陷阱。卻被者僧勘破。雖然若是。藕菴待他纔
下禪床。劈頭一喝。使他倒退三千。豈不勦絕。
仰山寂禪師指雪獅子謂眾曰。還有過得此色者麼。
師云。推倒扶起。各不相許。用棒用喝。總沒交涉。驀豎
拂召眾云。還有遇得此色者麼。且喜今日天晴。
王敬初與臨濟到僧堂。乃問。者堂師僧還看經也無。
濟曰。不看經。曰。還習禪也無。濟曰。不習禪。曰。禪又不
習。經不看。究竟教他做甚麼。濟曰。總教伊成佛作祖
去。初曰。金屑雖貴。落眼成翳。濟曰。將謂你是箇俗漢。
師云。大小臨濟尋常斬釘截鐵。因甚被箇漢一拶便
乃水漉漉地。若問藕菴。者堂師僧還看經也無。便云。
你道看甚麼經。他若眼孔定動。以拄杖趁出云。免得
瞎驢成隊。
大隨因僧問。劫火洞然。大千俱壞。未審者箇壞不壞。
隨云。壞。曰。恁麼則隨地去也。隨曰。隨他去。又僧問龍
濟脩。劫火洞然。大千俱壞。未審者箇壞不壞。脩曰。不
壞。曰。為甚麼不壞。脩曰。為同大千。師云。二員老宿頭
正尾正。惜乎者僧門外之繞。今日山僧為渠點出。驀
以拄杖高豎云。且道者箇壞不壞聻。龍吟霧起。虎嘯
風生。
睦州禪師一日喚僧。大德。僧回首。州云。擔板漢。師云。
陳老師平地喫交。恰被者僧看破。大眾。且道者僧具
甚麼眼。驀喚行者。行者應諾。切忌擔板。
鎮州寶壽二世禪師開堂日。三聖推出一僧。壽便打。
聖云。漝麼為人。非但瞎者僧眼。瞎卻鎮州一城人眼
去在。壽便擲下拄杖。歸方丈。師云。寶壽開堂。發揮臨
濟綱宗。扶豎正法眼藏。三聖推出一僧。勇為見義。運
籌決勝。爭奈者僧是員古佛。不善放光。山僧今日開
堂。既無人推出僧來。我亦不行棒喝。要開天下人眼
在。何故。家家門前火把子。
大愚示眾。豎窮三際。橫遍十方。拈起也帝釋心驚。放
下也地神膽戰。不拈不放喚作什麼。自云。蝦蟆。師云。
拈起放下。各三十棒。且道不拈不放喚作什麼。切忌
鼓粥飯氣。
慈明圓禪師云。一切賢聖皆以無為法而有差別。前
是案山。後是主山。那箇是無為法。良久云。向下文長。
付在來日。師云。山僧也著一隻眼。一切賢聖皆以無
為法而有差別。大千沙界海中漚。一切聖賢如電拂。
慈明冬日榜僧堂。作此字<img n="J/J36p0084_01.png"/><rubynote t="【圖】"/>。其下注曰。若人。
識得。不離四威儀中。首座曰。和尚今日放參。明聞而
笑之。師云。首座饒舌太煞郎當。石霜老漢偏向百草
頭上賣弄風光。不顧全身露醜。今日山僧索性為諸
人揭示。免得東卜西卜。驀拈拄杖打○云。還有跳出
此圈攣者麼。山僧與他被蓋。何故。國清才子貴。家富
小兒驕。
巖頭因辭德山。山曰。什麼處去。頭曰。暫辭和尚下山
去。山曰。子他後作麼生。頭曰。不忘和尚。山曰。子憑何
有此語。頭曰。豈不聞智與師齊。減師半德。智過於師。
方堪傳授。山曰。如是如是。善自護持。師云。周金剛夢
裏拾箇泥彈子。當為奇貨。便要南方來鬥勝卒地。饑
瘡現前。被灃州婆子拶得口啞。習氣未忘。東拋西擲。
末上逗到龍潭會下。沒頭浸殺。纔具頭角。虛張聲勢。
何期養子之緣。忘前失後。問巖頭云。子他後作麼生。
<pb n="7"/>
巖曰。暫辭和尚下山去。惜乎。此時棒折。那平常呵佛
罵祖何在哉。山僧不然。待渠恁麼道。但呵呵大笑歸
方丈。龍潭法道未必寂寥耳。
淨慈斷橋妙倫禪師參無準範。範以狗子因何有業
識令下語。凡三十轉皆不契。倫云。可無方便乎。準乃
舉真淨頌示之。倫竦然良久。忽聞板聲。大悟。師云。師
子奮迅。岌峇須彌。龍象蹴踏。非驢所堪。徑山恁麼問。
倫祖恁麼答。因甚不契其機。大眾。且道他父子節文
在什麼處。驀以拂子擊案一下云。萬里鵬同遠。千年
鶴共飛。
白雲度參無見睹國師。度問。西來密意。未審如何。睹
云。待娑羅峰點頭。即向汝道。師云。西來密意即不無。
娑羅峰穿燈籠。入露柱去也。汝等還見麼。早知燈是
火。飯熟已多時。
月溪澄禪師凡僧請益次。月云。佛法不是鮮魚。怕爛
卻那。即趁出。師云。大小月溪被者僧熱瞞。把活潑摩
尼寶當作鮮魚賣卻。可惜不遇知音。設有僧請益藕
菴。向他道。是甚麼。他若眼孔定動。喚他且坐喫茶。不
惟勦絕者僧。亦顯祖師門下。
無幻沖禪師因燒火次。僧問。如何是自性天真佛。幻
云。與我搬取一束柴來。僧搬柴了。又問。幻云。者奴子
好惡不知。便打。師云。頭頭指示。罕遇其人。可惜者僧
問處雖切。不知身在帝鄉。設問山僧。咄。古佛過去久
矣。興善廣禪師在徑山看雪次。僧云。滿山都是
雪。明云。隨聲逐色漢。僧云。請師離聲色道一句。明云。
滿山都是雪。師云。興善老漢慣將官物欺壓平人。此
間有為者僧雪屈者麼。出來與藕菴拄杖子相見。
普明同雪嶠上弦玩月次。雪指云。者半箇那裏去了。
明良久云。會麼。雪云。只得半箇。明云。者半箇那裏去
了。雪亦良久。明云。也只得半箇。雪相與大笑。師云。主
賓互換。電卷星馳。同死同生。方堪受敵。二大老檀特
山前列陣。占波國裏藏鋒。分明有輸有贏。且道誰得
誰失。
真歇了禪師上堂云。處處覓不得。有一處不覓自得。
良久云。賊身已露。師云。處處覓不得。祇為太近。有一
處不覓自得。認著依前還不是。良久云。話墮了也。賊
身已露。販私鹽漢。諸禪德。山僧恁麼。還是賞伊罰伊。
更若擬議。看箭中也。
南陽忠國師三喚侍者話。師云。國師三喚。侍者三諾。
國師云。將謂我孤負汝。誰知汝孤負我。藕菴不然。尋
常擊案一下。行者齊立兩肩。且喜兩不孤負。復擊案
一下云。並不相瞞。
白雲端禪師上堂云。古人留下一言半句。未透時撞
著鐵壁相似。忽然一日覷透。方知自己原是鐵壁。如
今作麼生透。復云。鐵壁。鐵壁。師云。白雲老漢太煞婆
心。殊不知被鐵壁換卻眼睛。山僧不恁麼。何故。舉頭
開合處。別有好生涯。
洪州黃龍慧南禪師因化主歸。上堂云。世間有五種
不易。一化者不易。二施者不易。三變生為熟者不易。
四端坐喫者不易。更有一種不易。是甚麼。良久云。聻。
便下座。師云。山僧則不然。第五種不易是什麼。呵呵
大笑歸方丈。
雲峰悅禪師因僧問。如何是心地法門。峰云。不從人
得。曰。不從人得時如何。峰曰。此去衡陽不遠。師云。今
日有問山僧。如何是心地法門。不從人得。曰。不從人
得時如何。令不虛行。
台州瑞巖師彥禪師到夾山。山問。甚處來。巖曰。臥龍
來。山曰。來時龍起也未。巖近前顧視。山曰。灸瘡瘢上
更著艾焦。巖曰。和尚又苦如此作麼。山休去。師云。夾
山垂竿擲釣。瑞巖不避鉤頭。山僧若見。近前劈頭與
他一棒。總使行雨神龍驪珠也較百雜碎了也。何至
更容後語。雖然不謬臥龍來。
長沙景岑禪師一夕與仰山翫月次。仰曰。人人盡有
<pb n="8"/>
者箇。祇是用不得。岑曰。恰是倩汝用。仰曰。你作麼生
用。岑劈胸與一踏踏倒。仰山起來云。㘞你直下是箇
大蟲。師云。諸方老宿各逞伎倆。未暢平懷。山僧據實
而論。岑老輕被仰山一拶。直得通身𨁝跳。腳底雲生。
遭他揀責。設問山僧作麼生用。但呵呵大笑云。知恩
者少負恩多。且道與岑老為同為別。
衢州烏臼和尚因玄紹二上座參。臼云。二禪客發足
甚麼處。玄曰。江西。臼便打。玄云。久知和尚有此機要。
臼曰。你既不會。後面箇師僧祇對看。紹擬近前。臼亦
打。曰。信知同坑無異土。參堂去。師云。烏臼只知奪食
驅耕。不顧旁觀者哂。惜乎二僧有頭無尾。別無轉智。
有問山僧發足甚處。乃云。正要和尚疑著。總是定動。
拂袖竟出。直教烏臼至今起坐不得。還有為烏臼雪
屈者麼。拽拄杖旋風打散。
南陽國師因丹霞來訪。值師睡次。乃問侍者。國師在
麼。者云。在即在。只是不見客。霞云。太深遠生。者曰。莫
道上座佛眼也覷不見。霞云。龍生龍子。鳳生鳳兒。師
睡起。侍者舉示前話。師乃打侍者棒。趁出。霞聞。歎曰。
不謬為南陽國師。師云。丹霞參國師不是好心。侍者
荅丹霞好心不是。爭如國師布縵天網。籠盡沖霄。難
逃其限。遂高聲召眾云。還有出網者麼。與拄杖子相
見。二僧並出。師云。一箭落雙鵰。
<other>頌古</other>
兜率悅禪師問。撥草瞻風。只圖見性。即今上人性在
甚麼處。頌云。
連宵風雨急。傾倒東牆壁。分付田厙奴。不許空狼藉。
見得本性。便脫生死。眼光落地時作麼生脫。頌云。
打破鄭州關。蘆花月一灣。水流風動也。跳出虎黃斑。
脫得生死。便知去處。四大分張。向甚麼處去。頌云。
白雲明月兩悠悠。雲月和煙六不收。自去自來還自
得。等閒拍落海門秋。
三印頌。
一印印泥。拽耙拖犁。踏翻華藏。高臥山谿。
一印印水。秋光萬里。麟鳳飛騰。蒼龍震起。
一印印空。桑國芙蓉。光吞萬象。生殺之雄。
黃龍南禪師三關語頌。
我手佛手。咬豬獵狗。纔撞著人。攔胸一口。
我腳驢腳。高低踏著。踢倒枯樁。到處寬綽。
人人生緣。喫飯打眠。枕子落地。打碎方磚。
杭州淨慈斷橋妙倫禪師參無準。準以狗子因何有
業識令下語。凡三十轉皆不契。倫云。可無方便乎。準
乃舉真淨頌曰。言有業識在。誰云意不深。海枯終見
底。人死不知心示之。倫悚然良久。忽聞板聲。大悟。（頌云）。
三春鶯囀綠陰叢。漁父從容渭水東。畢竟有貪香餌
者。比來喜不浪施功。
僧問風穴禪師。如何是佛。穴云。杖林山下竹觔鞭。（頌云）。
杖林山下竹觔鞭。打破虛空缺半邊。昨夜風雷相送
急。群龍舒卷別雲巔。
僧問玄沙禪師。如何是和尚親切處。沙云。釣魚船上
謝三郎。頌云。
呼驢呼馬人皆委。倒卓須彌煙水忙。不學諸方鉤上
餌。蘆花萬頃壯秋光。
僧問趙州禪師。萬法歸一。一歸何處。州云。我在青州
做領布衫。重七斤。頌云。
青州衫子七斤重。千手大悲提不動。驀地拈來覿面
呈。白雲片片仍歸洞。
無位真人頌。
攔胸把住似冤讎。截斷雲門六不收。迅烈風雷煙雨
急。幾多歸客鎖眉愁。回首看。紅日秀。拈來挂在青山
後。咄。
巴陵提婆頌。
琉璃殿上輥花毬。珊瑚枝枝撐著月。月光影裏笑聲
頻。笑箇銀碗裏盛雪。
<pb n="9"/>
月溪澄禪師凡僧請益次。月云。佛法不是鮮魚。怕爛
卻那。即趁出。頌云。
天然活計付春風。吹落桃花朵朵紅。破浪石鯨為雨
去。金毛抖擻出林東。
南明廣禪師在徑山看雪次。僧云。滿山都是雪。明云。
隨聲逐色漢。僧云。請師離聲色道一句看。明云。滿山
都是雪。頌云。
搶行奪市布風煙。換卻時人眼裏仙。聲色頭邊如薦
得。抬眸鷂子過西天。
普明同雪嶠上弦翫月次。雪云。者半箇那裏去了。明
良久云。會麼。雪云。只得半箇。明云。者半箇那裏去了。
雪亦良久。明云。也只得半箇。雪相與大笑。
雙收雙放互英雄。花滿枝頭月滿空。虎嘯龍吟深有
意。頂門高出一輪紅。
金明探竿影草頌。
垂鉤四海釣獰龍。鯤化鵬兮上碧空。拍板盲龜難上
釣。莫教辜負蠡湖翁。
蘇州竹菴衍禪師語錄卷上（終）

<sarticle><article>蘇州竹菴衍禪師語錄卷下</article></sarticle>
住婁江綠野菴門人機湧編
婁東付法居士錢受明法名機廓閱
<other>機緣</other>
僧禮拜起。師拈筆示云。會麼。僧擬荅。師云。能縱能奪。
能殺能活。僧禮退。師云。勦。
僧問。和尚不得有語。不得無語。速道。聲未絕。師便打。
古林維那入室。纔禮拜。師云。釋迦老子因甚打失半
邊鼻孔。林云。和尚與麼道那。師云。真獅子兒。林便喝。
師云。善能哮吼。林又喝。師亦喝。林禮拜。師說偈云。當
陽覿面提。覿面當陽吼。付於獅子兒。不前亦不後。遂
付衣拂。
僧問。熏風自南來。殿閣生微涼。意旨如何。師云。好箇
消息。僧擬議。師以茶驀面潑。
僧參云。請和尚一箇話頭。師擊竹篦云。向者裏會得。
盡大地是箇話頭。僧云。殺人刀。活人劍。師便打。僧喝。
師云。再喝喝看。僧擬議。師云。了。
盛夫人領眾女參。求和尚開示。師云。且坐喫茶。淨脩
云。和尚自喫。師云。負恩者多。脩喝。師便打。脩亦打。師
云。見甚麼道理打老僧。脩無語。師痛棒打出。
啟七。師落堂垂語云。啟七已經三日。箇箇眉橫鼻直。
風聲吹折長松。驚倒須彌卓立。試問本地風光。三腳
烏龜上壁。諸禪德。三腳烏龜作麼生上壁。各下一語
看。眾擬荅。師以竹篦旋風打散。
師雷雨夜坐。僧問。如何是真法。師云。檐聲未斷連宵
雨。電影還催後夜雷。僧有省。
<other>師自述行繇</other>
余諱真衍。別號藕菴。吳之長洲高陽氏子。母姓陳。長
齋奉佛。夢童子空中手書丹鳳啄金桃之句。余生也。
明之泰昌辛酉正月十三寅時也。雖襁褓時喜坐。幼
不入群兒隊。遇僧而齋敬之。十五歲一日懇兩尊人。
言志慕宗門是所重也。父母不允。憂而不食。遂默持
準提咒心。日不虛也。十六歲之冬。父命以配。不一年。
冬十一月十四日丁母憂。明年中元正晝。父歸西逝。
七中延僧佛事。余不茹葷。虔奉七素。三年喪畢。奉兩
尊人合葬於長洲之金雞堰。葬歸謝事。邀族長親朋
至。告長者曰。向願如也。長者親朋以千萬言阻之。余
志亦堅定。以書文器用歸於宗祀。室之所有歸於內
伴。伴歸內父家。十九歲之秋方能脫白。禮雲栖下晟
公禪師披剃。因常住蕭疏。眾僧枯澹。余自發心。化飯
供眾一年。癸未冬。萬峰受具。甲申春禮剃度師。奉侍
期年。一日閱圓覺經中菩薩發問。今者四大各離。妄
身當在何處。余遂撫几掩卷而歎曰。人生不明箇事。
徒為僧相耳。即辭師。立志參尋決擇。省要內戚。面稟
<pb n="10"/>
堅誓不移。乙酉春謁萬峰。峰問。萬法歸一語。荅曰。梅
子樹頭紅。峰曰。更道。余曰。猶嫌少在。峰曰。參堂去。余
以寢食忽忽。一日聞板聲。瞥然會得。具陳上事。峰落
草之後。復以公案驗之。更索偈看。余遂書偈。鐵船屋
裏泛揚州。棹破波心碧漢秋。驚起石人嗥不住。烏藤
𨁝跳鬼神愁。峰可之。而後問荅皆以契機。同處三年。
辭萬峰。謁湖之道峰山翁和尚。是日踏雪登山。一見
便問。蘇州有。常州有。有箇甚麼。荅曰。踏著秤錘硬似
鐵。山曰。且坐喫茶。余作禮歸位。是冬戒期。令任以職。
戒事勞頓。乞假就醫。明年愈可。因壽萬峰。留之記室。
一日室中問。東山水上行道一句看。余震威一喝。峰
曰。更道。余復喝。峰休去。明日挂牌。入室卒問。無情說
法道一句看。余作舞而出。晚課後索偈。余書。也大奇。
也大奇。無情說法不思議。石虎橫飛撲面來。雨聲滴
破街沿異。峰然之。自此盤桓而胃氣復發。辭萬峰。寓
婁之雙樹。遷福城。凡痛則絕倒。苟可誦法華。刻法華。
塑佛像。造禪堂。稍愈復遷南城藕菴。乙巳春參金明
老人。余呈印於明。明拈云。是甚麼。余曰。者老漢無文。
印也不識。明即置案頭。余珍重而出。一日早課畢。明
垂語云。功課也未。眾不對。余曰。功課了也。明曰。因甚
我不聞。余云。點即不到。明復問。功課作麼生做。余曰。
到即不點。明便歸方丈。端陽日。明示○。命眾下語。余
曰。急急如律令敕。復以[※-((鬯-匕)-凶)+○]呈明。明乃休。一日老人示
眾云。觀音大士神通廣大。無剎不現。及乎妙相於十
字街頭。無人識得。金明今日為伊慶生。且作麼生慶。
良久云。翻轉地皮苔尺厚。剷去堂前草丈深。還見麼。
各下語看。余曰。昨夜三更月到窗。明歸方丈。一日明
落堂。索余行繇。余以拳呈明。明云。者乾蘿蔔用不著。
即今斬新道一句。余震威一喝。明曰。未在。余以拳擊
明。明亦喝。余珍重作禮。七月初十日夜半。老人呼室
中。舉殃崛產難因緣。子作麼生。余作呱呱聲。明曰。是
男是女。余近前一喝。歸位。復舉女子出定。文殊七佛
之師因甚出不得。罔明初地菩薩因甚卻出得。余曰。
文殊費盡腕力。錯用牛刀。罔明因風吹火。迥出乾坤。
總是一狀領過。明曰。只如老僧常在定。子作麼生出。
余遂高聲云。和尚。明良久云。汝要老僧出定那。余捧
壺斟茶呈上。明大笑。復舉風穴禪師問首山念。法華
世尊不說。說作麼生。念云。動容揚古路。不墮悄然機。
子又作麼生。余曰。金風吹玉管。草木悉知音。明云。更
道。余曰。賓主之禮。合施三拜。復舉白雲謂五祖演云。
有僧從廬山來。皆有悟入。教伊說亦說得有來由。舉
因緣亦明得。只是未在。演於是大疑。屢日參究。忽然
省悟。後云。我因此出一身白汗。明得下載清風。此意
如何。余喝。明曰。好喝。余曰。鯨吞海水。盡露出珊瑚枝。
明曰。三十棒也少不得。余作禮。明又舉斷橋偷祖在
無準範會下。範以狗子因何有業識令祖下語。連三
十轉皆不契機。祖云。可無方便乎。範舉真淨文頌曰。
言有業識在。誰云意不深。海枯終見底。人死不知心。
祖悚然良久。忽聞板聲。大悟。且道悟箇甚麼。余曰。石
人撞破玉樓鐘。明又云。諸佛說不到。歷祖拈不出。道
將一句來。余震威一喝。明云。更道。余曰。再犯不容。明
亦喝。乃云。臨濟有四喝。且道者一喝是那一喝。余曰。
老漢莫探頭好。明曰。為汝拖泥帶水。余作禮。明遂付
源流杖拂。參堂。
<other>雜著</other>
<other>和宋天封佛慈禪師蜜蜂頌原韻</other>
 毒鼓聲中顯大機。雜花林裏占春歸。分門立戶成家
業。令不虛行凜凜飛。 
 幾回歷盡轉風光。攪亂空花箇箇忙。未肯輕拋者著
子。聲聲喚起要渠當。 
 潑天雄勢浩無涯。竿木隨身到處衙。入佛入魔堪種
草。堂堂宮闕我王家。 
 山花簇簇鬥芳時。倒用橫拈總不離。刺破虛空天地
<pb n="11"/>
闊。塵塵剎剎蜜生脾。 
 劈窠剖出那枯桐。密布煙雲古路通。自是不歸歸便
得。不萌枝上日頭紅。 
<other>臨濟大師囑三聖法偈</other>
 沿流不止問如何。狼藉餘辛滿道途。點石化為金玉
易。幾人忘卻是非窠。 
 真照無邊說似他。溪頭石女笑呵呵。金烏飛出榑桑
國。玉兔奔騰為甚麼。 
 離相離名人不稟。木童擔雪來填井。洞庭無蓋月為
鉤。波斯笑指雲門餅。 
 吹毛用了急須磨。百步穿楊又若何。直透三玄戈甲
裏。雙丸于此快如梭。 
<other>浮山遠禪師九帶</other>
 佛正法眼。石頭土塊。赤腳波斯。漆桶不快。 
 吾佛法藏。付憨布袋。鐵牛之機。兩采一賽。 
 理貫全收。識取鉤頭。寒山拾得。未是同儔。 
 事貫紛拏。白眼添沙。石人鼓舞。玉女生誇。 
 屈曲垂慈。棒喝無私。新婦騎驢。阿家牽之。 
 理事縱橫。魔佛心驚。大開爐鞴。麟鳳齊烹。 
 妙葉兼和。子湖鐵磨。大悲有齋。放身倒臥。 
 金鍼雙鎖。山河萬朵。露柱燈籠。放過不可。 
 平懷常實。事圓理直。一曲石琴。天外知悉。 
<other>法華經七喻</other>
 朽宅當門月一池。須知別有長安路。長安路。人難悟。
漠漠水田飛白鷺。遂高聲云。看箭。（右火宅喻） 
 幾番風雨占機先。蕩盡餘辛別一天。伏藏打開人不
見。拈來分任子孫肩。（右窮子喻） 
 平地茫茫都靠倒。善財踏遍蓬萊島。堪笑文殊老古
錐。放出金毛喫盡了。（右藥草喻） 
 踰城劄落天邊月。良驥追風瞬息時。已到故鄉空眼
界。寶山華劈自如如。（右化城喻） 
 泥豬癩狗光天地。鐵樹長開五色花。活潑摩尼收不
得。春風頻卷破袈裟。（右衣珠喻） 
 往復升沉元自在。頂門活眼照乾坤。螺峰高出須彌
上。看遍迷流甘逐魂。（右髻珠喻） 
 醍醐毒藥一時傾。麟鳳生擒爐燄烹。煉就不知何處
去。長天秋月骨毛輕。（右醫師喻） 
<other>塵居十事</other>
 舉目天涯只自知。髼鬆短髮懶隨時。任渠履踐消先
業。嫌我癡憨學我遲。（右寄跡） 
 你我從來難辨別。主賓互用禮香床。靈山一別如今
日。這片栴檀孰敢藏。（右禮佛） 
 拈來遍處去其有。中宮屋膽愈生光。拂開劫石輝天
地。玉兔懷胎走八荒。（右掃地） 
 貝葉翻餘舊公案。字字圓珠金不換。一度拈來一度
新。月到床前長作伴。（右翻經） 
 尋常飯罷便經行。一室團圞蝸角形。兀坐蒲輪毛鬢
白。花開花落獨惺惺。（右晏坐） 
 作家相見主賓分。松子餘香妙入神。堪笑掌鳴增意
氣。靈山震起舊嘉聲。（右見客） 
 卓午林空長照寂。鼓韻鐘聲何處出。山僧日用只尋
常。一日缽盂兩度濕。（右受食） 
 有時把住黃金色。放下當陽鐵壁通。略轉毫頭明世
界。餘輝如日照無窮。（右剔燈） 
 申手摸著自己鼻。天然一勺面門全。重重華藏親登
到。者箇何如火裏蓮。（右開淨） 
 紫羅帳裏燦真珠。縮腳申拳總自如。夜半嚬呻獅子
窟。鐘聲纔震爪牙舒。（右上單） 
<other>六根偈</other>
 圓明歷歷絕無殊。看遍溪山若箇知。黑白既分呈舊
面。眉間端的露雙珠。（眼） 
 巖虛聲澈善通靈。差別因緣不妄聽。短笛漁歌皆妙
道。知音勤策莫教停。（耳） 
<pb n="12"/>
 高踞當陽不記秋。門開八字許誰儔。等閒觸著撩天
志。羶氣香林一網收。（鼻） 
 五音六律發尖新。不鼓纖毫韻轉深。殺活全提人不
識。箇中玄旨細參尋。（舌） 
 四大原從險處立。紅爐燄裏碧波生。而今寄語知音
者。地湧金蓮朵朵新。（身） 
 亙古亙今摩不昧。花開夾岸麗當軒。片帆飛出蘆灣
角。鎮海光舒不夜天。（意） 
<other>十二時歌</other>
 平旦寅。漁舟欸乃出前村。檻外尚餘江上月。波濤驚
起化鵬鯤。 
 日出卯。白雲滿地無人埽。十洲寶馭帝金輪。何似閒
身林下老。 
 食時辰。滿樹松花飽腹心。太古韻清無間歇。和衣高
枕絕疏親。 
 禺中已。眉間挂劍尋常事。智勇將軍正令行。宛然定
有降魔勢。 
 日南午。脩竹鳳兮尋畫譜。無限英靈濟濟來。雲廚齋
法家風古。 
 日昳未。山深何用桃源避。高樹南樓古佛基。分明舊
閣閒田地。 
 晡時申。聚頭幾箇是知音。煮沙千日難成飯。當下渾
忘空劫心。 
 日入酉。誰潑煙霞彰己有。彈指千山血點紅。一輪不
夜天然否。 
 黃昏戌。月滿溪山光滿室。壁立門庭迥不同。數聲犬
吠幽林隔。 
 人定亥。鐵樹花開光若采。百寶優曇火裏鮮。雨洗霜
烹渾不改。 
 夜半子。高豎脊梁慵扣齒。可憐鼠伎鬧紛紛。突出貓
兒無彼此。 
 雞鳴丑。撥轉乾坤不藉手。箭鋒相拄豈關脣。一毫頭
上金毛吼。 
<other>壽　金明老和尚六十大誕</other>
 阿翁臘樹高彌界。小子蕪詞頌永年。寶掌虔躬呈壽
量。蠡湖無日不金蓮。 
<other>和雪大師山居原韻</other>
 古今草木倩同儕。山寺鐘聲孰敢埋。天縱藤條為雨
去。莫教打濕我皮鞋。 
<other>錢受明文學易字卍菴（法名機廓）</other>
 鎛音才扣嘉聲遠。卍字高標耨果香。振起吾宗千古
意。獅絃不鼓韻幽長。 
<other>與曾蘭坡文學</other>
 自古藍田產白圭。無言童子語如雷。之乎者也都拈
卻。獨許中天紅日輝。 
<other>示古林如首座</other>
 立志學道。細審承當。十二時中。逆順莫忘。豁開樓閣。
遍界輝煌。棒下翻身。牙爪全彰。葛藤勦絕。掀倒禪床。
縱奪施為。如獅子王。韜光隱跡。道大難藏。龍天推出。
震起頹綱。早深望汝。劫外風光。千古萬古。法海津梁。 
<other>示吳夫人</other>
 心月舒光分外明。金鍼已擲化鯤鯨。等閒識破鍼鋒
旨。布陣騰雲法雨生。 
<other>示圓印震上人</other>
 學道如初不變心。刀山劍樹要親臨。佛魔埽盡堂堂
地。自有通身活眼睛。 
<other>詠破衲</other>
 布毛吹起竟忘秋。鐵骨冰心志未休。起倒相隨綿且
密。和衣高枕月床頭。 
 慚余病骨少知音。與爾同心共守貧。不挂一絲應分
得。何妨舊隱話重新。 
 坦腹垂垂孰敢侵。山空花鳥語幽深。鍼頭鼻斷衣珠
露。纔話無錐早一鍼。 
<pb n="13"/>
 盡道羅紋結角多。南軒高臥罕相和。幾回靜看炎涼
密。落落零零舉示他。 
 從來高節絕相依。舒卷同時展大機。獨許靈源真面
目。天然隨處水雲衣。 
 稱身白褶影重重。袖裏明珠善伏龍。橋斷溪回弄明
月。者條線路有誰縫。 
 電影穿鍼眨眼過。看清線道豈淆訛。霎時縫到無縫
處。拈示人天不較多。 
 古今縫補已郎當。正眼看來為甚忙。何似隨家豐儉
足。絕商量處好商量。 
<other>示體菴上人</other>
 閒忙日用中。誰為是真體。青山笑點頭。月華光萬里。 
<other>示心蓮顧居士</other>
 君今六十六。雙賢子女郁。信慕到南樓。清池紫蓮馥。
朝夕梵殷勤。秋光照幽谷。萬象悉頻申。通身是眼目。 
<other>自題</other>
生平以言高氣勝。不為世所喜愛久矣。且臨濟七百
年來未嘗面相識也。聲言未嘗相唯諾也。從年頭年
尾。朝曰臨濟。暮曰臨濟。今之赫赫為世所重。而我何
哉。愚癡然乎。學問致乎。我不得而知也。
<other>春日詠梅</other>
 一枝清瘦碧溪頭。浪得閒名滿十洲。尋到不知香國
異。青山疊疊水悠悠。 
 玉葩燦爛蘊奇香。鐵骨崚嶒豈泛常。縱使丹青描不
盡。從教蜂蝶去來忙。 
 高寒歷盡意悠悠。一夜琪花香滿樓。石壁蒼苔無異
色。不能描盡轉風流。 
 南枝早綻自天真。一片冰心更有神。不逐群芳幽韻
好。枯禪別有劫前春。 
 照水橫斜香靄浮。朝曦遙映藕花樓。天然不藉閒枝
葉。啖影池魚空自游。 
 鷺鷥飛起千尋雪。撲落池邊點綠茵。忽見不萌枝上
日。清光流出此花神。 
<other>詠牡丹圖</other>
 名花綽約態逾嬌。靈鳥翩躚上下撩。萬蕊千花爭艷
目。此中一朵最難描。 
<other>題竹</other>
 生來骨勁逼人寒。月白風清幾箇看。埽盡語言文字
腳。春雷頭角出林巒。 
<other>示靈監院</other>
 杖藜回首日輪紅。莫視帆飛度遠峰。笑指煙霞迷古
寺。斷橋流出一聲鐘。 
<other>洞庭秋月</other>
 頻卷寒濤瀉碧空。秋光如洗出雲籠。天然活句誰能
會。愁殺詩人與畫工。 
<other>己酉初夏荅胡鑾老文學過訪原韻</other>
 水漲籬門沒菜塍。草堂木榻話閒僧。高懷更有天邊
約。池畔荷香氣若蒸。 
<other>秋日胡文學再過荒廬用前韻以酬之</other>
 秋高雲淨扣孤僧。問道龍門快已登。會得本來成現
事。選官選佛異何曾。 
<other>小春即事</other>
 疏雨樓前積翠新。溪煙澹蕩少林春。檐聲點滴添秋
興。喬木稜稜倍轉神。 
<other>雪中漫興</other>
 東風鼓起凍雲飛。壓盡群峰草木低。昨夜梅花開笑
口。扁舟滿載一簑衣。 
<other>秋夜感懷</other>
 金華巖畔玉芙蓉。笑指溪頭落葉紅。試看藕花池上
月。全身飛入畫樓中。 
<other>自題</other>
 不近人情。烏藤卓兀。無法與人。無私與直。盡道雲栖
會裏兒孫。元來臨濟正宗。金明嫡骨。汝看阿誰。藕菴
<pb n="14"/>
老賊。咄。 
<other>和曾蘭坡文學放鯉詩原韻十首</other>
 天生靈胤必然奇。頭角崢嶸正此時。忽聽迅雷消息
至。錦標高著莫嫌遲。 
 金鱗桃浪豈庸徒。直上禹門顯大儒。霹靂光中為雨
去。碧潭睡穩石鯨枯。 
 密受靈符善護生。記功童子早芳名。潛行妙用人難
委。吞卻蟾蜍快已輕。 
 日照湖光萬點金。逍遙縱壑躍迷潯。俊哉雹發驚人
句。最喜炎蒸布雨霖。 
 透網沖霄攫霧歡。天涯如粟有多寬。明珠閃爍光前
後。眨眼轟雷過幾灘。 
 床頭古硯足津梁。吾道聲光豈泛常。珍重高賓雙眼
正。溪山日月古今長。 
 須臾膠涸若為鉤。流水恩波鼓腹游。驀地頓超天子
貴。滿街瓔珞寶花酬。 
 莫輕異類燄爐遊。彼此天真未入流。險處解囊能續
命。水晶簾子控銀鉤。 
 誰箇親瞻天眼舒。百千樓角總佳如。魚龍悉悟飛升
去。無限平人逐物且。 
 底事從來不妄傳。金鵬秉戒已經年。高懷傾出連城
璧。媿我囊空無半錢。 
<other>和王異公文學原韻四首</other>
 學海聲光蓋代傳。風流才子德耆年。人中至寶誰能
及。流出胸襟無盡編。 
 金津一滴倍甘棠。清晝高眠鶴夢長。最喜匡阜飛瀑
布。宛然潑灑學蘇黃。 
 忘法忘機氣已平。此中端不負虛名。春花秋月如陽
燄。分付渠儂守禁城。 
 道重涵虛慈且雄。南星北斗羨唯公。文峰點處開人
眼。不夜心珠照海東。 
<other>和友人原韻十首</other>
 學道甘貧看世途。鬚眉安肯倩人誣。偉哉定信奇男
子。縱目蓮芳菡萏殊。 
 烏藤𨁝跳攪龍濤。帝釋心驚亦告勞。東海鯉魚纔一
棒。盆傾煙雨潑天高。 
 雨過雲收電卷頻。雙丸互照不欺貧。山川草木皆含
笑。歷盡炎涼證此身。 
 閡膺未釋好稱奇。邪逆生非有日危。堪笑雷同呈伎
倆。像龍致雨豈能為。 
 海岳掀翻得旨歸。飯餘圖翰月輪肥。試看萬籟非常
韻。物物頭頭發祖機。 
 千尋老樹長新花。果熟飄香難購嗟。不揣己躬才力
短。反嫌嘗到味無差。 
 覓心無處是安心。五采牛兮身若金。耕遍故鄉田地
熟。通身皮骨任渠侵。 
 且寄閻浮世上生。掀髯一嘯頓圓明。劈開華岳連天
秀。屈曲從教一掌平。 
 箇事蒙頭者也之。不堪賞處樂為知。忽然摸著娘生
鼻。額上栽眉不較遲。 
 同道登山努力先。主賓妙葉豈徒然。拈花一脈家常
事。豆爆黃金萬古傳。 
<other>山居四偈</other>
 山居春。鷓鴣啼處百花新。靉靆香風彌宇宙。松濤震
起夢中人。 
 山居夏。池開蓮碧香飄化。獨坐南齋眼界寬。水天如
鏡誰看下。 
 山居秋。萬疊芙蓉一目收。寶月穿雲射林麓。木葉頻
敲古佛頭。 
 山居冬。古木翛翛露別峰。高臥茅堂最深處。每懷悲
願烈烘烘。 
<other>為恒貞封龕</other>
日面月面。言端語端。不涉兩途。山深水寒。恒貞上人。
<pb n="15"/>
童真學佛。禪力齊行。為眾竭力。無方不現。咄。果有與
麼氣概。與麼英標。若緇若素。無不望風歸仰。佛法世
法。無欠無餘。且喜最後光明。香飄果熟。獨步逍遙。自
由自在。直得庭柯霧慘。萬象攢眉。且道即今封龕一
句又作麼生。遂以手掩上云。體露金風事。藏身北斗
看。

竹菴衍禪師語錄卷下（終）

<ps>先老和尚行狀</ps>
師諱真衍。字竹菴。吳郡長洲人。姓許。母陳。長齋奉佛。
夢童子手書丹鳳啄金桃之句。遂生師。時泰昌辛酉
正月十三日寅時也。幼喜靜坐。不入群兒隊。遇僧輒
齋敬之。年十五。忽啟兩尊人曰。兒志慕宗門。願披緇
學佛也。父母不許。憂而忘食。遂默持準提咒不輟。年
十六父母婚之。明年冬即丁母艱。又明年中元父逝。
師遂絕茹葷。三年喪畢。奉兩尊人柩葬長洲之金雞
堰。歸而邀族長親朋告曰。向願如矣。親長阻之。師志
決。遂歸所有於宗人。歸室人於外父。十九歲方脫白。
禮雲栖下晟公禪師披剃。因常住蕭疏。師發心化飯。
供眾一年。癸未冬受具於萬峰。返復侍度師。一日閱
圓覺經。至菩薩發問。今者四大各離。妄身當在何處。
遂掩卷歎曰。人生不明箇事。徒為僧相耳。即辭師謁
萬峰。苦志參尋。後聞板聲。乃有省悟。同處三年辭去。
謁苕溪木陳和尚。相印契。因任以職。戒事勞頓。乞假
就醫。明年愈可。復往祝萬峰壽。留之記室。尋以胃疾
辭。乃居婁東之雙樹。繼居福城。閉關靜脩。每日背誦
法華經無間。復書寫鐫板。於是四方檀信咸嚮慕輻
輳。因藉緣力塑像起殿。常住多所興建云。疾稍愈。乃
遷南城藕菴。因以為號。乙巳春參斷橋倫祖第十四
世孫金明介菴老人。問荅酬唱。有水乳之合。遂囑付。
隨侍期年。復歸藕菴。塑大悲香像。建禪堂築菴。後官
街土人頌之。乃復書華嚴。楞嚴。彌陀諸經並全部。因
積勞成疾。遂辭藕菴。退隱東關外草菴中。乃索筆示
語曰。平生孤孑。杜門守拙。吾道雖涼。仗後昆烈。喝一
喝。遂擲筆而寂。時康熙丁巳七月十七日寅時也。距
其生年五十有七。僧臘三十有四。師一生持戒甚謹。
自受具後即潔大悲壇。隨身所在弗踰。雖隆冬盛暑
必沐浴。正衣冠禮拜。未嘗一日闕。顧以痰疾時作。罕
開爐結制。然機鋒迅利。一言半句之下能令人悚然
有省。性高峻難犯。從學者亦不甚多。嗣法弟子僅四
人（如）與焉。戊午歲（如）建塔於吳郡金墅鎮蓮華寺之
右。閏三月十六日未時謹奉靈骨以葬師。諸方參學
機緣契合處甚多。悉載師自述行由中。茲不復贅。略
述大概。以策勵後來學者。亦即以自勵云。
蓮華得法弟子機如拜狀

<ps>附刻禪燈和尚為先和尚舉火法語</ps>
執火炬打圓相云。如來驀地放毫光。澈見閻浮香海
幢。欲識此光所為處。茶毘無上法中王。復召眾云。諸
仁者。還見此光麼。若也見得分明。諸佛於此降生。諸
佛於此出家。諸佛於此成道。諸佛於此說法利生。諸
佛於此般涅槃者。起無量塔。利益天人。天上天下真
奇特。世出世間最殊勝。其或未委。山僧掇轉面門相
摟打摟去也。恭惟　竹菴大和尚其生也巍巍堂堂。
似杲日麗於中天顯諸用。其逝也輝輝煌煌。似皓月
沒於西江藏諸仁。我觀其說法也。擊法鼓於雷門。施
甘露於大地。我觀其慧也如大慧再來。機如掣電。著
得眼時早錯過。辨若懸河。纔擬開口落二三。我觀其
行也如智者後身。書華嚴八十一卷。纔十月而工竣。
誦蓮經欲至萬部。滿七千而歸西。偉矣俊哉。人天眼
目。不媿金明之子。堪作斷橋之孫。挽頹綱於末運。扶
下衰於秋晚。何期一旦告寂。悠然長往。是以人天失
<pb n="16"/>
其號令。四眾無所歸依。僧俗淚決於西江。鳥獸悲鳴
於大野。令人可悼而可悲。是事且置。祇如光前裕後
一句作麼生。復以火炬打圓相云。烈焰光中留不住。
風波險處作津梁。擲炬便燒。

<other>古林禪師像</other>
<img n="J/J36p0091_01.png"/><rubynote t="【圖】"/>

　　　皇圖鞏固帝道遐昌
　　　佛日增輝法輪常轉

<talk>古林禪師語錄序</talk>
吾佛說法四十九年未曾道隻字
諸祖出廣長舌遍覆閻浮國土語
句如雲蓋過量人建牙豎纛各闢
乾坤不可以軌則求也古林和尚
秉吹毛劍獨步大方一言半句珠
圓玉潤霑著毒氣足以斷人命根
其縱橫自在悉從自己胸襟流出
不惟不效諸方簇錦攢花并不向
佛祖喉下取氣誠闇室之寶炬迷
津之慈航也師為竹菴和尚真子
機契最湥開法吳門之蓮華寺道
眼圓明鉗錘妙密洵足振興車溪
金明之法道而有光於斷橋矣門
人集其語錄問序於余余合掌曰
何必矢上加尖以塗糊吾師乎雖
然師之有語師之已形者也語之
有錄語之已見者也已形已見者
可以言知未形未見者不可以名
求則所謂語錄者果安在乎學者
不為語言文字所瞞則酬恩有地
矣。
康熙癸丑仲春秀水羅真性敬書

<talk>古林如禪師語錄序</talk>
<img n="J/J36p0091_02.png"/><rubynote t="【圖】"/>

<img n="J/J36p0092_01.png"/><rubynote t="【圖】"/>

<img n="J/J36p0092_02.png"/><rubynote t="【圖】"/>

<other>古林如禪師語錄目次</other>
像讚序
啟傳
卷一
上堂
卷二
小參
示眾
卷三
拈古
頌古
卷四
機緣
六問
像讚
行實
雜著
佛事

<other>自題</other>
 者箇村僧神頭鬼臉手執白拂遭他撿點生平吐膽
<pb n="17"/>
傾心換卻時人雙眼縱有丹青畫得來舌上風雷如
電卷 
<other>附刻金明師翁讚</other>
 縱目皆詩譜條條似古風秋林看不厭獨坐小軒中 
辛亥秋蠡湖進老人手書
<other>永正老和尚讚</other>
 水心洛洛鐵骨蒼蒼振婁東之新令挽濟北之頹綱
揮玉麈天魔膽喪握金篦佛祖輝煌大座道場九會
趨蹡龍象諸方嗚呼莫道余舌頭太短實讚之玉出
崑崗 壬子春濮溪元老僧書
<other>繼老和尚讚</other>
 雲彩正秋舒琅籤響石渠名山富仙跡太史待藏書
天馬嘶偏壯霜鍾韻有餘平生霄漢志應袛古人如 
為古侄禪師　　　　　　靈巖儲稿
<other>素巖和尚讚</other>
 古寺碧天舒湖山映水渠蓮開唐代瑞石勒竺墳書
近睹芳叢振重興惠業餘頹宗今有賴法社自如如 
楚山真智草
<other>東崖和尚讚</other>
 范蠡湖頭奕世雄兒孫濟濟展家風藕菴授受無多
子倒卓烏藤吼象龍 龍崖真璨草
<other>山容和尚讚</other>
 至境難言物不遷帝青珠網豈常縣幻花滅處檀風
動垢面清時佛眼旋摩竭令行親嫡骨靈山話在舊
因緣剎竿今日重扶起慶喜當年有法傳 
大石法弟元昇具
<other>自培尊宿讚</other>
 開疆闢土五葉聯鏢太湖波闊納百川潮目視雲漢
相國裔表坐震頹綱誰犯秋毫咄活潑潑如盤珠走
明歷歷亙赫光曒孤迥迥如峰卓朔峭巍巍志若凌
霄 香梵閣心德題

<other>古林如禪師傳</other>
師名機如號古林松江上海縣　欽賜樂壽堂潘相
國之裔孫也父號濟寰篤行誠實似上古人母沈賢
德徽音著於親族閭里奉長齋信心佛果崇禎壬申
年午月之三日誕生師臨產母夜夢手摘蓮華一朵
頃之即結實清香馥郁自異覺遂生師師自為兒嬉
戲時性好念佛惡食腥血之食及延傳訓讀穎悟超
群年將冠父母繼喪師奉柩合葬祖塋遂矢志出家
親族阻留者雲集堂中師志決不能強乃將父遺貲
悉散之貧族臨行而誓曰吾不得蹤跡源頭為善知
識不復寓形宇宙間矣遂飄然而去略無回顧若潛
蛟之離幽壑而鯨鰲之縱大海洋洋自得也族黨咸
歎曰異哉若子母氏之夢意在斯乎時順治庚寅歲
大士誕日即拜投唯一禪師取字道雄晨夕苦行參
究焚脩越一載自玉峰至流慶菴參二隱和尚遂披
薙名機靈親炙久之繼往浙中遍叩諸方尊宿追尋
話頭所至莫不敬契壬寅歲返鹿城選佛場禮參性
空和尚乙巳至法輪受具後參婁東藕菴和尚問荅
間水乳相合遂付衣拂更名機如號古林蓋丁未年
事也師得法後益兢兢守道韞櫝多年戊申春玉峰
紳士請住華藏寺師不受退隱嘉禾之金明纂刻佛
祖世譜等錄於是嘉禾紳士以濮溪永正禪院請師
復辭旋飛錫吳門遇古燈和尚謂師曰公得法藕菴
多年連不受請甘踄歷諸方拄杖子無太勞耶師曰
藕下兒孫有蓮自發應節順時許多活潑迨庚戌小
春吳郡滸關西金墅鎮蓮華禪院席虛山主趙居士
子漸仰師高風偕闔郡紳衿本鎮善士具書公請師
乃撫杖而笑曰栽藕多時始見蓮耶能無媿乎因就
請院本唐朝敕建古剎歲久蔓荒頹廢殆盡樹榦穿
檐蘚苔生壁見者莫不蹙額寒心而師則情致悠然
了不介意晨經暮課琅琅鐘磬聲無少間也且復躬
<pb n="18"/>
耕隴畝戴笠披簑刈草為炊磨麩為食又未嘗以清
澹為懷勤作為勞也如是者十年大殿鼎新佛像整
容前後金彩霞光燦然奪目大非曩日境界此可以
徵師之高道隆德有以格龍天而信檀那也雖然師
生平所重正不徒是夫固有獨得至詣足以紹佛祖
而覺愚蒙者又豈余小子寡聞膚見所能揄揚其萬
一哉庚申春師編刻本師藕菴老和尚語錄以酬嗣
法志願余小子輩因亦懇師平日語編為四卷同梓
以傳師春秋方富精思銳志將來益廣慈悲心奮勇
猛力所以雨露寰區甄陶學者正無可量敬述其已
然者為余小子輩之模範云。
時
康熙十九年庚申歲仲春朔弟子全素
　　　　　　　　　　　　　全威
　　　　　　　　　　　　　全學
　　　　　　　　　　　　　全榮等稽首拜撰

<other>金墅鎮文學檀越山主公啟</other>
伏以鷲峰直指一燈普照於九垓少室親承五葉流
輝於亙古肯堂肯構代有哲人盡善盡美必推宗匠
恭惟古林大和尚座下斷橋正傳藕菴嫡子鍾瑞氣
於婁東蜚嘉聲於浙右揭開普明鴛老之生面播揚
金明介祖之徽猷三千龍象隨高躅正合乘時萬里
香雲擁法幢詎宜久晦茲有蓮華禪剎實惟古宿道
場建立宗旨壓倒諸方今茲大和尚丕振家風扶起
舊案璧合珠連紹箕裘於同室超凡越格震獅吼於
遐方某等夙嚮鴻儀渴瞻猊旆雷轟電掣得嘗九轉
之丹草偃風行頓脫三生之罥用勒俚箋佇延玉趾
伏願高提祖印威風凜而狐犴全消丕展洪爐手段
辣而皮膚盡脫將見大匠之門鮮曲木三草二樹而
法雨均霑震雷之下無蟄蟲此界彼疆而光風一片
某等臨啟曷勝景切之至。
法末張　雋　趙士毅　趙士逵　凌安國
　　秦　美　趙士偉　黃日起　何一龍
　　趙士弘　徐　章　趙士俠　蘇宜生
　　秦嘉斌　程學周　趙　羽　趙士選
　　惠德敷　汪道忠　惠　和　趙瑾仝頓首拜
<other>蘇州闔郡大護法公啟</other>
伏以一華拈起揭開古佛家風隻履攜歸直示西來
祕旨五葉聯鑣於震旦一宗杰峙於滹沱時節既至
法道攸彰恭惟古林大和尚座下鍾英泖水毓秀婁
江乘願力以再來歷諸方而咸仰親承藕菴衍老之
記莂執侍蠡湖介祖之維虔斷橋調古風高赤身擔
荷車溪流長源遠獨力仔肩鹿城諸剎每虛席以殷
勤檇李名藍咸捧幡而望切師方力行古道為法忘
身意將振起頹綱潛蹤苦志顧祖印既已高提而龍
天自難蓋覆入廛垂方便原係從上風規寶筏渡迷
津未有長行不住惟茲蓮華禪院吾吳首剎尊宿古
鄉領一郡關鎮之瑞氣作諸方雲水之津梁烹佛煉
祖於前欽承古德開法闡宗於後端賴吾師蓋既烜
赫於當時尤望顯揚於今日某等久儀道範佩切皈
誠懷瓣香而趨會下勒譾語以表微忱伏願俯鑒凡
情慨馳法旆運超方之手眼驅犴勦狐用本分之鉗
錘利生接物天龍窺伺無門聖凡乞命有分將見鴛
湖嫡派道風遍播寰區蠡水真傳法乳長流永古某
等臨啟可勝翹切之至謹啟。
　法弟李　模　范　周　繆　彤
　　　彭　瓏　尤　侗　沈世奕
　　　徐乾學　徐秉義　徐元文
　　　申　穟　李　楷　朱　雲
　　　周茂蘭　蔣　埴　陸在新等仝頓首拜

<sarticle><article>古林如禪師語錄卷一</article></sarticle>
<pb n="19"/>
侍者（全威全湧）等記錄
<other>住蘇州府金墅鎮蓮華禪寺</other>
康熙庚戌仲冬朔旦入院。
山門重整人天路打開方便門欲明安樂處須向這
裏入拽拄杖竟進。
佛殿古來不著求心光淨無礙兩眼對兩眼常禮如
自在展大具拜。
伽藍靈聰顯赫輔國護僧一呼百諾速報分明插香
祖堂四七二三口帶雌黃何故插香云昔從五鳳樓
前過不解思惟坐太平。
據室拈拄杖云豎窮三際橫遍十方聖凡相見喫棒
有分何故卓一卓云律令森嚴。
諸大檀護山主耆宿眾等尋懇上堂師至座前拈疏
云人天眼目佛祖綱維檀護金湯衲僧法標汝等普
聞也須剖露宣畢指法座云這曲木彔床巍巍堂堂
龍天推出貴在承當喝一喝便陞座遂拈香云此一
瓣香乾坤至大萬德以仁炳向寶爐端為祝延
今上皇帝聖壽無疆萬萬歲欽願垂裳治國海晏河清
八方共沐堯風四表同遵舜化次拈香云此一瓣香
調和鼎鼐位列三台炳向寶爐奉為
滿朝文武合國勳戚當道尊官紳衿文學遠近檀那
護法山主合寺耆宿伏願生生受靈山記莂世世端
秉帝心復拈香云此一瓣香忒煞分明天然貴胤把
住關津不通凡聖炳向寶爐專為供養傳臨濟正宗
三十二世住婁江藕菴堂上法華老人本師和尚用
酬法乳斂衣就座永寧白椎云法筵龍象眾當觀第
一義師云若論第一義諦非言句所及還有向山僧
未出方丈時薦得者出眾相見僧問水壺影鑑舊日
風規癖掃煙霞還成窠臼即今條令斬新一句如何
舉唱師云太湖三萬六千頃進云恁麼風前不露彩
句後絕蹤由師云疊疊青山插遠村進云心心相對
眼眼相覷雲門道菴內人不知菴外事因甚乾峰呵
呵大笑師云快便難逢進云蓮華堂上果與不同師
云合取口好乃云古殿洞開明輝杲日坐振頹綱承
誰妙力驀豎拂子云者便是佛佛授手祖祖相傳底
一段大事山僧自丁未年間劈頭撞著這老漢一拶
直得脫體無私一肩擔荷今因業風吹至蓮華承諸
檀護延請住持奈何時不可緩義弗敢辭對眾分明
舉揚去也把住也靈光獨耀放行也頭正尾正且問
大眾即今還是放行耶把住耶遂揮拂云寒焰發煇
充宇宙從教匝地湧蓮華（謝辭不錄）。
復舉淨慈斷橋倫祖上堂云德山低頭夾山點頭俱
胝豎起手指頭玄妙𡎺破腳指頭拈拄杖云都來不
出山僧拄杖頭何以見得卓一卓云一葉落天下秋
師云當堂不正坐那赴兩頭機若非具透關眼焉能
辨其緇素呈拂子云者一隊老古錐今日被蓮華一
串穿卻了也為甚如是一朝權在手便把令來行卓
拄杖一下復結椎云諦觀法王法法王法如是便下
座。
當晚小參娑婆世界以音聲為佛事香積世界以香
飯為佛事金明師翁以破院為佛事蓮華則不然以
行門為佛事何故拈香擇火堂前解打禾山鼓緊峭
草鞋大家同入雲門普搬石運土發機須用千鈞弩
阿呵呵大地原來無寸土便歸方丈。
新春上堂揮拂云春山青疊疊春水緣滔滔靈禽解
語萬物同條才子佳人休作景會松岡苔徑且漫崢
嶸蓮花一向內不放出外不放入坐斷乾坤又作麼
生解嘲良久云浮雲散盡紅輪曜古木參天月挂梢
拽拄杖下座。
元旦上堂祝
聖畢拈拂子作吹笙勢云一曲翻來格調新梅花枝上
報先春蓮華有句超群象曆日無私降紫宸拂一拂
云揮斷七十二峰傾秋倒喝一喝云喝退三萬六千
<pb n="20"/>
水逆流何故丈夫各有沖霄志豈向他人行處行便
下座。
四月八日上堂舉世尊降生時一手指天一手指地
周行七步目顧四方乃曰天上天下唯我獨尊古今
批判者竟不顧世尊性命祇要各出手眼殊不知救
得蝦蟆死了蛇大眾且喜舊案新翻還識釋迦老祖
娘生面目麼豎拂子云鉤頭有餌慣釣鯤鯨把住封
疆渾身賣悄復揮下座。
中秋脩建大殿落成華嚴經期圓滿眾信勝集請上
堂師云法無定相遇緣即宗古跡重光亦須時節此
寺自唐朝劉公夫婦捨宅以來千有餘年復得趙居
士合家善眷捐資脩葺茲當圓成之日眾善信恭命
山僧舉揚大法以為慶賀直得森羅起舞萬象點頭
虛空合掌大地和南三世諸佛神通自在以智慧光
明威德充滿而令青蓮華藏菩薩住佛無畏入佛法
界一一莊嚴一一具足汝等諸人還信得及麼若信
得及此處於青蓮華藏世界無二無別現前諸善男
子善女人與彼土諸大菩薩無二無別昔日劉公今
時趙老亦無二無別其或未然更聽一偈蓮華復現
度人舟盡入如來性海遊天香到處秋光好直蹈毘
盧最上頭卓拄杖喝一喝下座。
上堂舉雪峰因僧來參峰問甚處來僧云浙中峰云
船來陸來僧云二途俱不涉峰云怎得到這裏僧云
有甚麼隔礙峰即打趁出僧後十年再來峰云從甚
處來僧云湖南峰云湖南與此間相去多少僧云不
隔峰舉拂云還隔這箇麼僧云若隔怎得到這裏峰
亦打出僧住菴後每見人必罵雪峰同行聞特去相
訪遂問你因甚罵雪峰這僧舉前兩段因緣同行痛
罵與伊點破這僧遂悲泣每於中夜焚香望雪峰禮
拜師云雪峰與麼為人但有殺人劍無活人刀那同
行點破矢上加尖漏逗不少這僧當時罵而今哭兩
頭三面自起自倒蓮花今日據款結案各與三十拄
杖何故聻劍為不平離寶匣藥因救病出金缾便下
座。
佛誕日開光趙山主室人吳氏法名全元請上堂撲
面熏風四月天黃鶯啼出柳枝煙座下若有英靈客
何必山僧費口涎豎拂子云今朝初八聖誕節我佛
出頭便饒舌叵耐旁觀惡水澆這點光明無間歇趙
氏全元請舉揚拔盡諸人眼中楔時雨紛紛正令提
箇事明明難辨別休辨別香煙堆裏金鳳飛紅炬光
中玉龍抉高聲召眾云諸人還見麼遂擲下拂子復
舉南泉和尚云王老師自小養一頭水牯牛擬向溪
東牧未免犯他國王水草擬向溪西牧未免犯他國
王水草不如隨分納些些師云王老師恁般提唱固
是可嘉未免犯他國王水草爭如蓮華日用拖犁耙
拽將松岡下八角井邊一片田地翻來覆去夏種秋
收脫粟香糜快樂自在豈不勝他王老師一頭地眾
中倘有箇漢出來道和尚是甚麼心行卓拄杖云你
也出者圈繢不得呵呵大笑下座。
上堂舉凌行婆問浮杯盡力道不得底句分付阿誰
杯云浮杯無剩語婆云未到浮杯不妨疑著杯云更
有長處不妨拈出婆斂手哭云蒼天中更添怨苦杯
無語婆云語不知偏正理不識倒邪為人則禍生後
僧舉南泉泉云苦哉浮杯被這老婆推折一上婆聞
得笑云王老師猶少機關在時有幽州澄一禪客詣
婆乃問南泉為甚少機關婆哭云可悲可痛澄罔措
婆云會麼澄合掌而立婆云伎死禪和如麻似粟後
澄一舉似趙州州云我若見這臭老婆問教伊口啞
一云未審和尚作麼生問伊州便打一云為甚卻打
某甲州云似這般伎死禪和不打更待何時婆聞云
趙州合喫婆手中棒州聞哭云可悲可痛婆聞歎云
趙州眼光爍破四天下州聞令人去問如何是趙州
眼婆豎起拳僧回舉似趙州州乃有頌與婆云當機
<pb n="21"/>
覿面提覿面當機疾報爾凌行婆哭聲何得失婆有
頌答云哭聲師已曉已曉復誰知當時摩竭令幾喪
目前機師云這婆子將此一問直得放火燒山總成
妖怪浮杯雖則謙恭益遜不無閉門種火南泉一語
也似火上添油趙州救火看樓打樓若無澄一焦頭
爛額如何圓得此案還有息火者麼良久云輪得自
己贏得他人擲拄杖下座。
因吳氏全元送法衣上堂師舉衣云華頂家聲遠車
溪法脈長鴛湖流此地蓮花遍界香昔者龍女獻珠
世尊納受即證菩提今日全元供衣山僧承受且道
是同是別良久搭衣云體段分爻象羅紋挂福田便
下座。
上堂拈拄杖云有物先天地無形本寂寥能為萬象
主不逐四時凋復卓一卓云喚則拄杖子則觸不喚
作拄杖子則背諸人試撿點看若是隨陰陽消長寒
暑變遷總屬枝上牽枝蔓上引蔓莫為汝等打葛藤
去也驀卓杖云鴛鴦繡出從君看不把金鍼度與人
下座。
端陽上堂今朝五月五便是端陽節咒水與書符赤
口盡消滅別別艾虎龍舟最親切蓮華更有一句子
不向諸人說且道那一句良久云角黍大如錐榴花
紅映月下座。
觀音聖誕眾設供請上堂雀噪鴉鳴盡入觀音妙裏
水流風動無非佛祖真機若將耳聽瞎卻諸人眼若
將眼覷塞卻諸人耳不見雲門道聞聲悟道見色明
心觀音菩薩將錢買胡餅放下手來卻是饅頭又作
麼生慶讚擊拂子云普門示現神通力海晏河清一
并收下座。
上金明寺介菴先老和尚供師云范蠡湖頭建法幢
立宗旨四海之內無不共聞到今撒手敢獻香糜仰
企師翁先老和尚本無生滅豈有去來祗如末後垂
恩一句又作麼生遂插香云大法痛心難話會兒孫
到此亦觀瞻展具禮拜。

<sarticle><article>古林如禪師語錄卷二</article></sarticle>
侍者（全勝全榮）等記錄
<other>住蘇州府金墅鎮蓮華禪寺</other>
晚參舉一初老和尚永正開法時昔斷大師為侍者
問靈雲自從一見桃花後直到如今更不疑為甚玄
沙道敢保老兄未徹在尚曰直不藏曲斷云未審徹
底人分上如何受用尚曰饑來喫飯倦時打眠師云
問得也當答得也奇諸兄弟且道他父子有何長處
眾下語俱不契師自代云敲唱風流閒賣弄調龍馭
象鎮東溪。
小參豎拄杖云亙古亙今恆不昧一回舉起一回新
諸兄弟欲識佛性義當觀時節因緣時節若至其理
自彰如何是自彰底道理聻九九八十一犁耙一齊
出於此會得便能高超物外獨步大方其或未然急
將本參話頭在三條椽下七尺單前猛力參究刻刻
提撕直須究到無可奈何處忽然打失鼻孔㘞元來
在這裏信知方丈為眾助喜何故鴛鴦繡出丁香結
珍重諸君著眼看便起。
小參舉金明師翁徑山雪嶠大師上堂翁白推竟雪
喝一喝下座有僧請益翁翁乃拈偈示之師云這兩
箇老漢直教人疑著檢點將來也是焦磚打著連底
凍設有問蓮花只向他道呂望六韜黃公三略諸仁
者於此會得同一鼻孔出氣若未委更聽一偈椎喝
雄雄勢已彰諸方知有絕商量彼此和盤親擲出至
今馥馥有餘香。
因事小參揮拂子云大凡僧家赤心片片見義勇為
須要法法上明頭頭上顯剛柔相濟權實相應出語
不虛發發則中的不中的是語滲漏更若話過頭大
難收拾抱道高流貴在默然即此一默可證無諍三
<pb n="22"/>
昧一行三昧自受用三昧不妨於此土他方不論是
幻非幻智慧無明隨機方便拔濟群迷不見永嘉大
師道無明實性即佛性幻化空身即法身金明師翁
云諸佛出世入世皆得無諍三昧引導眾生諸祖以
心印心盡契無生之旨接續慧命若總與麼彼此人
我商量佛祖正脈豈到今日耶諸兄弟以此觀之大
須仔細貴要真操實履到這田地方得自由有分以
警將來各各珍重。
祈晴小參師以拂子打圓相召眾云會麼萬里不挂
片雲日面月面皎潔林間光明頓現大地山河氣自
蘇蓮華不必多饒舌揮拂子下座。
小參舉保寧勇上堂風鳴條雨破塊晚來枕上鶯聲
碎蝦蟆蚯蚓一時鳴妙德空生都不會都不會三箇
成群四箇作隊窈窈窕窕飄飄颻颻向前村後村折
得梨花李花一佩兩佩師云保寧老漢提唱宗旨大
有風流儒雅意句尖新未免落在聲色情見衲僧向
上巴鼻未可得在眾中若有透聲色情見衲僧出來
山僧拄杖相見一僧纔出禮拜師云三十棒且待別
時來便下座。
本寺護法徐文儒居士生忌孝子志寧請師對靈小
參師云夫子行道齊家治國理貫古今吾佛說法廣
度眾生轉凡成聖惟文儒檀護生耶榴火炎炎猿啼
由頂胸藏錦繡目極群書正在山僧丈室和泥合水
有話未終誰知撩起便行熏風拂拂鶴唳吳山惜乎
你五十六年一場好夢即今到此還醒麼若也醒得
鬧市紅塵無非極樂天涯海角盡是蓮邦且道他後
嗣一句如何話會以拂子打○相云日照長流千澗
水風調果熟萬山紅。
元旦千佛懺期小參問慢提向上且道三千諸佛居
何國土師云展兩手琉璃殿內進云恁麼則箇箇霑
恩去人人腳下穩師云布心膽瑪瑙街前進云祝
聖裕民一句又作麼生師云干戈永息邦家樂豆麥
禾苗勝舊年僧禮拜云謝師荅話師云逢人切莫錯
舉乃云問荅須知玄要臨機顯發縱擒料揀照用齊
施方能光揚佛祖超脫死生即今四眾臨筵各各歸
家活計如何施設以拄杖作[○@牛]云若在山僧拄杖頭
邊得者消息去不惟衲僧了悟心宗邦家亦且鎮治
儒生及第農植全收工藝精良經商倍利絲毫功不
浪施卓一卓云八十翁翁入場屋真誠不是小兒嬉
示眾箇事分明要說便說觸著磕著要歇便歇黃鸝
上樹一枝花白鷺下田千點雪別別大地山河太饒
舌顧左右云且道說箇甚麼喝一喝遂起身歸丈室
因事示眾繼跡名藍八載餘龍天神護賴相棲殿堂
佛像檀那力山主虔心眾盡依莫謂山僧重舉示調
達苗裔倀瞋癡平地風波還自悉百般技量總成虛
八萬四千他自造病眼空花見魈鬾即今據證萬別
坐斷千差一句又作麼生遂作此<img n="J/J36p0097_01.png"/><rubynote t="【圖】"/>相云明得箇中
玄要處神通妙法不思議。
示眾舉孚上座因鼓山赴大王請雪峰門送回至法
堂曰一隻聖箭直射九重城裏去也孚云是伊未在
峰曰渠是徹底人孚云若不信待某甲去勘過遂至
中路便問師兄向甚麼處去山云九重城裏去孚云
遇三軍圍繞時如何山云他家自有通霄路孚云恁
麼則離宮失殿去也山云何處不稱尊孚拂袖便回
峰問如何孚云好隻聖箭中路折卻了也遂舉前話
峰乃曰奴渠語在孚云老凍儂猶有鄉情在師云雪
峰畫蛇添足孚上座平地興波鼓山雖是小勇大敵
正眼觀來略較一籌若問蓮華三軍圍繞時如何聲
未絕劈脊便打何故聖箭話行便下座。
示眾舉普明和尚時將永明偈問雲峰鈞和尚云化
人問幻士谷響答泉聲欲達吾宗旨泥牛水上行意
旨如何鈞云夢眼見空花明云空花事作麼生鈞云
莫將耳聽明又問臨濟祖翁有一句子你作麼生道
<pb n="23"/>
鈞便喝明便打鈞又喝明又打鈞禮拜明云元來是
瞎驢子鈞拂袖便出師云普明有拔山舉鼎手段雲
峰具定乾坤底眼目只是話作兩端各與三十拄杖
何故棒頭敲出虛空髓遍界英風吹腦疼珍重下座。
示眾舉金明進和尚問藕菴衍和尚殃崛產難因緣
你作麼生菴作呱呱聲明云是男是女菴珍重作禮
明便打師云金明意興未闌拋綸擲釣藕菴腦門著
地河漢星輝顧左右拍几云會麼從空放出擒犀手
驀地掀翻海岳來竟下座。
示眾舉藕菴和尚因雷雨夜坐僧問如何是真法菴
云檐聲未斷連宵雨電影還催後夜雷僧有省師云
若道者僧悟去入地獄如箭射若道者僧不悟去亦
入地獄如箭射何故聻滴破髑髏浸爛鼻孔便起。
上三塔主峰老和尚供師云一泓蠡水派接龍淵波
揚四海白浪滔天挽頹風於舊日雷奔電閃整條令
於金明攫霧拏煙即今端坐窣堵波一句如何為人
直截良久云憶昔當年留別意痛腸寸裂為誰宣展
具禮拜。
上藕菴先老和尚供師拈香云朔風括耳度寒江一
片水心叩影堂法幢傾落霜天月難把衷腸家醜揚
堪羨生平書藏典見多寶塔自安藏今日爐中方見
膽焦螟眼裏繡鴛鴦展具拜。
除夕示眾云諸方熱鬧摘葉尋枝高搭松棚圍爐柮
榾爭如得者裏冷澹直截薄披明月細切清風任汝
橫咬豎嚼忽然咬著始信蓮華太為人一時肝膽盡
皆傾。
示眾春色紛紛花滿枝黃鶯啼切柳垂絲見義勇為
豪氣爽方名出格丈夫兒。
示眾汾陽紙陌散閒神葉縣潑水驗新到二老如斯
振祖綱拍盲向汝癡禪道蓮華炊飯待高流活煮清
泉款新到你不我兮主即賓博飯栽田聲浩浩。
示眾云出家切須真心學道莫先躲懶偷閒事事實
行到底件件方便周旋弄巧定然成拙虛頭詐詭覷
破何顏硬強不能遷善噬臍那值半錢諸人若還不
信請看果報昭然。
重陽示眾九月九日重陽節金風颯颯飛紅葉籬菊
凌霜吐晚馨林下禪和甘抱拙笑他世俗插茱萸何
似蓮華更饒舌別別太湖波底撈明月。
小參舉僧問雲峰如何是心地法門峰云不從人得
僧云不從人得時如何峰云此去衡陽不遠大慧云
雲門即不然如何是心地法門不從人得不從人得
時如何看腳下師云二老漢恁麼提持大似之乎者
也未為直截在若問蓮華如何是心地法門不從人
得不從人得時如何劈脊便棒免教伊隨處著倒。
端午小參僧問如何是蓮華境師云湖光山色秀鬧
市接溪橋進云如何是境中人師云丫角健兒騎艾
虎破簑漁子網鮮鱗進云人境已蒙師指示向上宗
乘事若何師豎拄杖云會麼僧禮拜師便打乃云年
年五月五處處貼靈符健兒騎艾虎醽醁泛菖蒲當
門書大吉隨例斬妖魔妖魔風愈熾狂見總懡㦬召
眾云且道具甚麼作略得妖魔平復去喝一喝云若
有箇漢出來道不書大吉不貼靈符百怪殄滅白舌
消磨百草頭信手拈來是藥便能興波作浪不向死
水浸殺似三閭大夫是即是爭奈蓮華門下正好喫
棒在何故聻復喝云座中自有江南客休向尊前唱
鷓鴣便下座。
小參舉馬祖因僧問離四句絕百非請師直指西來
意祖云吾今日勞倦不能為汝說問取智藏去僧問
藏藏曰何不問和尚僧曰和尚教來問藏曰我今日
頭痛不能為汝說問取海兄去僧問海海曰我到者
裏卻不會僧乃舉似祖祖曰藏頭白海頭黑師云馬
祖父父子子雖然逼到水盡山窮各各原有轉身吐
氣爭奈者僧將登九仞止欠一步卻被他哄得東走
<pb n="24"/>
西奔又添說白道黑換卻眼睛要且西來意總未會
在若有人問蓮華離四句絕百非請師直指西來意
但云今日不荅話免使勞倦頭痛。
至節示眾小春纔過又隆冬時序頻催豈定蹤諸仁
欲覓根源處霜飛葉落在其中。

<sarticle><article>古林如禪師語錄卷三</article></sarticle>
侍者（全圓全法）等記錄
<other>拈古</other>
般若多羅尊者路行次或有人問汝行何急尊者曰
汝行何慢又問汝姓甚麼尊者曰與汝同姓或凡或
聖人莫可知。師云可怪尊者大路不行卻向草窠裏
輥。
玄沙因鏡清問學人乍入叢林乞師指箇入路沙曰
還聞偃溪水聲麼曰聞沙曰從這裏入清有省徑山
杲云若要得箇入路直須離卻者裏。師云得箇入路
許他鏡清更進一程還須妙喜然望堂奧總未得在。
杭州徑山無幻性沖禪師因編無趣錄歸趣云子一
向做得箇甚麼山云性沖買得一段田收得原本契
書請和尚僉押乃將錄呈上趣接得云者箇是我底
你底聻山云和尚莫挽奪行市趣擲下錄本山便出。
師云我若作徑山待他道者箇是我底你底聻便
與作禮云今日念和尚老大。
慈明和尚每室中以水一盆上一口劍下著一緉草
鞋膝上按拄杖凡有僧入門便指纔擬議便棒。師
云作家勘辨互逞機權其間一著另有可觀蓮華若
見這老漢仗劍揮盆便出還有不甘者麼試甄別看。
雪峰敲老觀和尚門觀云誰峰云鳳皇兒觀云作什
麼峰云來啗老觀觀開門扭住云道道峰擬議觀托
開閉門峰後住菴示眾云我當時若入得老觀門你
者一隊噇酒糟漢向甚麼處摸索。師云大小老觀據
令而行雪峰乃東邊失利西邊拔本也是貧兒思舊
債遂喝云當時雪峰下得這一喝免教遞相鈍置。
藥山因龐居士辭山命十禪客相送至門首士指空
中雪云好雪片片不落在別處時有全禪客云落在
什麼處士打一掌全云居士也不得草草士云汝恁
麼稱禪客閻老子不放汝在全云居士作麼生士又
一掌云眼見如盲口說如啞雪竇云初問處但握雪
團便打。師云雪竇雖然勦絕爭奈猶涉泥水蓮華
見處則不然待問和聲推倒雪中祇教他龐公通身
手眼也分疏不下。
殃崛摩羅尊者持缽至一長者家值產難未分長者
云佛之弟子殊為至聖師有何法能免產難殃曰我
乍入道未知此法待問佛來相報遽返白佛佛告曰
汝速去說我從賢聖劫來未曾殺生殃持此語告長
者婦聞之即時分娩母子平安。師云殃崛摩羅被
長者一問送語傳言憐兒不覺醜佛云我從賢聖劫
來不曾殺生其婦聞當時分娩又作麼生春色滿園
關不住一枝紅杏出牆來。
興化問克賓維那曰汝不久為唱道之師賓云不入
者保社化云會了不入不會不入賓云總不與麼化
便打云克賓維那法戰不勝罰錢五貫設讚飯一堂
至來日齋時化自白椎云克賓維那法戰不勝不得
喫飯即便趕出院。師云克賓維那當言不避截舌
興化大似倚勢欺人召眾云爾諸人作麼生與他分
雪卓拄杖云鶴有九皋難翥翼馬無千里慢追風。
寶華侍者看雪竇竇問寶華多少眾者云不勞和尚
如此竇云我好好問爾𨁝跳作麼者云也不得放過
竇云真獅子兒喫茶了竇把住云適來得甚麼無禮
者擬議被竇一掌云歸去分明舉似寶華。師云雪
竇當軒畫鼓氣急殺人侍者龍頭蛇尾暗得便宜蓮
華侍者擬議托開云敗將不斬何故反思仁義勝剛
強。
<pb n="25"/>
一僧於馬祖前作四畫上一畫長下三畫短云不得
道長不得道短離四句答某甲始得祖乃畫一畫云
不得道長不得道短答汝了也後僧舉似忠國師國
師云何不問我。師云這僧只解據虎頭不解收虎
尾馬祖雖然坐斷舌頭撿點將來不無漏逗忠國師
略較些子爭奈陣後興兵若問蓮華不得道長不得
道短離四句答某甲始得遂劈口便打且道與古人
相較幾許。
雲門因僧問如何是異類中行門曰輕打我輕打我
僧曰我會也門曰作麼生會僧遂作驢鳴。師云雲
門披毛戴角太煞慈悲要且坐斷這僧舌頭未得在
待問蓮華如何是異類中行但云一回入草去驀鼻
拽將來。
杭州淨慈斷橋妙倫禪師參無準準以狗子因緣何
有業識令下語凡三十轉不契倫云可無方便乎準
乃舉真淨頌示之倫悚然良久忽聞板聲大悟。師
云大小徑山父子啐啄同時一等播揚家醜。
天台華頂無見先睹禪師白雪度問西來密意未審
如何睹云待娑羅峰點頭即向汝道度以手搖拽擬
答睹便喝度云娑羅峰頂白浪滔天花開芒種後葉
落立秋前睹云我家無殘羹剩飯也度云此非殘羹
剩飯而何睹頷之。師云華頂驗人端的白雲葉落
花開就路還家則且置殘羹剩飯畢竟教誰拈出乃
顧眾云登山須到頂方知宇宙寬。
月溪澄和尚凡見僧請益皆云佛法不是鮮魚那怕
爛卻即趁出。師云不怕爛卻早已臭氣熏天。
無際悟禪師參古拙俊和尚問還我照用來際云若
有照用即成障礙拙云者廝著空佛也救你不得際
云有無俱寂滅空佛悉皆非。師云具眼者照用齊
施顢頇底是非得失顧左右云惺惺著擔板黑似漆。
僧問無幻和尚如何是提婆宗幻云一字不著畫僧
云某甲不問者箇幻云圓相不著圈。師云者般酬
答吐膽傾心爭奈知恩者少設有問蓮華提婆宗向
他道點畫分明具眼者辨取。
嘉興東塔野翁曉禪師無趣參每呈見解師盡與掃
闢昔日所負直使索然一日師謂趣云我有一言要
與你說趣便問師但笑而不語趣又問師又笑趣不
諳旨遂禮拜懇求師不已乃云達磨西來直指人心
見性成佛唯在直下體取子若信得及可放下萬緣
參箇萬法歸一趣領旨後聞雞鳴有省。師云東塔
老漢垂手不同只是不肯一刀兩段若非敬畏委曲
玉成至今言猶在耳。
興善廣禪師掩關皋亭諸處普明用不離左右一十
三載值廣病篤一日舉香嚴獨腳頌問用用纔開口
廣便喝用復擬開口廣又喝用乃點首廣遂付囑。
師云興善老漢把住放行具超方之作普明鈍置鬧
裏稱尊何以見得當陽拋出金剛劍八臂那吒正令
威。
普明用和尚同雪嶠和尚上弦翫月次雪指云者半
箇那裏去了明良久云會麼雪云也只得半箇明云
者半箇那裏去了雪亦良久明云也只得半箇雪相
與大笑。師云二大老互換呈機也是按圖索馬話
他甚麼。
金明和尚問僧如何是探竿影草僧云情知和尚出
某甲手腳不得明云是你答得底那僧云是明便打
云卻是你出我手腳不得。師云金明按款結案者
僧行跡難逃一狀領過還有別出手眼底試定當看。
三塔主峰法禪師有僧參問甚麼處來僧云杭州塔
云船來陸來僧云二途俱不涉塔云作麼生到得者
裏僧云有甚隔礙峰便打僧擬議峰云還道無隔礙
又打。師云三塔獨踞重圍顯發大用者僧奪角衝
關傷鋒犯手蓮華待道爭到得者裏拂袖便出管取
老漢點首歸方丈。
<pb n="26"/>
金明進和尚拈香墜問缾山曰無情如何說法缾山
云和尚拄杖子𨁝跳去也明復勘問缾山拈香墜擲
地又手而立明拾墜置於几缾山云無情說法竟明
休去。師云金明鉗錘在手縱奪全施缾山覿面相
呈曲高和峻無情說法即且置如何拍拍是令喝一
喝云人逢喜事精神爽火裏真金色更鮮。
祇園脩和尚因僧問如何是祖意脩云雙鳳西瓜僧
云如何是教意脩云茜徑芋頭僧禮拜。師云祇園
要捩轉者僧鼻孔殊不知被者僧塞卻眼睛有問蓮
華如何是祖意太湖水闊如何是教意玉井蓮華且
道是同是別。
剖石和尚圓墓上堂具德和尚出禮拜起石便喝德
云法筵初起四眾雲從祖令當行請兄拈出石云鄧
峰頭上雲舒卷德云一句頓開摩醯目萬峰法道又
重光石云漁洋出沒碧波中德云縱料揀於當陽施
主賓於格外則且置只如新聖恩為人一句作麼生
道石云禮拜著德云分明垂手處仔細好生觀石便
打。師云你看二大老箭鋒相注鍼芥相投然雖意
分兩路卻也珠璧爭輝拍膝云若無舉鼎拔山力千
里烏騅不易騎。
<other>頌古</other>
世尊初生時一手指天一手指地周行七步目顧四
方天上天下惟我獨尊雲門云我當時若見一棒打
殺與狗子喫貴圖天下太平。頌云。
纔出娘胎甚奇怪對人偏要風流賣惹得雲門正令
行分明兩彩並一賽。
世尊於臘月八日明星出時忽云奇哉眾生具有如
來智慧德相但以妄想執著而不能證得。頌云。
臘盡陽回作麼生一天星斗繞檐楹瞿曇驀地抬頭
看打失娘生雙眼睛。
世尊一日陞座大眾集定文殊白椎云諦觀法王法
法王法如是世尊便下座。頌云。
覿露當陽正令施電光石火較猶遲一椎敲落中天
月萬里清光若箇知。
世尊昔在靈山會上拈花示眾眾皆默然唯迦葉破
顏微笑世尊乃云吾有正法眼藏涅槃妙心付囑摩
訶迦葉。頌云。
四十餘年話未行末梢拈出覓知音青蛾一笑藏春
色續焰聯芳亙古今。
玉泉皓禪師一日眾集師云作甚麼眾云入室師云
待我抽解來及上廁來見僧亦不去以拄杖趁散。（頌云）。
作家手眼定乾坤不動干戈妙有神直得雄風遍寰
宇一回舉似一回新。
南泉坐次一僧又手而立泉云太俗生僧合掌泉云
太僧生僧無對。頌云。
劈面金錘驗正邪茫然進退實堪嗟令人深憶南泉
老嚴法無民喪盡家。
僧問古德云如何是不動尊德云朝到西天暮歸東
土僧云既是不動尊因甚朝東暮西。頌云。
一鏃穿楊不露鋒吹毛拈起絕雷同知音休向東西
覓不動尊兮在句中。
溈山問仰山曰子今夏菴中曾作甚麼來仰曰開得
一片畬種得三籮粟溈曰今夏可為不空過也仰亦
問溈曰和尚今夏曾作甚麼溈曰饑來喫飯困來打
眠仰曰和尚今夏亦不空過。頌云。
開畬種粟盡玄關喫飯安眠豈等閒父子相將渾不
奈抑揚今古絕躋攀。
趙州到一菴主問有麼有麼主豎起拳頭州曰水淺
不是泊船處便行又到一菴主問有麼有麼主亦豎
起拳頭州曰能縱能奪能殺能活便禮拜。頌云。
兩豎拳頭正令提何分勝負動狐疑作家言外通岐
路果信超方老古錐。
僧新到參趙州州問曾到此間麼曰曾到師曰喫茶
<pb n="27"/>
去又問僧僧曰不曾到州曰喫茶去後院主問曰為
甚麼曾到也云喫茶去不曾到也云喫茶去州召院
主主應諾州云喫茶去。頌云。
祭鬼神茶不易消寧教渴死亦名高呼來喚去因貪
嘴未免當頭惡水澆。
僧問趙州學人乍入叢林乞師指示州云喫粥也未
僧云喫粥了也州云洗缽盂去其僧因此大悟。頌云。
尋常日用與君酬一法纔通萬法周腦後不堪重著
楔縱橫妙舞逞風流。
鎮州金牛和尚每日做飯供眾僧至齋時舁飯桶到
堂前作舞呵呵大笑曰菩薩子喫飯來。頌云。
金牛特地顯全韜杓柄掀翻笑裏刀相喚幾多菩薩
子不知若箇是英豪。
僧問雲門如何是超佛越祖之談師曰胡餅。頌云。
超越之談話最深雲門胡餅播叢林拈來塞斷衲僧
口莫負平生一片心。
僧問雲門如何是佛曰乾屎橛。頌云。
是佛乾屎橛彈指為君訣堪笑老雲門掉棒要打月
靈雲志勤禪師因見桃花悟道有偈曰三十年來尋
劍客幾回落葉又抽枝自從一見桃花後直至如今
更不疑。有僧舉似玄沙沙云諦當甚諦當敢保老兄
未徹在。頌云。
枝頭春色伴勻紅換卻靈雲眼底空人面不知何處
去桃花依舊笑東風。
僧問趙州承聞和尚親見南泉是否州云鎮州出大
蘿蔔頭。頌云。
南泉親見問來由向道鎮州蘿蔔頭千手大悲提不
起風吹日炙許誰收。
佛果舉僧問雲門如何是諸佛出身處門云東山水
上行天寧即不然熏風自南來殿角生微涼。頌云。
出身何處展毫頭滾滾乾坤水上流殿角涼風生八
凱六韜三略一時收。
芭蕉禪師因僧問如何是透法身句師云一不得問
二不得休曰學人不會師曰第三度來與汝相見。（頌云）。
從來底事不相瞞急水打毬君自看坐斷淆訛千里
外團團珠繞玉闌干。
趙州因僧問萬法歸一一歸何處州曰我在青州做
領布衫重七斤。頌云。
衫出青州漫剪裁庭前古柏壯胸懷通身骨𩪸雲難
護贏得虛空笑滿腮。
雲門因僧問如何是雲門一曲師云臘月二十五。（頌云）。
凍梅枝上嘴盧都玉板輕敲格調和短笛無腔忘六
律春回萬物悉皆蘇。
風穴因僧問如何是佛師云杖林山下竹筋鞭。頌云。
杖林山下竹筋鞭打著南邊動北邊擊碎波心千丈
月斷橋流出渡頭船。
昔有婆子臨齋入趙州法堂云者一堂師僧總是婆
婆生底惟有大底孩兒忤逆不孝州纔顧視婆便出
去。頌云。
著甚來由入法堂出言吐氣不慚惶當時若作今時
會忤逆兒孫滿太唐。
香嚴垂語云如人上樹口銜樹枝腳不踏枝手不攀
枝樹下忽有人問如何是祖師西來意不對他又違
所問若答他喪身失命正當恁麼時作麼生即有虎
頭招上座出云上樹即不問未上樹請和尚道師乃
呵呵大笑。頌云。
要津把斷驗英才棧道明脩兵暗埋誰道白拈剛撞
著干戈從此遍天涯。
魏府大覺和尚因僧問如何是本來身覺云頭枕衡
山腳踏北岳。頌云。
潦倒年來任性情仙都踏遍又蓬瀛有名不載籍天
府剩得聲傳四海清。
玄沙見僧來禮拜乃曰禮拜著因我得禮你。頌云。
<pb n="28"/>
因我得禮你平地波濤起就手捉鯤鯨須彌翻海底。
同安常察禪師因僧問如何是天人師安云頭上角
未全身上毛不出僧曰如何是頭上角未全安云不
擎戴僧曰如何身上毛不出安云寸絲不挂。頌云。
土面灰頭不計秋懶將人事得優游三皇自此稱尊
貴百辟從教抱杞憂。
玄沙因僧問如何是清淨法身師云膿滴滴地。頌云。
秋江吹起白蘋風欸乃漁歌曲調中好肉剜瘡膿滴
滴五湖流出蓼花紅。
斷橋和尚悟道因緣頌。
一不做二不休醍醐毒藥一時投敲出紅輪輝宇宙
山青水綠自悠悠。
白雲度參無見和尚問西來密意未審如何見云待
娑羅峰點頭即向汝道。頌云。
此處無銀兩俗人酤數鐘漫云滄海變終不與君通
普明和尚與雪嶠大師翫月頌。
不同生死亦同條拍拍輸他善唱敲雖不當陽誇勝
負孤明一鑑露全韜。
興善廣和尚在徑山看雪次侍僧云滿山都是雪廣
云隨聲逐色漢僧云乞師離聲道一句廣云滿山都
是雪。頌云。
雪滿峰頭仔細看和贓捉敗太無端直饒離卻聲前
句樹上油麻攤大難。
無趣和尚與無幻和尚僉押因緣頌。
雙徑峰前置得來契書呈上絕疑猜那知縱奪超群
手父子宗風遍九垓。
無趣和尚問一講主經前一句逼塞虛空經後一句
充滿大地抱括一句函蓋乾坤作麼生主無對趣云
善來法師。頌云。
明暗齊拋覿露鋒咽喉塞斷氣難通若不當機全殺
活紛紛義學盡迷蹤。
無幻和尚因僧問如何是西來密傳心印幻呵呵大
笑僧云密傳箇甚麼幻打云開門漁笛近明月在滄
浪。頌云。
密傳心印意如何縱使仙陀莫測他駿馬見鞭飛迅
去韓盧逐塊落前坡。
普明用和尚訪湛然和尚云目前無法意在目前是
如何湛云聞得令師出關那明云不是目前法非耳
目之所到又作麼生湛云請出我要止靜明拂袖便
出。頌云。
快便難逢為舉揚目前無法意全彰兩彩剛然成一
賽腳尖踢碎月華香。
普明因介菴參纔跨門便云是甚麼菴擬對明震威
一喝菴豁然契悟便掩耳而出。頌云。
拂拂春風上苑香遊人不禁醉壺觴等閒覷破東君
面勒馬歸來月轉廊。
普明上堂僧問如何是古佛心明便打僧云如何學
人心明云欲攫游龍蝘蜒競上僧云畢竟如何明連
棒打出。頌云。
今古絕言詮游龍浪潑天郎當遭白棒忍痛欲成顛。
德山托缽頌。
無端撞遇死怨家堪笑堪悲毒鼓撾正好一場春夢
破令人轉憶轉咨嗟。
女子出定頌。
聞者聞兮見者見春風吹落桃花片寂寥深徑布紅
霞誰薦堂前飛乳燕。
丹霞燒木佛頌。
寒逼方將木佛燒鬚眉脫落得豐饒一片白雲橫谷
口幾多歸鳥盡迷巢。
月溪鮮魚頌。
膠盆掇出自施張罕遇知音不熱忙過量英靈言外
薦謾開臭口道平常。
金明探竿影草頌。
<pb n="29"/>
據令先行驗作家當機誰敢納些些不施煮鳳烹麟
手難踞寰中辨正邪。
追和宋大川禪師蜘蛛頌。
風前巇險立乾坤布網張羅為養生打盡游蜂蟲蝶
類一絲收放去來行。
　　　　　　　　　（信士徐志寧室戴氏上侍
　　　　　　　　　母親汪氏男吉生女旺姐
　　　　　　　　　發心敬梓保荐先父文儒
　　　　　　　　　朝奉早登蓮界陽眷安寧
　　　　　　　　　俱家有慶道心永固吉祥
　　　　　　　　　如意者）
古林如禪師語錄卷三

<sarticle><article>古林如禪師語錄卷四</article></sarticle>
侍者（普觀露芳）等記錄
<other>機緣</other>
僧問無夢無想主人公在甚麼處安身立命師云拋
綸橫臥柳溪邊僧云不會師云夜靜水寒休著餌扁
舟載月洞庭西遂掩圓光。
數僧撞入方丈師云請坐喫茶一僧云大用現前何
得說禮師拈棒便打又一僧喝云休要弄巧落節師
云且道過在那裏眾擬議師云一隊掠虛漢盡打出
僧問如何是清淨法身師云鯰魚上竹竿僧云意旨
如何師云一日一千里僧禮拜師便打。
僧問吸盡西江水師今難下鉤師打云洞庭太湖心
巨浪湧峰頭僧云好手不張名師又打云重賞之下
師至彌陀寺有居士求開示師云俗士何不禮拜聻
士云還作儒禮佛禮師云俱用不著士擬議師便喝
士云請師別通箇消息師便打。
師牧牛僧問和尚是善知識為甚隨水牯牛腳跟轉
師云住持不易僧回首師云吽吽。
一僧外入喚師師應諾僧云著賊了也師云甚麼時
節僧擬開口師掌云原來不是。
師閱經題[米-木+八]字問淳菴汝作麼生淳云昔有僧請益
地藏以字不成八字不是未審是什麼字藏云看取
下文註腳未審和尚如何指示師舉絕岸頌云汝因
緣卻在者裏淳潛思少頃復問云還有別通底消息
麼師乃喚淳菴淳欲應師振威一喝淳汗流頰背拜
云原來者箇師攔胸把住云你見甚麼速道速道淳
喝師托開云是即是是即不是淳忽有省便出。
僧問不思善不思惡如何是父母未生前本來面目
師云眼觀月色僧云如何是已生面目師云耳聽風
聲僧有省。
圓墓僧參正值春雪風雨師與眾茶筵問僧汝名甚
麼僧云法弘師云法作麼生弘道道僧擬禮拜云求
和尚慈悲師云風吹柳絮毛毬走雨打梨花蛺蝶飛
淳菴在旁云人人自有箇箇不無因甚要代師云好
與三十棒淳云慈悲太煞師云何不近前領話淳云
某甲禮拜去也師云放汝一頓。
二僧新到師問一向在甚麼處僧云興化師云到者
裏作麼僧擬議師便打顧旁僧云第二位道看僧云
師唱誰家曲宗風嗣阿誰師云藕花香遍界翠色滿
林梢僧進語師便喝僧云既闡濟上宗四境作麼說
師云一一問將來僧云如何奪人不奪境師云憶昔
王孫久不歸如何是奪境不奪人師云春風芳草曷
勝悲如何是人境兩俱奪師云吹殘玉笛人千里僧
云如何是人境俱不奪師云今日衷腸傾向伊僧云
向上宗乘蒙指示覿面相呈句若何師云花雨繽紛
飄滿座天風時送御爐香僧禮拜師云放汝三十棒。
蓮華六問
太湖三萬六千頃且道源頭在那裏。
七十二高峰畢竟那峰為主。
五音拍板匝地普聞琵琶橋按調誰箇知音。
<pb n="30"/>
蓮華地湧香徹古今何故無人嗅著。
柏樹子庭前聳翠還有人覷著者麼。
滸墅關把斷要津因甚得到者裏。
僧問準提菩薩通身是手因甚被人偷去毘盧帽師
云且放一線僧禮拜師便打僧云何故打某甲師復
打云來說是非者便是是非人。
師呼行者抬梯來者云和尚有法為甚要某甲取師
云無小人不成君子者喝師云我宗有四喝汝是第
幾喝者擬議師連棒。

<other>像讚</other>
<other>初祖像讚</other>
 登山涉水尋知己一到梁邦便失利指望魏土去拔
本寥寥冷坐難出氣翻思恐賺後兒孫存何面目歸
西去咦若無雪中人斷臂爭得血脈流此地 
<other>觀音大士讚</other>
 妙辨圓融應化無量手眼通身現真實相或示男女
作人榜樣洛陽橋下賣風流金沙灘上身命放紫竹
林間別一枝水月光中悉相向稽首大士持蠡捉蚌 
<other>普賢大士讚</other>
 行願洪深毛端示現華藏重重髑髏前見跨象雲霄
任去來峨眉峰頂驅雷電 
<other>金明老人讚</other>
 兀坐蠡湖慈威並攝未跨船舷雷轟電掣不嗔唐土
二三卻笑西天四七正法眼藏瞎驢邊滅逆順縱橫
金明師翁曲中有直 
<other>藕菴法華老人讚</other>
 慣作白拈得自由眼光爍破碧天秋踏翻婁上江心
月凜凜神威播四洲 
<other>水香院唯一尊宿讚</other>
 骨瘦崚嶒一幅鐵面及第心空阿誰敢羨水香院裏
布旗鎗一喝分流如缾瀉高坐巍然聞名見面咦 
<other>自題</other>
 者箇村僧神頭鬼臉手執白拂遭他撿點生平吐膽
傾心換卻時人雙眼縱有丹青畫得來舌上風雷如
電卷 
<other>又讚</other>
 一向藏身穩密何期夙債難酬幾番放下土面灰頭
逢人話到關心處不覺哆啝較一籌任從衲子趣向
也須拶透根由栽田博飯尋常事令人轉見亦風流 
<other>流慶隱如老宿讚</other>
 他道自居安樂我觀夙債現酬望脩文殊智慧山高
誰知普賢行海洪深仔細沉吟假作癡呆缽盂懶去
安柄直示英靈情性好翻貝葉廣度群迷咄 
<other>一花五葉圖讚</other>
 法脈傳流以貫通道行寰宇悉昌隆一天星斗咸瞻
仰萬古須教徹[(壴*皮)/耳]聾 
<other>玉峰自培叔讚</other>
 齠齔入空門行波離規道浮屠翡點翠祖業家聲浩
相見還他賓主句玉峰巔上立高標 
<other>行實</other>
庚戌師住蓮華方丈眾請所述行由師云自慚鮮德
不堪挂齒豈可今日播揚家醜乎奈事不獲已強以
應命余乃上海欽賜樂壽堂潘相國裔孫父號濟寰
母沈氏因父目疾移居崑山縣祖塋為業時生余於
崇禎壬申年五月初三日卯時也自幼敬佛遊山禮
塔擬欲脫塵奈何父母年老長兄先喪志期奉養親
闈終日憂懷未決所向至十六歲父亡悲哀傷戚之
情未敢忘也俄經歲月悠悠漾漾忽有雙人過舍促
余觀劇因而感發遂出家禮本縣唯一禪師取字道
雄落髮流慶菴年方二十四歲頃又遭母喪余即號
天大哭恨不能報答劬勞如之奈何及久往浙遍參
乃受戒法輪朝夕參究不思善不思惡阿那箇是父
<pb n="31"/>
母未生前本來面目忽一日搬椅子觸發有省遂入
方丈請益輪云不是心不是佛不是物是箇甚麼余
曰杭州雷峰塔輪云又是物了也余曰莫錯會好輪
云惟恐上座認奴作郎余曰明眼人前安敢造次輪
云知即得余珍重而出偈曰透出娘生鐵面中縱橫
無處不藏鋒拳破虛空揮佛祖山河大地一輪紅忽
值沙汰時乃參藕菴老人一日飯罷余問搖脣鼓舌
時如何老人將口水驀面一潑余始得脫然復至法
輪執事追念法門未可報親恩於萬一居復何益因
事絕退再參藕菴老人即充維那一日命入室纔禮
拜老人云釋迦老子因甚打失半邊鼻孔余云和尚
與麼道那老人云真獅子兒余便喝老人云善能哮
吼余又喝老人亦喝余禮拜老人說偈云當陽覿面
提覿面當陽吼付於獅子兒不前亦不後遂付衣拂
源流拄杖更名機如號古林時丁未年事也次命秉
拂機緣不及盡述至戊申有師叔自培同諸紳衿請
住玉峰華藏寺余念福薄退隱林下操道待龍天推
出可耳即往禾之金明省覲師翁相見人事畢留住
客寮匝月師翁特命監院事往返兩載不敢離於左
右也庚戌秋承一老和尚及諸紳衿請住永正禪院
余媿無能再拜懇辭復歸吳門謁蓮華古燈和尚一
見命為西堂未及半載和尚因事意欲往浙率諸大
檀將院事交託不慧余想法門道義斷不可辭勉力
承任蓋庚戌冬也是時余住百物一空只得拖犁拽
耙守拙待時已經八載殿堂佛像眾檀山主同心贊
成不敢效古人土面灰頭澹泊自甘余之常分耳汝
輩出家道流安可坐視叢林偷閒怠惰蓋不得已正
是黃葉止啼之說諸人更須矢志向前真操實履毋
效余之菲才未能出類拔萃也久立眾煩各自珍重
眾禮謝而退。
<other>脩淨業十偈</other>
 有箇扶桑金彈子光流懸鼓射西林幾多出格英靈
士誰肯忙中惜寸陰 
 終日阿彌意若何八功德水泛波羅六度之中齊合
轍脫體風流轉更多 
 倒腹傾腸為指迷悟迷切勿此中疑迷悟兩忘開正
眼鑊湯爐焰是蓮池 
 一句彌陀撇萬緣威儀寂靜體安然太虛寥廓窮三
際九品蓮臺早現前 
 樂邦元不在西東百憶分身掌握中聲色踢翻真絕
唱天花搖散滿虛空 
 晝夜彌陀十萬餘須知覿體見真如就中底事全收
放卍字標胸定不移 
 蓮花國土無關鎖歡樂場中有鐵圍透得目前情見
過遙垂金臂願同歸 
 託化蓮臺最勝緣髑髏拋去豈留連金波度過難遭
想登岸休回般若船 
 迥脫娑婆莫妄求菩提果證總無憂絕言詮處雷音
震接引舒光上玉樓 
 念佛如獅吼一聲群魔膽喪鬼神驚六時能把乾坤
轉直踐西方路坦平 
<other>和宋天封佛慈禪師蜜蜂頌</other>
 匝地風和日暖時千紅萬紫采芳歸從今識得根源
後更不隨行逐隊飛 
 滿身香染別生涯奪得花魁旋入衙妙用縱橫渾足
快兒孫濟濟自成家 
 覺苑花敷正此時橫身直入絕支離看他赤手成家
業不負重恩始暢脾 
 鬧裏翻身逗曉光驚群出眾幾曾忙百花叢裏全提
令毒尾鋒前孰敢當 
 一枝春信透枯桐左右逢源處處通占盡風流無限
意歸來衣錦帶花紅 
<other>和宋金明一擊軒韻</other>
<pb n="32"/>
 檐前指出莫驚持積翠叢中絕所知澹蕩高標清節
操涼風劈面凜然吹 
 疏疏密密數千竿抹雨衝煙徹骨寒自從擊著心空
後直透威音那畔觀 
 篩風拂月孰知音撲落清奇物外聞獨許香嚴明此
意倩伊高節自懷君 
 解籜清陰正此時披雲弄石動風微一聲劃破揮空
令也助從前格外機 
<other>己酉歲余在金明師翁處監院翁命到庄夜坐見
月華而成偈</other>
 碧空涵淨一輪明寶色光華奪兩睛匝地普天成片
錦時人那見月中精 
<other>火爆頌</other>
 頂門一竅不通風惡性無明滿肚中快便相逢輕按
著怒雷聲震耳雙聾 
<other>風箏頌</other>
 養成羽翮舞翩躚就下高飛奏碧天不律工商歌一
曲夜來煙火灼雲顛 
 窈窕風流徹體空虛凝一片白雲中生來俊骨沖霄
漢豈逐旁觀別調功 
<other>和缾山蘭花頌</other>
 空庭樹底久藏身忽爾花開劫外春秀挺一枝香遍
界悠然不負古今真 
 一自深埋已有年枝枝葉葉賽青蓮驚群別有清香
質奪得熏風一著先 
 幽香不是浪傳名曳杖來看種現成馥馥風流無限
意何妨從此樂生平 
<other>答問梅舜日法兄</other>
 高標獨占上元時鐵骨稜稜只自知歷盡嚴寒丰韻
別冰心猶笑萬花遲 
<other>示尤淳菴居士偈</other>
 桂馥蘭馨每共兼當人底事氣森然維摩今古門無
別俊哉拶透火中蓮 
<other>偈贈徐文儒居士</other>
 多方相識意偏深一晤蓮華契妙音聞聽松風與鳥
語大家來撫沒絃琴 
<other>贈程從先居士</other>
 訪道也曾偕野叟乘閒時亦話多難君今不負靈山
囑扶起門前舊剎竿 
<other>贈凌君禎居士</other>
 百非關透氣如王鐵骨豪雄孝義雙彭老已經超歲
月期君壽量共天長 
<other>贈方順宇居士</other>
 知君仗義更疏財八福良田任意栽始信靈根原有
得真風一段自天來 
<other>贈汪行可居士</other>
 無絃琴細響孤清喜有流泉夜和鳴橋下琵琶彈不
徹幾人能著眼中聽 
<other>贈心目姪</other>
 日誦千言萬句真就中一著最為親若還此處明機
變報答師恩好立身 
<other>示靈峰徒</other>
 參學隨師繼古人莫生我慢起貪嗔庭前翠柏枝枝
秀異日高撐絕比鄰 
<other>示貫實徒</other>
 學道始終無異心钁頭日用要親臨蓮華佛法無多
子自是高流意獨森 
<other>示靜軌徒</other>
 汝今年少入空門著意朝參與暮昏要見本來真面
目依然明月照前村 
<other>示梨園偈</other>
 風流年少如花窈歌向人前聲更巧百怪千奇演出
場喚回幾箇知分曉 
<pb n="33"/>
<other>徑山即事</other>
 樓閣三千聳翠微五峰高卓顯全機橫擔竹杖凌霄
頂喝石巖前驟步歸 
<other>住天平山林覺寺</other>
 常掩柴扉人罕知時聞幽鳥話多奇門緣塔卓靈巖
近戶聳天平險峻支苔徑落花牽客興野橋曲澗動
神思疏狂入世情難盡好闢青山更不違 
<other>金明千佛閣上梯</other>
 寶閣巍然日影低流鶯相顧去來啼一泓蠡水連天
碧幾樹幽林帶鳥棲南望鴛湖源浩渺北窺檇李路
蹺蹊門前車馬紛紛過喬木森森繞座齊 
<other>玉峰塔</other>
 直上凌霄勢巍峨插漢標清風來匝地遠送鐸聲高 
<other>訪白雲寺</other>
 澹宕山雲高復低萬峰端肅拱天齊清泉一派流香
咽滿目松篁送鳥啼 
<other>訪吳菴</other>
 九龍環翠繞檐楹悵望蘇臺舊盛名迢遞路窮人不
到門蘿緣徑話難頻 
<other>初住蓮華</other>
 疏籬破屋實堪愁喜有深林鳥語幽湖上有山雖未
隔夜來漁艇近滄洲 
<other>燈油偈</other>
 續焰聯輝不夜天光吞萬象勝莊嚴渠能莫若親垂
手百福彌增壽愈堅 
 一點孤懸琉璃殿亙古不磨示方便萬象森羅影現
中重重爍破瞿曇面 
<other>村居六偈</other>
 平生心性出余癡任意隨緣總是宜臨風一曲陽春
調試問男兒知未知 
 古德居山我隱村钁頭終日有高論及時莫使荒多
技布種嘉苗到眼跟 
 垢面生嫌百結衣糠團麥粥療余饑片片雪花飛滿
室繩床冷坐憶楊岐 
 鄉居誰不漸擔憂世事生平懶應酬冷熱門庭誇自
得從他喚馬亦呼牛 
 高堂庭敞似雲深萬朵晴巒匝座陰風送好帆歸遠
岫一輪皎皎印湖心 
 荒郊何處子規啼門徑殘紅砌落暉舉步迴廊香脈
脈幾多佳景點苔飛 

<other>佛事</other>
<other>藕菴先老和尚靈骨至寺入塔</other>
師拈香云此瓣香難以提不可放今日虔爇爐中供
養昔年曾過此山本師藕菴大和尚送入多子淨寶
幢內萬彙吉祥長安長樂四隅熙寧十方慶泰新緣
青溪繞殿閣晴光瑞氣布寰區且道我先師復來一
句又作麼生遂焚香云者段風流邁今古巍然端坐
視蓮花。
<other>為道生禪師起龕</other>
卓拄杖云出門一句為君通剔起眉毛不見蹤珍重
此時須快便從教步步駕清風。
<other>舉火</other>
師拈火炬云恭惟道生本公世壽三十餘年僧臘已
經八載林下水邊不受羅龍玉峰頂上嘯月吟風蓮
華雖與同條生不與同條死即今諸尊宿輩命吾為
公茶毘一句又作麼生擲火炬云紅爐焰上翻身去
靉靆雲中笑點頭。
<other>入塔</other>
二月東風嶚峭寒凍梅乍吐玉珊珊多子塔前分瑞
色春光占斷白龍潭遂送入云珍重。
<other>為月池老宿火</other>
榴花紅映娘生面競渡流中弔屈原今日踏翻重舉
<pb n="34"/>
出更餘高步為君宣且道那一步擲炬喝一喝。
<other>入塔</other>
舉靈骨云火滅灰飛月落池光吞萬象正相宜從空
放下君須委穩步前行更不移且道路頭在甚麼處
隨送入云流水下山非有意片雲歸洞本無期。
<other>為本寺文源行者火</other>
拈火炬云桂花香裏傳消息梧葉飄飄送晚秋且道
此行何處著白蘋紅蓼兩悠悠便擲下。
<other>為方順宇居士童男</other>
千波萬狀出頭來十載餘春又入胎劬勞未報時當
蹇乳哺空酬命運乖莫謂蓮華多饒舌為伊顯示絕
疑猜亦感繫珠還可否化城切勿意徘徊。
<other>埋義犬語</other>
異類其形掉尾猙獰風霜不避二八餘春若見不良
舍命忘身此時正好得力何其債足竟行我若不藏
土你凌辱難禁咄即今脫盡皮毛去換來面目證無
生。
古林如禪師語錄卷四
（山主趙士逵室人吳氏法名全元敬梓願成證覺
板存楞嚴藏流通）

<other>靈峰蕅益大師自傳（前後有門人私識三則附記一通）</other>
（先大師生平，不曾乞緇素一字。不唯佛法難言，知己難得，亦鑒尚虛名之陋習，而身為砥
也。西逝時，誡勿乞言，徒增誑誤。嗚呼，冰操如彼，治命如此，安敢不遵。今刻老人自傳一通。
述其意於首。門人靈晟稽首。）
（先師壬辰秋，決志肥遯，緇素遮道不得。請述行腳。冬憩長水營泉寺，念行腳未盡致，復述
茲傳。癸巳春，過古吳，有老人二三舊友，或謂傳既寓名，則宗譜法號可弗出。或謂一生心
跡可述，夢感等嫌自言，老人一笑，慨然刪改。時從古吳，傳至留都，與長水本數處不同。後
堅密子成時，謂傳收著述未盡，請補。於是與古吳本又增數句矣。今同門刻傳，命南酌同
異。南思老人一生苦心，唯佛祖知之，餘難知者。至不獲已述傳，令後裔有聞，此四宏法門，
三祇誓海，可以古人自作別傳之例例之也邪。允宜從營泉本，照第三番補遺書，閑字不
妨互證。僉曰善，錄定本如左。門人照南稽首。）
<other>八不道人傳（老人親筆評語三處附。○取中論八不梵網八不之旨）</other>
八不道人，震旦之逸民也。古者有儒，有禪，有律，有教。
道人既蹴然不敢。今亦有儒，有禪，有律，有教，道人又
艴然不屑。故名八不也。俗姓鍾，名際明，又名聲，字振
之。先世汴梁人。始祖南渡，居古吳木瀆。母金氏，以父
岐仲公，持白衣大悲咒十年，夢大士送子而生。蓋萬
歷二十七年己亥，五月三日亥時也。七歲茹素，十二
歲就外傅，聞聖學，即千古自任，誓滅釋老。開腪酒，作
論數十篇闢異端，夢與孔顏晤言。十七歲，閱自知錄
序，及竹窗隨筆，乃不謗佛，取所著闢佛論焚之。二十
歲，詮論語，至天下歸仁，不能下筆。廢寢忘餐三晝夜，
大悟孔顏心法。冬喪父，聞地藏本願，發出世心。二十
二歲，專志念佛。盡焚窗槁二千餘篇。二十三歲，聽大
佛頂經，謂世界在空，空生大覺，遂疑何故有此大覺，
致為空界張本，悶絕無措。但昏散最重，功夫不能成
片，因決意出家，體究大事。二十四歲，夢禮憨山大師，
哭恨緣慳，相見太晚。師云，此是苦果，應知苦因，語未
竟，遽請曰，弟子志求上乘，不願聞四諦法。師云，且喜
居士有向上志，雖然不能如黃蘗臨濟，但可如巖頭
德山。心又未足，擬再問，觸聲而醒。因思古人安有高
下，夢想妄分別耳。一月中，三夢憨師，師往曹谿，不能
遠從。乃從雪嶺師剃度，命名智旭。雪師，憨翁門人也。
夏秋作務雲棲，聞古德法師講唯識論，一聽了了，疑
與佛頂宗旨矛盾。請問，師云，性相二宗，不許和會。甚
怪之，佛法豈有二岐邪。一日問古師云，不怕念起，只
怕覺遲。且如中陰入胎，念起受生，縱令速覺，如何得
脫。師云，汝今入胎也未。道人微笑。師云，入胎了也。道
人無語。師云，汝謂只今此身，果從受胎時得來者邪。
道人流汗浹背，不能分曉，竟往徑山坐禪。次年夏，逼
拶功極，身心世界，忽皆消殞。因知此身，從無始來，當
處出生，隨處滅盡，但是堅固妄想所現之影，剎那剎
<pb n="35"/>
那，念念不住，的確非從父母生也。從此性相二宗，一
齊透徹，知其本無矛盾，但是交光邪說，大誤人耳。是
時一切經論，一切公案無不現前，旋自覺悟，解發非
為聖證，故絕不語一人。久之則胸次空空，不復留一
字腳矣。二十六歲受菩薩戒。二十七歲遍閱律藏，方
知舉世積訛。二十八歲母病篤，四刲肱不救，痛切肺
肝。（既悟此身非父母生，何故又刲肱救母，參。）葬事畢，焚棄筆硯，矢往深山。
道友鑒空，留掩關於松陵，關中大病，乃以參禪工夫，
求生淨土。三十歲，出關朝海，將往終南，道友雪航，願
傳律學。留住龍居，始述毗尼事義集要，及梵室偶談。
是年遇惺谷歸一兩友，最得交修之益。三十一歲，送
惺谷至博山薙髮，隨無異禪師至金陵，盤桓百有十
日，盡諳宗門近時流弊，乃決意宏律。然律解雖精，而
煩惱習強，躬行多玷。故誓不為和尚。（三業未淨，謬有知律之名，名過
於實，此道人生平之恥。）三十二歲，擬註梵網，作四鬮問佛，一曰
宗賢首，二曰宗天台，三曰宗慈恩，四曰自立宗。頻拈
得台宗鬮。於是究心台部，而不肯為台家子孫。以近
世台家，與禪宗賢首慈恩各執門庭，不能和合故也。
（時人以耳為目皆云道人獨宏台宗。謬矣謬矣。）三十三歲秋，惺谷壁如二友
去世，始入靈峰過冬，為作請藏因緣。三十五歲，造西
湖寺，述占察行法。三十七歲，住武水，述戒消災略釋，
持戒犍度略釋，盂蘭盆新疏。三十八歲，住九華。次年
述梵網合註。四十一歲。住溫陵。述大佛頂玄義文句。
四十二歲，住漳州，述金剛破空論，蕅益三頌，齋經科
註。四十四歲，住湖州，述大乘止觀釋要。四十六歲，住
靈峰，述四十二章經遺教經，八大人覺解。四十七歲，
住石城，述周易禪解。是秋，住祖堂。越二年，述唯識心
要相宗八要直解，彌陀要解，四書蕅益解。五十一歲
冬返靈峰述法華會義。次年述占察疏，重治律要。五
十四歲，住晟谿，草楞伽義疏，遷長水而始竟。尚有閱
藏知津，法海觀瀾，圓覺維摩起信諸疏，厥願未完，姑
俟後緣而已。生平嘗有言曰，漢宋註疏盛，而聖賢心
法晦，如方木入圓竅也。隨機羯磨出，而律學衰，如水
添乳也。指月錄盛行，而禪道壞，如鑿混沌竅也。四教
儀流傳，而台宗昧，如執死方醫變證也。是故舉世若
儒若禪若律若教，無不目為異物，疾若寇讎。道人笑
曰，知我者，唯釋迦地藏乎。罪我者，亦唯釋迦地藏乎。
孑然長往，不知所終。
（先大師示寂，不肖成時謬膺同門嚴命，輯靈峰宗論。輯成，載老人自傳於卷首。因念老人
癸巳甲午二年中，行腳還山，并所有著述。及乙未正月，末後一段光明，皆缺然無紀。同門
又謬謂不肖侍行腳，知其事為詳，理應附記，辭不獲，合十稽首記曰。）
靈峰蕅益大師自傳，成於壬辰臘月。次年癸巳，老
人五十五歲，夏四月入新安，結後安居，於歙浦天
馬院，著選佛譜，閱宗鏡錄，刪正法涌，永樂法真諸
人所竄雜說引經論之誤，及歷來寫刻之訛，於三
百六十餘問答，一一定其大義，標其起盡。閱完，作
校定宗鏡錄跋四則。又汰袁宏道集，存一冊，名袁
子。秋八月，遊黃山白嶽諸處。冬復結制天馬，著起
信裂網疏。次年五十六歲甲午，於正月應豐南仁
義院請，法施畢，出新安。二月後褒灑陀日，還靈峰，
夏臥病，選西齋淨土詩，製贊補入淨土九要，名淨
土十要。夏竟，病愈。七月述儒釋宗傳竊議。八月續
閱大藏竟。九月成閱藏知津，法海觀瀾二書。冬十
月病，復有獨坐書懷四律。中有庶幾二三子，慰我
一生思之句。十一月十八日，有病中口號偈。臘月
初三，有病閒偶成一律。中有名字位中真佛眼，未
知畢竟付何人之句。是日口授遺囑，立四誓，命以
照南等慈二子傳五戒。菩薩戒，命以照南靈晟性
旦三子代座代應請。命闍維後，磨骨和粉麵，分作
二分，一分施鳥獸，一分施鱗介，普結法喜，同生西
方。十三起淨社，有願文。嗣有求生淨土偈六首。除
夕有艮六居銘，有偈。乙未元旦有偈二首。二十日
病復發，二十一日晨起病止。午刻，趺坐繩床角，向
<pb n="36"/>
西舉手而逝。時生年五十七歲，法臘三十四。僧夏
從癸亥臘月，至癸酉自恣日，又從乙酉春，至今乙
未正月，共計夏十有九。丁酉冬，門人如法茶毗，髮
長覆耳，面貌如生，趺坐巍然，牙齒俱不壞，因不敢
從粉骴遺囑，奉骨塔於靈峰之大殿右。（丁酉下四十二字，係
戊戌春茶毗後補記。）嗚呼，痛哉。世閒眼滅，正法幢摧。惡心向
佛之魔邪，誰與救正。好心遭毒之男女，誰與扶持。
良以吾輩業重，不能感哲人久住故耳。老人傳末
云，尚有閱藏知津，法海觀瀾，圓覺維摩起信諸疏，
厥願未完，姑俟後緣。又閱藏畢，然香願文中云，一
者竊見南北兩藏，並皆糢糊失次，或半滿不辨，或
經論互名，或真訛不分，或巧拙無別，雖有宋朝法
寶標目，明朝彙目義門，並未盡美盡善。今輒不揣。
謬述閱藏知津，法海觀瀾二書，儻不背佛旨，乞得
成就流通。二者如圓覺維摩彌陀地藏乃至大涅
槃經，夙有微願，再加解釋，并僧史寶訓，亦願增修，
仰求庇護，令得速成。又定嗣註經目，有行願品續
疏，圓覺經新疏，無量壽如來會疏，觀經疏鈔錄要，
十輪經解，賢護經解，藥師七佛經疏，地藏本願經
疏，維摩補疏，金光明最勝王經續疏，同性經解，無
字法門經疏，十二頭陀經疏，仁王續疏，大涅槃合
論，四阿含節要，十善業道經解，發菩提心論解，摩
訶止觀輔行錄要，僧史刪補，緇門寶訓，共二十一
種。上三處所列，唯閱藏知津，法海觀瀾，起信疏告
成，餘俱不可復得矣。雖然，老人著述頗富，識取綱
宗，更何所欠，況大用方新，願輪正轉，珍池受記之
後，速入娑婆，收拾有緣，喘息未了，公案當可頓完。
吾輩現在未來，皆可親近受學，勿以時方形骸不
實之相，貳其心可也。但成時受恩最深，負恩最重，
又緬想哲人閒出，妙法難逢，又念大事因緣，關繫
萬世，雖流通有時，而眾生障難殷繁，爰然香一千
炷，捨身洪流，一報師恩，助轉願輪，二供妙法，生生
值遇，三轉劫濁，救苦眾生，四代粉骴，滿師弘誓，五
懺重罪，決生珍池。嗚呼，知我罪我，唯大地眾生乎。
順治乙未臘月十二日不肖門人成時稽首謹記
<other>附記</other>
靈峰大師入滅八年壬寅七月，門人性旦病逝，
先書囑語，面乞不肖成時，并胞兄胡淨廣，粉遺
骨，代先老人滿甲午臘月初三日所命。先是成
時邀淨侶，禮佛說佛名經，旦就壇然頂燈，以報
法乳深恩。至是復有此囑，謹就八月，集眾修行
藥王本事七晝夜，而作法焉。於時法弟通玄粉
骴，成時說偈曰，無身何必苦摧殘，只為無身故
不貪。此意許誰能會得，前三三與後三三。旦出
新安績邑胡氏望族，年三十三歲。退居近住。故
無夏。不畜徒眾，故無傳。為學精細，少年如槁木
死灰。雖性相圓明，而以未悟為恥，以愚拙為懼，
故不敢任法道。身孱弱而苦行，不為人敬憚，而
愈不文其過。病中初現業相。哀籲於佛，乃見彌
陀接引。去時眼耳根離，唯蹲坐微笑不已。著有
和西齋淨土詩，及圓覺疏，未行。旦逝之次年四
月，道友程從焜感其事，亦力疾念佛西逝，自聞
異香越數日，猶趺坐巍然，舉手昂視。焜歙之槐
塘人，其近事菩薩兩戒，皆稟於先老人者。癸卯
冬，成時稽首附記。
<other>靈峰始日大師私諡竊議</other>
古歙門人成時稽首百拜議
蕅益老人遷化靈峰。門人成時議行私諡。或曰，有典
乎。曰，自柳下惠後，有王文中，朱文忠，陶靖節，蕭文元
諸人，皆門人為道而尊師，尊師以明道。由周而來，昭
昭也。曰，世閒法耳，出世有典乎。曰，志磐師作佛祖統
紀，興道下八世，無師號者，悉立私諡。志之曰，是蓋尊
祖之大義也。世出世何閒哉。曰，聞其典，知其義矣，未
<pb n="37"/>
悉其故，豈無力請於朝，或位不在龍錫之列邪，抑朝
有所諱，定論不得不在野邪。曰，蔡邕元結，豈不能為
朱穆元延祖乞易名於漢唐之世乎。文忠靖節，載在
漢書宋史，功令何嘗拘，聖明何嘗諱乎。然則何故，曰
不失其實也。世閒聖賢，有舉世不見其心者，柳下為
士師，三黜不去，欲護生於刀鋸鼎鑊閒也。既不能大
行其道，以期於無刑，則不羞不卑，隨地救民於死，其
和也，所以行其惠也。此意當時不知，唯中饋知之。非
惠之一言，而柳下隱矣。一字斷金，柳下之心見，千古
聖賢心學亦見。言不失其實者，利澤天下，萬世無疆
也。若夫出世宗匠，道為心性，全體大用，心合生佛，慈
力悲仰，難知難見，尤甚。然正法猶不為難，末法魔強
法弱，正衰邪熾，則誠難。觀行相似以上，猶不為難。具
縛凡夫，以肉眼作佛眼用，則尤難。既難知難見如此，
不惟嘉號缺然，堪為法道之懼，即過推神聖錫智勇，
亦不足發潛德而迪後彥。故從來若及門若遠裔，皆
深引為慮，而仁人哲士，亦不得不憫其衷而韙其說。
不忍概以愚賤斥之也。夫大宗哲匠，淵懿不彰。雖靈
山王臣，咸以為恥，百世苗裔，咸以為憂。而其罪不得
不屬之及門流亞。門內瞢瞢，王臣何所採。當世寂寂，
曠代何從聞。噫，大矣哉，私諡之所由來也。或人於是
懼曰，幸從子聞其典，知其義，復究其故。已之，是不仁
也。以愚賤避罪，是不智也。願與聞蕅益老人師號。於
是成時謹稽首百拜議曰，佛法之盛也，三學一源。其
季也，三學鼎足。其衰也，三學互諍。至其極也，三學內
証，至內訌，一切人皆為破法之人，一切法皆賊人之
法。斯時也，非溯其源，曷救正哉。今日支那三學，其內
訌也甚矣。　先大師生當其世，自號孤臣孽子，力揭
三學一源以救之。其於律也，以斷有漏法為宗，洞開
遮，會同異，融大小，顯修證，純乳無水，即律即教即禪，
一如先佛世尊之律，師未嘗有一行也。稽諸古宣公
不逮。若夫恒轉三輪，深契二共，師尚不敢擬雲棲顓
愚二師。矧東林天台臨濟諸老，其於教也，以破我法
二執為宗，教觀並明，性相互融，權實不二，性修交徹，
純乳無水，即教即律即禪，一如先佛世尊之教。師未
嘗有一字也。稽諸古荊谿清涼不逮。若夫五品誕登，
三因圓發，師尚不敢擬幽谿，矧天台慈恩永明諸老。
至師之禪，徹悟心源，深契方便，法法皆通，法法皆備，
而無一法可得。即禪即律即教，允為曹谿永明之徒。
而師終以戒之定道未深，教之理果未剋，故遂不敢
謬膺祖位，墮邇來大妄語之覆轍。蓋唯真實識法，是
以真實之懼。豈非名字位中大宗匠之正標榜哉。夫
日之方昇也，大地未盡蒙光，而普天胥旦。濃夢者雖
未瞻明，而夜遊伏匿，作務興成，其師之象歟。宜尊稱
為始曰大師。謹按志磐法師，諡道興法智諸祖也，曰，
他日有能考論懿德，上之清朝，賜以徽諡者，幸當用
此定名，庶乎不失其實。先大師貫徹三學，力振頹流，
其著述若釋論，若宗論，皆慧命所關，津梁斯在，上考
先佛，下俟後聖，當必有乘願大士，受靈山囑者，為之
入藏流通。徽諡定名，幸存今議。不敢過，不敢不及也。
補傳後一日。

<talk>靈峰蕅益大師宗論序</talk>
佛法無他，諦而已矣。諸佛說法，常依二諦。二諦即三
諦也，即四諦也，即一切諦也，即一諦也，即無諦也。二
諦如此，諸諦亦然。自心本具之法，非思議所行境界，
皆不可說也。然有因緣，亦可得說。以要言之，無可說
之諦，無不可說之諦，如是而已矣。不見此則無教，無
教則行無由起，理無由顯，果無由剋。如是而言說，皆
臆見也。見此，則為真實覺悟。有教有行理果，如是而
言說，皆妙法也。自正像既遠，末世抑何言說之多哉。
或見諦未全，則雜。中者如摩尼處瓦礫，不掩其光。不
中未免以一言誤天下萬世。或見諦未精則執，與之
<pb n="38"/>
亦成一家言，奪之則無同異中。見同見異，未免墮分
河飲水之覆轍。或見諦未神妙則跡，抑揚建蕩，總不
能為人解粘去縛，起必死沈痾。金錍既不在手，言言
與目以明，言言增目之膜。至其下者，博而似雜，實全
無所中也，戲論也。僻而似專，實非專家也，鬥諍法也。
或蛇為龍，襲取神妙。非特跡而已也，罔之徒也。昔魔
王害佛不得。誓曰，當於後世，入佛法中，破壞佛法。佛
曰，自壞耳。法可壞哉。由是觀之，下者不足論，論其上，
若而人自利未入圓門，利他安得無弊。得失恆無端
倪，利害潛相倚伏，欲裂大綱，令大地眾生咸歸大處。
苟非其人，道不虛行。唯靈峰蕅益大師之以言教也，
徹悟心性全體，復深入不思議願輪。一切時一切處，
一切事中，悲智雙運，解行互融，實無一法可得，故無
峻豎之門庭。實無一法不通不備，故無隔垣之音響。
其發明三學，一以全性起修，全修在性為宗趣。全性
起修，無實非權。全修在性，無權非實。非實非權。而權
而實。其獨契法身向上，以一人開萬古欲絕之學，得
非以是歟。嘗論之，師之三學，即一大事也。真律真教
真禪，適還吾心之律教禪，適還先佛世尊之律教禪，
師未曾有一言也。未曾有一言故無雜也。律既為真
律，教既為真教，則何同異，何大小，何律之不即教即
禪，教之不即律即禪乎。禪既為真禪，則何分佛祖，何
有宗支。何禪之不即律即教乎。是故唯精故不執，無
非事事無礙法界，無諍三昧也。夫言不神妙，以雜與
執也。不雜不執，則不自立宗。不自立宗，則縱橫變化，
不可方物。是以師之言，盡脫窠臼，頓起膏肓，一歸於
堂堂正正。如唐虞三代之禮樂。不俟干戈而天下太
平也。識者謂末法以來，建大法幢，擊大法鼓，其味醇
平，其道光明，唯師一人而已。師具開演二智，作廣略
二說。一四句偈不為少，汗牛充棟不為多。諸疏外稿
有七部，今輯為全書，以文為類。原在稿外別行者，亦
以次收入。按三藏，凡高僧撰述，悉入阿毗曇論藏。而
有二種，專釋一經者，曰釋論。概宗十二部經，自成名
句文者，曰宗論。今以釋論收靈峰諸疏，而七部稿總
以宗論收之。合十大卷。分三十八子卷。嗚呼，成時不
肖，老人在日，不能實學不思議諦，如醉轉屋。今哲人
雖逝，遺書尚存，敢不自淑，以報師恩於萬一。亦願凡
遇是書者，勿離文字而說解脫，勿即文字而忘真月。
但因是見諦，則離即雙超。圓契自心則不雜，圓收萬
法則不執，圓說圓泯則不跡。千百世而後，必有其人。
成時願先捨此身命以供之矣。抑更有慮焉。凡言之
揣摹擬議而得者，亦可揣摹擬議而得之。若夫引商
刻羽，不涉思議，非從真聞以起思修，則若雜若執若
跡之禍，嘗伏於揣摹議擬之下而不覺。成時願與天
下萬世之遇是書者，由博學審問慎思明辨，以階於
篤行可也。補傳後二日，門人成時百拜撰。

<other>靈峰蕅益大師宗論序說（有小引）</other>
成時輯　老人七稿成，通序大意。越一日，作序說。
其言別，故不入序。不屬科，故不立例。凡十五段。
達磨大師懲專逐名相之陋，力為學者明宗。而不立
文字一語，遂為昧宗者所執。執之既久，由狂入癡。故
永明大師大開教眼，以明宗鏡。至寂音師，且說文字
禪。紫柏大師，寂音再來。而憨山師，直顏其全書曰紫
柏集。憨集最富，未傳。紫竹林顓愚師，為憨大師獨契，
亦自顏其書為紫竹林集。諸老懲無聞之禍，救不立
文字之弊，心良苦矣。竊恐此風既盛，凡沙門稍擅世
譽者，皆思以文相炫。夫文盛道亦必衰。試觀唐宋儒，
多以文字成名，號稱作者，深為宮牆之辱，可使釋子
復覆其轍乎。故雖老人別顏七稿，多自稱集。今不敢
以集行，然亦不敢名為錄。何故，今之祖錄遍天壤矣。
老人每齒及，則痛心泣血，故亦不敢也。
昔陽明子在日，有傳習錄，附錄數冊行世。公薨，出文
<pb n="39"/>
錄外集等。後華亭新建諸公，懼學者弗克盡讀也，彙
成全書以傳。夫作者，非有意行其言也。閱歲月，涉山
川，接人物，幻成文勢，不得不別。其久也，書不全，道亦
不彰。言既散，傳必不盛。聖君賢臣，採藏天府，皆無統
緒可遵。有會一者，恐失其舊。是故言之始，不得不分，
終不得不合，勢也。今輯七稿為一，作者海印炳現，讀
者古鏡全收，庶天朝採錄，無零落割裂之虞矣。
大卷唯十，避繁也。一一卷中，復開子卷，備梵冊也。
文以類出，取便耳，非以文體也。見文則昧道，因文則
明道，達文則證道。證道，而後知文無體也。
不肖戊子歲，始晤大師。師一日顧予曰，吾昔年念念
思復比丘戒法，邇年念念求西方耳。時大駭，何不力
復佛世芳規邪。久之，始知師在家發大菩提，願以為
之本。出家一意宗乘，徑山大悟後，徹見近世禪者之
病，在絕無正知見，非在多知見。在不尊重波羅提木
叉，非在著戒相也。故抹倒禪之一字，力以戒教匡救。
尤志求五比丘，如法共住，令正法重興。後決不可得，
遂一意西馳，冀乘本願輪，仗諸佛力，再來與拔。至於
隨時著述，竭力講演，皆聊與有緣下圓頓種，非法界
眾生，一時成佛，直下相應，太平無事之初志矣。
佛法有偏痛快。偏精細者，則性快心細之人各偏好
之。唯此論。快性者必失麤淺。細心者必失廉纖，縱高
明不敢昧綱宗，不敢輕名相。而綱宗只作綱宗會，名
相只作名相會，終為俗學。若能知非綱宗非名相，而
麤淺廉纖二病頓超者，雖為執鞭，所欣慕焉。
自人不悟圓宗，諸佛願海無能隨順修學者。不知非
真實發大菩提心，一切盡成虛解。縱有為生死志，亦
必入小乘權曲境界。若並無此志，直成修羅魔外。何
疑老人一生於法界三寶前，緣法界眾生殷勤發願。
今願文一卷，直顯不思議境界。真無上醍醐也。吾見
有憎者。謂為繁瑣。有讚歎者。讀其文惟恐臥。有感動
流淚者。然亦未遑直下承當徹悟性修之致。嗟乎，何
真法之不易讀若此。小子時，敬然臂香四十八炷，普
為法界眾生，等供安養願王。乞吾師願文，於一切世
閒大作佛事，願遇者興起感觸，徹悟諸佛即自心本
性，庶不令一切願王，久淪於異生界也。
淨土一門，真參禪學教持戒者所共趨。夫彌陀寂光，
即自心理智，由不悟故，橫生邪慢取笑識者。讀宗論，
幸徹底薦取，則無邊法藏，一以貫之矣。棒打石人頭，
暴暴論實事。八十翁入場，不是小兒戲。是之謂乎。
學佛僻謬者，皆法外取心。世之本來面目，向上一著
是也。計此必成惡取空見，佛目此病，為不可救。圓覺
經誡取圓覺，大乘止觀誡先觀真如，諸祖深訶邪禪
暗證，意皆在此。今論示第一義心，圓妙明快，千古未
有。讀者諦審諦觀，字字從繩，言言破的，或得之。
先師自行，不過破流俗知見，於現前一念，了一切法
而已。法語中，亦唯以此剖心膽傾腸腹，而發明介爾
一念，在續集寱餘尤詳。蓋鼓兩片皮既久，唯覺此話，
大神至明也。雖然，失之亦成話柄，得之不外言詮。吾
雖不敢謂有是語，尤不敢謂無是語也。
法語書柬中，諸名公鉅卿，遵大師原稿，但書姓氏，概
不書尊稱。以末法，道則僧體日卑，爭務乞靈人爵，俗
則我相日重，終難覷破浮雲。兩者皆生死根株，於道
何啻霄壤。若非各懋盛德，安能共扇真風。今唯重道
誼，以副護法天龍之望。
儒宗隱覆之說，非深契法華三昧，及華嚴事事無礙
法界，未易拈提。求曲盡同異之致，匯歸一實，千百世
來，大師一人而已。孔子，顏子，文中子，後陽明子，處隱
顯閒，蕅益子繼之，大闡開顯之道，緬想時會，應非偶
然。今而後庶吾人一實事，會其有極，歸其有極也夫。
雖然。蕅益子云，非行之艱，知之尤艱。敢告。
忠孝至佛始極。不知其極，或以愛論俗典揀之，竟成
無君無父，全違金口誠言。或以至德要道收之，又墮
<pb n="40"/>
有漏有為，全乖出世正軌。一大事之乖張僻謬久矣。
讀宗論，但貴用極，不貴株守。守則揀，不守則收。子臣
弟友，丘未能一。嗚呼，一大事之彰明會一久矣。
先師著述，除宗論外，其釋論，則有阿彌陀要解（一卷），占
察玄疏（三卷），楞伽義疏（十卷），盂蘭新疏（一卷），大佛頂玄文（十二
卷），準提持法（一卷），金剛破空論附觀心釋（二卷），心經略解
（一卷），法華會義（十六卷），妙玄節要（二卷），法華綸貫（一卷），齋經科
註（一卷），遺教解（一卷），梵網合註（八卷）後附授戒法、學戒法、梵
網懺法問辯（共一卷），優婆塞戒經受戒品箋要（一卷），羯磨
文釋（一卷），戒本經箋要（一卷），毗尼集要（十七卷），大小持戒犍
度略釋（一卷），戒消災經略釋（一卷），五戒相經略解（一卷），沙彌
戒要（一卷），唯識心要（十卷），八要直解（八卷），起信裂網疏（六卷），大
乘止觀釋要（四卷），大悲行法辯訛（一卷）附觀想偈略釋、法
性觀、懺壇軌式（三種），四十二章經解（一卷），八大人覺經解
（一卷），占察行法（一卷），禮地藏儀（一卷），教觀綱宗并釋義（二卷），閱
藏知津（四十四卷），法海觀瀾（五卷），旃珊錄（一卷），選佛譜（六卷），重訂
諸經日誦（二卷），周易禪解（十卷），闢邪集（二卷）。共四十七種（板俱
在嘉興府楞嚴寺），是為靈峰二論目錄。（大記，明咒行法，四書蕅益解未行。）
宗論全部，可取其中讚戒者，別為戒波羅密之書，讚
淨土者，別為祕藏指南之書。或合上二者，別為不昧
因果之書。儻能盡美盡善，則有大利而無害。未遑別
刻，附記於此。

<other>靈峰蕅益大師宗論總目錄</other>
卷首
自傳續傳附記私諡竊議
序序序說總目
第一卷
卷一之一
願文一
卷一之二
願文二
卷一之三
願文三
卷一之四
願文之四
第二卷
卷二之一
法語一
卷二之二
法語二
卷二之三
法語三
卷二之四
法語四
卷二之五
法語五
第三卷
卷三之一
答問一
卷三之二
答問二
卷三之三
荅問三
第四卷
卷四之一
普說茶話
卷四之二
說文
卷四之三
偶錄
第五卷
卷五之一
<pb n="41"/>
書一
卷五之二
書二
卷五之三
論辯議記
第六卷
卷六之一
緣起序一
卷六之二
序二
卷六之三
序三
卷六之四
序四
第七卷
卷七之一
題跋一
卷七之二
題跋二
卷七之三
疏一
卷七之四
疏二
第八卷
卷八之一
傳
卷八之二
壽序
卷八之三
塔誌銘祭文
第九卷
卷九之一
頌一
卷九之二
頌二銘箴詞
卷九之三
贊一
卷九之四
贊二
第十卷
卷十之一
詩偈一
卷十之二
詩偈二
卷十之三
詩偈三
卷十之四
詩偈四

<sarticle><article>靈峰藕益大師宗論卷第一之一</article></sarticle>
古歙門人成時編輯
<other>願文一</other>
<other>四十八願（天啟元年，歲次辛酉，七月三十日，時名大朗優婆塞）</other>
稽首三身圓滿尊，一切真如覺性海。稱彼法界等虛
空，種種莊嚴大願海。果因交徹不思議，菩薩一切修
行海。亦禮阿彌陀如來，觀音勢至及地藏。我為慈親
罔極恩，遍憫一切眾生界。發生如實增上心，修行念
佛勝方便。深信淨土攝受門，廣大誓願普皆被。妙戒
為舟智慧舵，方便為帆佛力風。盡未來際渡眾生，終
不一念捨五濁。諸佛願海如帝珠，攝於我願重重現。
我願亦如摩尼王，諸佛願海悉皆攝。願輪橫遍於十
方，亦復豎窮於三際。一切智智之所乘，故我至心勤
修習。
<pb n="42"/>
第一願，我本發心，上報慈父鍾之鳳生恩。願三寶力，
令我無始慈父，咸生淨土，速證菩提，令聞我名者，亦
報父恩。第二願，我本發心，上報悲母金大蓮養育
恩。願三寶力，令我無始悲母，咸生淨土，速證菩提，令
聞我名者，亦報母恩。第三願，度法界眾生成佛竟，
方取泥洹。第四願，我婬機身心俱斷，斷性亦無。令
聞我名者，永斷婬根。第五願，我殺害業習，滅盡無
餘。令聞我名者，遍生慈力。第六願，我癡闇謗三寶
業滅盡無餘。令聞我名者，正信三寶。第七願，我諸
不善業悉得清淨。令聞我名者，安住梵行。第八願，
我決生極樂世界，速證無上菩提，分身塵剎，盡未來
際，度生無厭。第九願，我生生不忘本願，於五濁世，
善化眾生。第十願，我處處宏通正法，無諸魔障。
十一願，得無量智慧，達一切佛法。十二願，得無量
辯才，開迷降外，一切無畏，如師子吼。十三願，得無
量神通，遍十方國，承事如來，及善知識，一切海會，無
不得與。十四願，我能出種種妙音，盡未來際，讚歎
三寶，令眾生知所歸依。十五願，隨意出生種種妙
供，供養三寶，為眾生作大福田。十六願，隨喜一切
眾生所有功德，令成無上菩提。十七願，十方如來
成正覺時，我先勸請，轉大法輪，開示眾生，無上覺路。
十八願，十方如來般涅槃時，我悉勸請，莫入涅槃，
常住世閒，饒益含識。十九願，一切海會，推我為大
法王子，佛讚我功德智慧，慈悲願力，如觀世音地藏
王，等無有異。二十願，以大悲光，照諸地獄，觸我光
者，應時變諸苦事，悉成妙樂。二十一願，以大悲光，
照諸餓鬼，觸我光者，應時捨身得淨土生。二十二
願，以大悲光照諸畜生，蒙我光者，離諸怖畏，捨身之
後得淨土生。二十三願，以大悲光，照諸鬼神，蒙我
光者，悉捨瞋心，開悟佛道，捨諸醜陋，得清淨身。二
十四願，以大悲光，照諸苦惱眾生，蒙我光者，疾病消
除，六根具足，厄難恐怖，悉皆解脫，無病延年，發菩提
意，若臨命終，即生淨土。二十五願，以大悲光，照有
形無形，有想無想，及諸魔外，令其身心，捨諸邪見，通
達佛乘。二十六願，以大悲光，照觸人天，令不迷欲
樂，及欣厭定，勤求無上菩提。二十七願，以大悲光
照聲聞緣覺，令捨無為，速趣佛乘。二十八願，以大
悲聲，令一切眾生，決定明悟，不戀三界，不樂餘乘，唯
求無上菩提。二十九願，以大悲神力，隨順眾生，種
種所求，俾於我法，生深信心。三十願，以救度眾生，
故於十方現作佛身，或淨土攝取，或穢土調伏，方便
無量。三十一願，救度眾生，故隨類現身，一一類中，
種族尊勝，威德自在，令諸同類，敬愛受教，直至菩提。
三十二願，以大悲方便，現於一切，無佛法處，法滅
處，佛法不能行處，隱顯大化，為長夜燈，救拔沈冥，出
於苦海。三十三願，恒於眾生饑渴之時，現作飲食，
疾疫現作藥草，寒作衣服，熱作涼風，險阻作津梁，一
切所須，皆現作之，若服若食，若倚若履，咸得安樂，發
菩提心。三十四願，樂求佛乘眾生，聞我名已，不捨
肉身，得佛菩提。三十五願，莊嚴佛土菩薩，聞我名
已，其國踰於極樂，欲現穢土，則得無量方便，善化剛
強。三十六願，令欲見諸佛土，聞法眾生，皆得見聞。
三十七願，令欲往無數世界，供養三寶眾生，一念
之閒，普得周遍。三十八願，令欲生佛土眾生，聞我
名號，即得隨願往生。三十九願，令同我誓願眾生，
速得無量智慧方便，威德自在。四十願，令樂小乘
眾生，速登聖果，即回心入菩薩乘。四十一願，十方
修行菩薩，聞我名號，直至菩提，永無魔事。四十二
願，十方魔外，聞我名號，即捨邪見，同歸正覺。四十
三願，以大悲心力，使五逆十惡四棄八棄，當墮大獄
眾生，知求哀懺悔，隨現勝妙色身，摩頂安慰，令罪根
永拔，發菩提心。四十四願，以平等大慈悲力，能滅
謗我法，詈我名者，極重惡障，速趣菩提。四十五願，
<pb n="43"/>
我慈眼最極清淨，普視盡虛空界，乃至極苦處，悉令
安樂，極惡眾生，悉令賢善。四十六願，我印手最極
莊嚴，於念念中，出一切供養雲，珍寶雲，衣服雲，眾具
雲，飲食雲，醫藥雲，三昧雲，總持雲，辯才雲，光照雲遍
虛空界，盡未來際，利益眾生。四十七願，我名號盡
十方界靡不周遍，彼法滅處，我名不滅，恒令聞稱，悉
得解脫。四十八願，我色身最極微妙，以不可說不
可說佛剎，極微塵數大人相，而自莊嚴，一一相有不
可說不可說佛剎極微塵數隨形好，一一好有不可
說不可說佛剎極微塵數光明，一一光作不可說不
可說佛剎極微塵數色，嚴飾國界，演不可說不可說
佛剎極微塵數聲，宣揚妙法，出不可說不可說佛剎
極微塵數香華飲食，衣服眾具，普供一切，現不可說
不可說佛剎極微塵數化佛，教化一切，一一佛有不
可說不可說佛剎極微塵數諸化菩薩，一一菩薩有
不可說不可說佛剎極微塵數殊勝莊嚴，一一嚴作
不可說不可說佛剎極微塵數廣大佛事，一一事於
不可說不可說佛剎極微塵數世界利益眾生，有見
一佛事，則得見我微妙色身，見我身者，則能與我平
等，則能速得成佛。
<other>受菩薩戒誓文（天啟四年歲次甲子十二月二十二日）</other>
如是戒品，我今於一切三寶前，誓願受持修學，盡未
來際不復捨離。假使持戒因緣，百千萬劫恒受困苦，
誓不以苦故，退失今日道心。假使破戒因緣，百千萬
劫恒受安樂，誓不以樂故，退失今日道心。以此學戒
功德，願我及眾生，無始眾罪，盡得消滅。若一切眾生
定業當受報者，我皆代受，遍微塵國界，歷諸惡道，終
無厭悔，令彼眾生，先成佛道。我所發願，真實不虛。願
十方三寶，現為我證，令我道心，日夜增長。文殊智海，
念念清淨。普賢行海，念念圓成。命終之後，生諸佛前，
證度迷流，同登覺岸。虛空有盡，我願無窮。
<other>刺血書經願文（戊戌）</other>
菩薩戒弟子智旭，刺舌血書大乘經律，先於三寶前，
然臂香十二炷，發十二願。願亡父及無始慈父，斷無
始我執，生樂土，受佛記。願亡母及無始悲母，斷根本
煩惱，蓮華生，佛授記。願現在同行及過去一切真善
知識，皆先圓滿菩提。願普與法界眾生，破二執，斷眾
苦，得金剛身，淨三聚戒，圓正定，證實慧，發菩提心，得
不退轉，歸無上覺。以上發心發願善力因緣，普施法
界，同了無二無生，無得無作，永離虛妄，會證常樂。
<other>書佛名經回向文</other>
比丘智旭，書佛名畢，然香發願。三炷供如是三寶，願
與法界眾生，紹隆佛種，入智慧藏，登解脫門。六炷懺
六根罪，願與法界眾生，常睹佛色，聞法音，嗅法香，宣
法味，服慚愧衣，悟如來藏。二炷祈父母親緣，國土人
民，入九蓮胞胎，獲三寶福祐。四炷保常住僧伽，和合
說戒，淨業善友，嚴淨毗尼，禪堂清眾，熏修大乘。職事
諸師，名標蓮蕊。三炷保比丘某某及一切善友，身康
祿熾，正向菩提。如是功德，普施含靈，同生安養。
<other>為雪航楫公講律刺血書願文</other>
崇禎己巳春，正月十有五日，菩薩戒比丘智旭，為同
學比丘智楫，講四分戒本，然香十炷，發十大宏願。一
者願法界一切地獄眾生，同得解脫，永不受果，永不
造因。二者願一切餓鬼道，同得解脫。三者願一切畜
生道，同得解脫。四者願一切阿修羅，捨憍慢習。五者
願一切人道，發菩提心。六者願一切天道，永斷諸漏，
七者願一切聲聞，回小向大。八者願一切辟支，發起
大悲。九者願一切菩薩，盡無明源。十者仰願一切如
來，更增法樂。又願以此功德，令道友智楫，蕩滌流俗
知見，拔除儱侗邪思；赤歷歷荷擔正法，不惜身命；真
懇懇哀憫眾生，善能度脫。若其從無始來，至於昨日，
所有一切惡業，應受報者，智旭悉皆代受，令得解脫。
所有一切善業，應受報者，普施法界眾生，同成正覺。
<pb n="44"/>
從今已去，執持禁戒，塵業不侵，嚴護威儀，蜎飛無損，
樹正法之妙幢，作人天之模範。更願智旭，恒於盡虛
空遍法界三惡道中，普代眾生，受無量苦，經於不可
說不可說微塵劫海，備嘗楚毒，終無厭悔。使法界眾
生，無一不成佛竟，我方解脫。以此發心發願功德，仰
願諸佛大慈加被，大悲拔濟，令一一字放無量光，一
一光照無量國，一念之頃，悉周法界，普施眾生，究竟
法樂，情與無情，同圓種智。
<other>持咒先白文</other>
智旭供臂香五炷，願持滅定業真言百萬，觀音靈感，
七佛滅罪，藥師灌頂，往生淨土真言，各十萬。次當結
壇，持大悲咒十萬。又三炷供證明比丘廣鎬等，鎬各
然三炷，隨喜助發。所願如來正法復興，末世弊端盡
革，光明壽命，稱性量而無量，福德智慧，等虛空而不
空，普與含生，同生安養。
<other>禮大報恩塔偈（同然香者一十五眾）</other>
 稽首大悲堅固藏，普現色身妙寶塔。隨求感應不思
議，哀愍我等及群生。願舒無畏大光明，令我等除惡
道怖，出入遊戲六道中，度脫一切如幻眾。願舒清淨
大光明，令我等除破戒垢，毗尼嚴淨最清涼，息諸六
道煩惱熱。願舒三昧大光明，令我等除雜亂想，照了
法界無分別，起諸無作大神通。願舒智慧大光明，令
我等盡無明漏。願舒如意大光明，令我等滿隨心願。
以茲啟迪諸群蒙，令皆歡喜發深信。護持正法永不
滅，實義熾然昭千古。寧使身碎如微塵，終不退捨菩
提願。寧使永劫受眾苦，終不忘失大悲心。唯願三寶
及天龍，證知宏誓攝受我。 
<other>為母三周求拔濟啟</other>
敬禮十方三寶，阿彌陀佛，及二大士，清淨海眾。復禮
現前真實善友，悉同啟請。伏願以慈善力悲救心，為
我亡母優婆夷金大蓮，隨意課持經咒。哀令我母未
生淨土，決定得生，已生淨土，決定見佛。若已見佛，增
長品位。母棄不肖，已經三載。及省己躬，無德可報，實
深慚愧，痛自悔責，負世閒孝道，乖出世本期，自非眾
友提攜，恐貽未來深累。唯願廣菩提心，廣菩提願，廣
菩提行，普為法界眾生，經生父母，歷劫親緣，運無緣
慈，興同體悲，令一經一咒，功沾沙界，福等虛空。願智
旭為最後得解脫人，盡見一切眾生，皆先解脫。仰憑
十方三寶，淨土聖賢，現前善友，攝受救護。
<other>為母發願回向文</other>
菩薩戒比丘智旭，一心歸命法界三寶。伏為亡母優
婆夷金大蓮，今六月初一日，棄世三周，敬然臂香七
炷，供十方三寶，釋迦文佛，文殊普賢等諸大菩薩，阿
彌陀佛，觀音勢至等諸大菩薩，地藏大士及十方諸
大菩薩，現前清淨，真實善友，普同供養。伏蒙善友，為
我母誦種種經咒（列比丘沙彌及諸佛子，共十一人，禮懺二堂，持諸經十六部，諸咒品
二萬三千一百，佛菩薩名四十三萬，自持諸經十二部。禮三世三千佛。文不錄）。願母罪因苦
果，淨盡無餘，智種福基，具足無減。悟法界藏身，入普
賢行海。智旭又為父母乃至歷劫親緣，亦為現前善
友，所有歷劫親緣廣及法界眾生，悉為歸依懺悔，發
宏誓願，盡法界眾生，無始至今，一切殺罪，願得消除，
自今以去，更不復造。若定業應受刀山劍樹等，智旭
普皆代受，令彼安住大悲。一切盜罪消除，更不復造。
定業應受考逼酬償等，智旭普皆代受，令彼成就大
捨。一切婬罪消除，更不復造，定業應受鐵床銅柱等，
智旭普皆代受，令彼圓滿梵行。一切妄語罪消除，更
不復造，定業應受拔舌犁耕等，智旭普皆代受，令彼
證真實法。一切飲酒罪消除，更不復造，定業應受灰
河沸屎等，智旭普皆代受，令彼得大智慧。一切貪罪
消除，更不復造，定業應受積寒堅冰等，智旭普皆代
受，令彼永獲清淨。一切瞋罪消除，更不復造，定業應
受猛火燒然等，智旭普皆代受，令彼發起大慈。一切
癡罪消除，更不復造，定業應受盲聾頑鈍等，智旭普
<pb n="45"/>
皆代受，令彼滿足菩提。一切塵沙等罪消除，更不復
造，定業應受種種塵沙苦等，智旭普皆代受，令彼究
竟涅槃。以此功德，伏願一切地獄等受安樂，一切餓
鬼等獲飽滿，一切畜生等蒙解脫，一切修羅等證慈
忍，一切人道等悟無生，一切天道等盡諸漏，一切聲
聞等發大願，一切緣覺等起大悲，一切菩薩等滿菩
提，一切如來等增法樂。又願現前四比丘，增長壽命，
增長大悲，開發深智，昭明慧眼。四佛子，盡一切習，速
圓梵行。三沙彌，戒根永淨，捨諸瞋掉。又願智旭，生生
處處，常得承事供養一切善友，善友成佛，為影響眾，
盡未來際，不念疲勞。仰唯法界三寶，大慈覆護，大悲
拔濟，令我所願，疾得滿足，普與含生，同圓種智。
<other>持準提咒願文</other>
智旭向以十二願，然香十二炷，散持準提咒一百二
十萬。今束為三願，然香三炷，結壇持三十萬。一願毗
尼實義，昭揭中天，教觀禪那，盡除流弊，靈山共睹儼
然，淨土同期托質。二願修治大藏，昭佛祖之慧命，救
贖眾生，普法界之慈緣。三願學無邊法門，窮正覺心
源，竟法海涯底，折舉一廢餘之魔見，導萬有不齊之
群機。讚戒讚聞，無人不秉真說。宏禪宏淨，無處不轉
正輪。如此三願，不為自圖名利安樂，出生死，證菩提，
普為法界眾生，同具如來十號，證涅槃四德，至究竟
安隱處，超二種生死苦，圓四智菩提果，居上上寂光
土。仰唯法界三寶，大準提王，速如所願，盡未來際，行
普賢妙行，披地藏誓鎧，眾生不度盡，不取般涅槃。
<other>禮大悲銅殿偈</other>
 稽首圓滿大悲尊，慈心普覆虛空界。陀羅尼力妙威
神，誦者隨求皆獲願。我本仰承咒力生，我父夢中曾
覺悟。我幼持齋甚嚴肅，夢感大士曾相召。我以無始
惡業緣，盲無慧眼從邪教。破齋毀佛詬大士，大士於
我恒憐憫。無非妙德冥加被，令我終獲堅固信。我今
已發菩提心，誓忘身命持正法。憾我障重惑業深，恒
與大士悲相隔。三漏三垢常熾然，三德三身恒覆蔽。
我今哀懇發深誠，願求大士恒悲救。我雖具有無邊
罪，大士能令悉消滅。我雖無有勝善根，大士能令悉
具足。我然臂香滿十炷，供養大士十界身。誦持神咒
滿十萬，懺除無始十惡業。願我永斷十惡業，願我究
竟十善業。大士地藏之宏誓，十方菩薩微塵願。我皆
隨順普修習，大聖威神攝受我。 
<other>起咒文</other>
歸命法界三寶，護咒神王。願展慈威，俯垂折攝。智旭
向持種種神咒，柰障緣深厚，煩惱重濁，仍紆雜想，每
犯威儀，克己省躬，實增慚懼。由是重生悲切，再展真
誠，易慮洗心，懲前創後。然香七炷，供七伽陀。十一月
初一日始，日誓持大佛頂首楞嚴咒七遍。復以次持
滿諸咒，次香三炷，先供地藏真言諸咒，俟時次第供
養，將此哀忱，必求加被。伏願戒根永淨，定慧圓明，廣
化眾生，咸歸淨土。
<other>己巳除夕白三寶文</other>
菩薩戒比丘智旭，第三閱律藏畢，敬然臂香三炷，供
本師釋迦牟尼三劫三千諸佛，一切毗柰邪為首，及
一切尊法，彌勒菩薩，優波離尊者，及西天東土宏律
大師。又三炷，代同學某等，供養三寶，伏念諸佛滅後，
以戒為師，唯有如說修行，名為正法住世。丁茲末運，
競騖虛名。別解脫經，罕知端緒。秉羯磨法，罔識範模。
文字法師，狂妄禪客，同為師子身蟲，形服沙門，羺羊
持律，並致魔軍侵侮，爰發勝心，誓勤守護。仰願諸佛
菩薩，應世聖賢，以本願大悲，救拔折攝。令我等永杜
因循苟且之心，速奏挾持匡濟之力，再補第一義天，
重浴尸羅法日。曜三塗而息苦，覆六道以常安。淨治
三業，契會寂光，圓證五身，遍遊塵剎。
<other>閱律禮懺總別二疏（庚午）</other>
某等歸命三寶，及現前同行。伏念以戒為師，最後明
<pb n="46"/>
誨，因戒生定，無漏初基。憫世競裂其綱維，慶我猶逢
於正教，爰發勝懷，同心披覽，檢閱將終，懺摩發願。比
丘受籌，然頂香三炷，臂香十四炷，智旭然臂香二十
八炷，性泓然臂香十炷，道援然臂香四炷，及某等各
為四恩三有，法界眾生，興無緣慈，運同體悲，等諸佛
心，發無作誓，殷勤修慈悲道場懺法。仰願大哀曠濟，
拯劫濁沈淪，神力冥資，錫初心福慧，闡毗尼之秘旨，
禪那與教觀齊彰，補佛處之宏猷，暗證與依文俱竄，
見聞得真隨喜，習學可實修持，合彌陀攝受之符，操
淨土莊嚴之券。
 稽首毗柰邪，無漏清淨藏。建立及宏通，并如說行者。
我今為自身，亦為諸含識，彙釋成集要，唯垂哀攝受。 
智旭與法界眾生，無始至今，迷寂滅性，開有漏門，背
解脫城，造三業罪，或不知聖戒，或受已不持，辜負佛
恩，折損福慧。致使身多病苦，心繞昏愚，生逢末運，世
遍魔軍。幸荷深慈，獲睹正教，復承微善，稍達義塗。由
是發護法心，立宏通願。又以業重障深，德涼解淺，切
懷慚愧，哀望加持。然香三炷，普為國王宰輔，父母親
緣，信施檀護，供十方法界，無盡三寶。又二十五炷，供
本師釋尊，願正法久住。過去七佛，願戒法流傳。阿彌
導師，願同生淨土。琉璃光佛，願圓滿尸羅。逸多慈氏，
願常來教授。三十五佛，願遮障消除。及供觀虛空藏
經，願戒身成就。毗尼法藏，願過犯永清。及供虛空藏
菩薩，願滅除重罪。地藏本尊，願轉我定業。文殊普賢
諸大士，願智行圓滿。觀音勢至諸大士，願攝歸極樂。
藥王藥上諸大士，願修法供養。金剛藏準提總持王
等諸大士，願得大陀羅尼。優波離大師，願得最上律
儀。迦葉阿難尊者，及翻譯受持諸大法師，願遊化無
礙。兼供達觀可大師，報刊行大藏，重振僧風之德。蓮
池宏和尚，報遺規私淑之恩。憨山清師祖，報初緣發
心，夢中攝受之德。雪嶺峻師，報剃度之恩。古德賢法
師，報證明學戒之德。無異艤禪師，報勸讚付梓之緣。
壁如鎬兄，歸一籌兄，報參訂商確之力。及現在六師，
未來一切同行善友，願並扶法運。季賢獻師，淨空妙
師，外護知識等，願同入法流。伏願一切眾生，悟圓通
門，證王三昧，破二十五有輪，顯二十五我性，共入蓮
邦，齊成佛道。
<other>安居論律告文</other>
 稽首真如清淨性，具足圓滿無減修。學無學地諸功
德，及我同欣梵行人。願興同體大悲心，愍此沈淪迷
倒世。直昭正法善毗尼，遍破眾生惑業苦。 弟子智旭，
普為法界眾生，求於諸佛無上菩提正法輪故，專心
披閱毗尼藏，彙輯要詮，便諸學習。又以業重福輕，障
深慧淺，染心易熾，淨德難成，性罪僅持，遮罪多犯，言
之似易，行之實難，自淑未遑，利人奚望。是以專自慚
愧，徹底策新。然香四炷，供三寶善友，發十種增上誓
願。盡法界眾生，有一未捨婬業，未忘婬法，未絕婬緣，
未斷婬因，我終不取正覺。有一未捨殺盜業，未忘法，
未絕緣，未斷因，我終不取正覺。有一未捨妄言，兩舌，
惡口，綺語業，未忘法，未絕緣，未斷因，我終不取正覺。
有一未捨貪瞋邪見業，未忘法，未絕緣，未斷因，我終
不取正覺。唯願法界三寶，以本誓願力，證知哀憫，令
我黑業永除，善法增長，克偕善友，淨滿圓成。
<other>為母四周願文</other>
 稽首大孝尊，孝順至道法，及一切三乘，同修孝道者，
我以哀懇心，為母重發願，願法界師友，咸垂哀護持。 
智旭自惟，居家多染，世孝非真，捨慈母以披緇，擬克
果而廣濟。無柰惑業障深，慧行福淺，未盡三心，罔遵
二利，既虧就養無方，復恣負債受用。是以重增慚愧，
再瀝丹忱。因慈母棄世四周，修稱性無作四誓，啟善
友同體之悲，作淨土增上之行（列比丘沙彌淨人十五人，共持諸經部卷
三百三十六，咒品二萬三千四百十四，佛名五十一萬六千，禮千佛名經一部，其文悉不錄）。智旭
仍向十方三寶，及一切善友，然香九炷，要九界以同
<pb n="47"/>
歸。以此功勳，悉回向我父母，及無始親緣，並證寂光，
速躋正覺。又願現前十大比丘，圓行輪，明戒體，離偽
因，破俗見，滋慧命，普慈心，遠魔事，脫情染，邪正了辨，
戒乘俱急。三沙彌戒身早復，折慢幢，袪邪見。二淨人
護威儀，離惡友。又願諸友，生身父母，歷劫親緣，同遊
四德之城，悉入二嚴之地。又願智旭恒與諸友為影
響眾，諸友成佛，請轉法輪，請久住世，滅後護持正法，
末季重使昭明。乃至一切未發心者令發，已發心者
令熟，已成熟者令證。盡眾生界成正覺，我始自取般
涅槃。仰願三寶，證明攝受。
<other>為父十二周年求薦拔啟</other>
智旭泣血稽顙，同修淨業，上善勝友座下。伏為先嚴
捐世，已十有二年。負債出家，方自救不了。十一月初
五日，爰屬諱日。預於六月二十九日，對三寶前，然臂
香三炷，供善友知識。啟請廣運慈悲，同垂濟拔，佛名
神咒，經律懺悔，隨意樂為，悉資淨業，功沾沙界，果極
法身，無任哀祈，肅茲遍叩。
<other>結壇水齋持大悲咒願文（十一月初五日）</other>
智旭自惟障緣深厚，慧力衰微，行濁言清，始勤終惰，
負生我重恩，背慈尊明誨。四十八願，僅托空言。一十
二求，罔希實果。悠悠歲月，病與業俱增。罔罔胸懷，志
與形並邁，捫心扼腕，驚慮悽神。重策舊圖，思收新益。
言念智旭，七歲斷肉，未知出世正因。十二學儒，乃造
謗法重業。賴善根未絕，每潛轉默移，一觸念於自知
之序，次旋意於寂感之譚，禮藥師妙典，知佛與神殊。
聞地藏昔因，知道從孝積。既懷喪父之哀，復切延慈
之想。書慈悲懺法，矢志尸羅，聽大佛頂經，決思離俗，
捨母披緇，剋期取果。無柰夙因力弱，現行惑強，觸境
多乖，反躬無似。又復喜談人過，鮮克己非，每忽人長，
不知己短。雖時時發願，亦數數廢忘。或猛厲自訶，復
紆回自弛，身汩浮沈之浪，云何度他。心纏愛見之絲，
云何脫彼。是以再瀝丹忱，追補昔願。自己巳春，已立
誦持之誓，及仲冬月，又新懲創之功。於今咒數雖完，
心仍未淨，豈不愈堪慚愧，更可悲哀。敬對三寶大悲
菩薩，然香十炷，結七七壇，謹服水齋，至心持大悲圓
滿神咒十萬八千，以此功德，必求加被。願從今去，戒
根永淨，遮性無虧，定慧齊彰，寂用自在，三塗息苦，九
品蓮敷，共睹須彌毫相，同圓法界藏身。
<other>為父回向文（日月同上）</other>
 歸命無上尊，及以寂滅法。解脫眾僧海，同垂哀護持。 
智旭二十喪父，已萌孝感之懷。廿四出家，未紆男女
之業。本期普利塵沙，奚止願超九世。所憾業障深纏，
克果莫就，追思罔極，遺憾終天。今集自他經咒（列諸佛菩
薩名七十八萬八千，諸經部卷一千四百九十一，咒品十三萬八千五百二十，懺一部，自持諸經七部，咒
品七萬，佛名諸菩薩名二十三萬，文不錄），然香三炷，供法界三寶。伏願鍾
之鳳，速昇淨界，早悟寂光。又願過去父母親緣，永離
妄緣，咸會常樂。現前善友同行，共報慈恩，同合悲仰。
恭惟三寶，證明攝受。
<other>楞嚴壇起咒及回向二偈（辛未）</other>
 稽首大慈悲，救護末劫者。我念末劫苦，破戒為第一。
我思救苦方，無越毗尼藏。毗尼若住世，正法永不滅。
行成果斯剋，教不屬空言。或因持戒力，速成淨滿尊。
或因淨尸羅，嚴淨諸佛土。或因別解脫，作獨覺聲聞。
或因善戒力，生禪及天道。亦作人中勝，福樂好名稱。
如是差別果，皆由戒所得。近果說差別，究竟歸一乘。
如是勝妙法，願為我昭明，普度長夜中，無依無怙眾。
故以一百日，棲身清淨壇。持於圓滿咒，具足十萬輪。
又增持一萬，滅定業五萬。共回向菩提，同生極樂國。
唯冀三寶尊，證明哀攝受。 
 歸命明行足，顯密清淨輪。種種勝修持，學無學功德。
我慚愧發心，入壇持神咒。數足心尚雜，威儀亦未淨。
內倍懷憂懼，願發事難濟。故然香十炷，懺我十惡根。
其增持一萬，滅定業五萬。亦然臂六炷，加被願如心。
<pb n="48"/>
又為十一友，持滅定業咒，共計九十萬。供臂香七炷。
又為報恩繼志心，追薦已往度脫心，勸請轉法隨喜
心，代除邪謬悲救心，為諸友朋宏濟心，為諸檀護宏
法心，從來緣會慈念心，欲持三百二十萬。故然臂香
復七炷，令我七心皆得成。 
<other>續持回向偈</other>
 稽首善逝尊，無上顯密藏。三乘賢聖眾，地藏滅業咒。
我以大菩提，最初清淨心。續為善友眾，持四十八萬。
若有禪思士，善入諸三昧。不起增上慢，恒修勝法忍。
持經者達義，如說得修行。營福者隨心，畏罪嚴佛乘。
住戒者增明，已汙速歸真。未住秉威儀，尊重正法教。
或有毀重禁，願令發深慚。拔除罪犯根，速達無生理。
今我然香炷，供養三寶尊。願我及含識，滅除一切業。
又然香三炷，悔三業諸惡。從今誓永斷，起無作善根。
敬依占察經，擲輪決疑惑。亦以此妙法，流通益世閒。
我誓以身心，奉上地藏主。隨於剎塵劫，永處眾苦中。
普代眾生苦，令得先成佛。劫石或可移，此願終不改。
我所修福業，懺悔發宏願。種種勝善根，體性同法界。
一一皆回向，普施諸含識。悉願證真常，同歸寂光土。 
靈峰蕅益大師宗論卷第一之一
<sarticle><article>靈峰蕅益大師宗論卷第一之二</article></sarticle>
<other>願文二</other>
<other>龍居禮大悲懺文（壬申）</other>
 歸命勝威德，勇猛人師子。不共力無畏，大悲救世者。
歸命照世燈，真實出要法。顯密不思議，破愛見網者。
歸命眾生父，慈願無比尊。帶果示行因，住不思議者。
歸命降魔外，忿怒大明王。真實勝慈悲，調伏難調者。
我今發宏願，誓斷惡修善。然頂香四炷，陳白自深心。 
弟子智旭，自惟障緣深重，過罪多端，惑染既殷，業累
斯積。未歸信前，已造無邊邪謗。雖學道後，尚纏無量
愆尤。四誓秉懷，固欲並乎往哲。七支身口，每負墮於
前賢。內因力微，外感復亂。野犴爭鳴於大地，羺羊遍
處於域中。不唯乳雜水而飲者增痾，方且毒為食而
嘗者喪命。是以痛心疾首，哀告慈尊。一期方便，三七
熏修。願錫群盲，速圓福慧。勿壞如來正教，勿摧出世
寶幢。願我同行，以及檀那，外護諸賢，見聞大眾，各秉
深志，共策玄猷。清性遮而畢淨，嚴篇聚以無虧。悟無
諍之真源，除微細之法執。作師子吼，滅戲論愚。又願
現前眾等，遍及含靈，資生眾具，學道因緣，罔不隨心，
悉能滿願。化三毒為三脫，轉六道為六通。覲淨土於
目前，證菩提於當念。性修不二，具種種行門。事理交
融，興重重法化。印彌陀之願璽，滿自在之悲心。
<other>結壇持大悲咒偈</other>
 歸命施無畏，大悲救世尊。神妙祕密輪，及一切三寶。
我業深如海，努力勤禪定。半身感楚酸，實由三毒根。
今慚愧剋責，然臂香三炷。結一七淨壇，持大悲一萬。
誓當勤精進，護佛法正輪。不惜身命財，唯宣一乘教。
我今以身心，奉上三寶尊。唯願平等悲，究竟垂加護。 
<other>結壇持往生咒偈</other>
 稽首無量壽，拔業障根本。觀世音勢至，海眾菩薩僧。
我迷本智光，妄墮輪迴苦。曠劫不暫停，無救無歸趣。
劣得此人身，仍遭劫濁亂。雖獲預僧倫，未入法流水。
目擊法輪壞，欲挽力未能。良由無始世，不植勝善根。
今以決定心，求生極樂土。乘我本誓船，廣度沈淪眾。
我若不往生，不能滿所願。是故於娑婆，畢定應捨離。
猶如被溺人，先求疾到岸。乃以方便力，悉拯瀑流人。
我以至誠心，深心迴向心。然臂香三炷，結一七淨壇。
專持往生咒，唯除食睡時。以此功德力，求決生安養。
我若退初心，不向西方者。寧即墮泥犁，令疾生改悔。
誓不戀人天，及以無為處。仰願大威神，力無畏不共，
三寶無邊德，加被智旭等。折伏使不退，攝受令增長。 
<other>結壇念佛回向文</other>
 稽首阿彌陀，諸佛護念法。淨土諸聖賢，唯垂哀護持。 
<pb n="49"/>
智旭無始來，迷常住理，失智慧明。背自性而枉受輪
迴，取妄心而永違真境。善根雖發，投正教以捨家。宿
習偏濃，熏三昧而罔就。矢心淨域，誓出苦輪。機感不
專，聖應莫顯。悠悠歲月，罔罔襟期。可痛可悲，無洲無
渚。今依釋迦誠訓，七日持名，用投無量慈光，一生求
度，棲身淨壇，專稱洪號，若定若散，有記無記，仗佛悲
輪，功無唐棄。願以功德，及諸善根，悉共眾生，回向安
養。所冀現生魔障消除，捨報正念決定。一剎那頃，生
如來前。受菩提記，滿本願輪。
<other>結壇禮大悲懺文</other>
智旭與眾生，自迷覺性，恒處昏蒙。眼隔圓常，耳違微
妙。未知出要時，枉役聽聞之用。既思求道後，反虧聰
利之功。聆法語則乍憶還忘，展經典則遺前失後。遂
使無上醍醐，莫由染識，圓明珠體，弗克映心。觀行難
於奏功，豈能自利。辯才短於章句，安望利他。是以捫
躬知過，稽顙求哀。諦信大士悲心，歸命總持神力。然
頂香三炷，供大悲三寶。願以智慧光，灌我頂門。以聞
持水，洗我心垢。使速離暗鈍，蚤獲開明。遙聞諸佛轉
妙法輪，永無遺失。常讀三乘甚深法藏，過目不忘。等
與眾生，同開佛慧。性修交徹，頓證圓常。
<other>補總持疏</other>
 敬禮慈尊地藏王，神咒善能滅定業。普救無邊五濁
苦，紹隆三寶種不斷。 智旭與法界眾生，迷本淨心，已
造定業，無明所覆，不自覺知。故於今日，同嬰苦報，遠
隔正法，遭遇魔邪，倒說大乘，誣毀了義。逐後世微勣，
忘教主典型。設宣實道，反被譏訶。雖解真乘，仍虧智
斷。歎同修之落落，嗟外護之冥冥。果豈他尤，因原自
造。惟捫心內悔，悲仰求哀。恭念地藏大士，無上醫王，
滅業真言，無邊神力，定能拔三障苦，施三德樂。是以
專心持誦，速望冥加。向持三百二十萬，一百萬，四十
八萬竟。今復為某等（廣列比丘，沙彌，居士等，不錄），各各有差，至心
共持一百四十萬。伏願一切比丘，增長福慧，成就聖
根，斷世愛網，摧我見山。一切沙彌，志慕大僧，克臻淨
行，增修戒慧，棄捨幻緣，期許誓同先哲，舉止不類時
流。一切檀護，明識是非，了達邪正。以願作眾生之眼，
將身為佛法之城。又願各信淨土玄猷，共勗樂邦妙
行。具諸戒品，讀誦大乘。深信因果，解第一義。常為人
說法藏遠因，彌陀現果。令諸有情，咸脫苦輪，畢獲安
樂。又願智旭與諸知識，互為主伴，恒轉法輪。誓滅三
塗定業，妙暢安養真詮。恭干三寶聖尊，同體攝受。
<other>為父母普求拯拔啟</other>
不肖智旭，生於萬歷己亥。是時嚴慈，並年四十，止一
子，撫育倍殷。旭年二十，先嚴捐館。未展一日孝養，徒
切終天痛憾。嗣聞佛法，稔知世孝非真。廿四捨母逃
逝，本期剋時取果，總報四恩，詎謂業重障深，久滯凡
地。至廿八慈母復棄，而旭於出世大孝，反躬無似，倍
嬰罔極之悲，終墜憂虞之網。出家十夏，白業無成。扼
腕捫心，可慚可懼。明歲六月一日，為先慈金大蓮七
周。十一月五日，為先嚴鍾之鳳十五周之期。自力既
微，應乞恩於師友。法施為最，豈祕吝於庸愚。藉同體
大悲，作無緣與拔。智旭儻此生解脫，誓處處同為影
響，或今身沈淪，願永永代受眾苦。又自持滅定業真
言二千萬，金光明空品二千，梵網上卷一千，為我父
母，耑懇同仁，互為增上勝因，並入彌陀願海。
<other>再禮金光明懺文</other>
 歸命能仁福慧尊，最勝金光明性海。信相功德大吉
祥，同賜慈悲垂攝護。 智旭等（列六人不錄），普為眾生，求滅
罪障，轉正法輪。如法建金光明經吉祥妙懺，至誠咨
請十方三寶，功德大天，普願圓慈，速垂妙應。伏念自
迷金光明性，備起貪瞋癡業。著我，我所，橫生是非。障
智慧之真源，妄求世智。喪聖財之法樂，妄愛俗財。致
使瞞因昧果，藐法欺心。感報墮三塗劇苦，餘殃使百
務無貲。今始覺悟，痛改前非。翹五體以投誠，瀝一心
<pb n="50"/>
而悔罪。願我等無始至今，三業六根，所作重障，煩惱
惡業，花果報殃，以金光明海三寶功德，及吉祥大天
本願威神，於一念閒，悉皆消滅。顯發自性慧輪，成就
本來福聚，紹隆三寶，普利塵沙。又願智旭身無眾病，
心悟總持自證法門，清淨演說。某痛念娑婆，深求大
法。身心一致，福慧並修。某明了正法，剖斷狐疑，懲流
俗心，希先哲行。某猛省無常，力除瞋慢。反躬自勵，不
念人非。某廣發大願，善學古人。某永離掉舉，成就深
因。某開發蒙憒，增長信根。又願執勞運力，隨喜見聞。
同植勝因，等沾殊利。乃至法界含識，均藉經威。仰資
懺力，頓空二死，並證三身。恭惟金海聖天，見知證攝。
<other>結壇禮懺并回向補持咒文</other>
智旭及眾生，於同體法，幻成十界之殊。向真常境，謬
作三世之異。既隔遮那妙體，罔知正法要津。正轉像，
像轉末，誰思砥柱中流。輕成重，重成定，誰達緣生無
性。我今仰藉觀音大聖，地藏慈尊，真實圓悲，始蒙覺
悟。信三無差別之理，十界不離一心。解佛性常住之
宗，三世不移當念。由是發廣大心，修真言行，誓滅自
他定業，重興正法毗尼。曾持大悲咒十萬八千，加被
毗尼集要，流通益世。今復六時行道，一七熏修，然香
三炷，回向佛乘。唯願千手千眼，真實勝慈。專憫剛強，
速垂折攝。使如來正法，再顯支那。末運迷津，重歸至
化。汙道生慚愧之心，不淪空見。羺羊獲聞思之慧，不
囿凡愚。又為緇素等，補持滅定業真言一百四十萬
已竟，并然香三炷，總申回向。伏願三塗息苦，八難除
災。竭業海之波濤，摧惑林之根蔕。五住圓消，三輪同
淨。悟戒體而果極法身，達性遮而行同淨滿。泯大小
偏圓之執，普會一乘。深浮囊草繫之思，範圍法界。證
宗說二通，禪教不二。修事理一致，因果同符。覲彌陀
於安養，輔彌勒於龍華。情與無情，咸臻常樂。
<other>禮大悲懺願文</other>
 頂禮無邊際，三寶威德尊。觀世音地藏，同垂哀護持。 
智旭與眾生，自迷性德，恒造業緣，障於覺體。不了法
因，能所熾然，自他橫隔。沈淪六道，困頓三塗。乃至劣
得人身，仍遭諸障。投躬正教，未識妙津。良由業重，致
此坎坷。復念生死根株，愛染第一。潛伏藏識，難斷難
除。我雖密承大士三寶加持，有生不習無慚穢行。而
無始惡習，時與念俱。身貪諸觸，口喜惡言。三業六根，
罪實無量。己躬未淨，何以導人。扼腕論心，誠堪愧恥。
今於大悲淨壇之次，日課梵網戒經一卷，修行四十
八願，念阿彌陀佛千聲，持金光明經空品一卷。復總
持大悲咒萬遍，佛頂咒千遍。以為斷惑方便，及為過
現某等各持經咒，耑申回向。建壇日然頂香五炷，今
完滿日，復然臂香二十一炷，供盧舍那佛，釋迦牟尼，
阿彌陀佛，千光王靜住佛，九十九億殑伽沙佛，正法
明佛，十方三世諸佛。供梵網經菩薩心地品，大般涅
槃經，大悲心陀羅尼，悉怛多般怛囉神咒，滅定業真
言，顯密一切法藏。供觀世音，地藏菩薩，大勢至，總持
王，曰光，月光，寶王，藥王，藥上菩薩，華嚴，大莊嚴，寶藏，
德藏，金剛藏，虛空藏菩薩，彌勒，普賢，文殊師利，十方
三世一切菩薩。供摩訶迦葉，優婆離，阿難，一切聲聞
緣覺賢聖僧。供初來震旦摩騰竺法蘭，初往西乾法
顯尊者，淨土教主遠公尊者，求見舍利康僧會尊者，
禪宗初祖達磨尊者，天台智者大師，相宗玄奘法師，
清涼澄觀國師，會歸宗鏡永明大師，重振僧風達觀
大師，及私淑戒法雲棲宏和尚，現夢接引憨山清師
祖等，如是一切三寶師僧，我供養已，投地披肝，作如
是白，願我三業，究竟清淨，身不犯纖塵，口無諸掉失，
意永離愛見。願父母及無始父母眾等，同生淨土。願
同行比丘（九人）發深悲願，披堅忍鎧。願外護比丘某等
（列名者八人），深愛正法，曲體眾僧。願隨喜比丘某，成就忍
力，密荷法門。願某等（列名者三人）痛懲時弊，力追古風。願
同盟比丘某，平等大悲，愍念剛惡。願某深開教眼，精
<pb n="51"/>
曉毗尼。願某成就開智，廣達真宗。願某等（列名者七人）克
除習氣，深入法門。願某痛念無常，深思出要，永除諂
誑，成就真因。願外護沙彌及行人某等（列名者十人）成就
深因，希求實果。願某等（列名者九人）精求出要，矢志蓮邦。
願某等（列名者八人）三學兼修，二嚴等備。願破戒闡提某
等（出四名）從緣警悟，頓革邪心，深信因果，早求滅罪。願
檀護某，以圓通慧，修稱性福。願某等（列名者十六人）成出世
法，脫愛使纏。願亡故比丘（十一人），沙彌某等（列名者六人）處
士某，俱脫幽塗，徑歸樂土。願亡故往生淨土優婆夷
盧智福，蓮開上品，果記一生，以如意通，廣度含識。以
上然香發願功德，上報佛恩，下挽劫濁。願一切持律
者，實洞開遮持犯之源，深悟定共道共之法。不以積
訛自私，不以習陋滅法。常補佛處，不類羺羊。一切演
教者，解行雙修，教觀並舉，精嚴律檢，通達禪思，不同
說食數寶，善能隨文獲證。一切禪思者，明識是非，了
別邪正，不墮暗證坑，不起增上慢，真參實悟，信戒信
聞。一切修淨業者，信即事之玨，悟即佛之心，不撥相
而高譚自性，不輕視而認作退休，披菩提誓鎧，合法
藏願輪。一切習瑜伽者，深達顯密圓宗，清淨三輪施
化，革除戲習，守護禁儀，不妄教授，不輕舉行，蒙諸佛
矜憐，免鬼神瞋罰。一切營福業者，深信罪福，嚴持因
果，遠離世法，興揚正化，回有為業，趣無漏乘。又願以
前諸願，悉嚴淨土，總向西方。臨命終時，更無他念。親
睹慈尊，聖眾接引。應時化生，旋聞妙法，隨證無生。成
就十種身輪，廣度法界含識。唯觀音大士，地藏慈尊
哀愍覆護，令我願不退不沒，不失不忘，滿菩提行。
<other>禮淨土懺文（癸酉）</other>
比丘智旭等，曠大劫來，至於今日，既迷本性，恒在輪
迴，三業六根，無惡不造。五趣八難，無苦不嘗。暗識相
傳，曾弗覺悟。死生浩漫，解脫何期。茲值大乘，得生微
信。快聞淨土，宜速知歸。勤精進而已憾其遲，更怠緩
而擬將何及。爰發懇心，共期三昧，修往生之願儀，矢
七日以無雜。六時行道，四威攝心。仰叩圓悲，必垂妙
應。願深求正法，不染情塵。行與志齊，道追古聖。盡捨
緣務，痛念無常。八風不動，四誓莫移。乃至外護行人，
並植深因，同歸淨土。師僧父母，歷劫親緣，法界靈蠢，
過現有情，蒙法藏之願光。承阿彌之慈力，三障頓除，
四土等淨。以此發願功德，總報三有四恩，同圓種智。
<other>西湖寺安居疏</other>
一心歸命，梵網教主盧舍那佛，極樂世界阿彌陀佛。
菩薩心地品，毗柰邪藏，三乘十二分教，一切尊法。觀
音勢至，文殊普賢，地藏彌勒等，一切菩薩。優波離，迦
葉阿難，西天東土，一切聖師。願展慈光，同垂悲濟。伏
念諸佛滅後，以戒為師。三無漏學，以戒為首。秉羯磨
而如說修行，名為正法住世。依律藏而和合共學，斯
令僧寶不澌。深嗟末運，罔識良模。持犯總自不知，源
委何嘗略討。或恣行非法，或癡若啞羊，或離事談空，
或執相迷旨。致使覺皇巧便，埋沒湮沈，邪見稠林，蔓
延滋茂。既忝如來之胤，寧無離黍之悲。爰發勝心，糾
我同志。結期蘭若，討論毗尼（敘外護緇素回向，皆不錄）。伏願外魔
不擾，內障不侵。紹隆僧種，圓證佛乘。悟開權顯實之
旨，合扶律談常之印。以淨戒真因，登淨土極果。津梁
劫濁，摧伏魔邪。報釋迦之深恩，滿阿彌之大願。
<other>前安居日供鬮文</other>
崇禎癸酉前安居日，菩薩戒比丘智旭然香十炷，奉
供遍一切處淨滿大覺，示滅雙林，真實常住，本師慈
父。一體三寶，極樂世界，阿彌陀佛，十方三世一切諸
佛。梵網尊經，毗柰邪藏，十方三世一切尊法。地藏彌
勒，兩土二侍，金剛藏，虛空藏，藥王，藥上，玄通華光主。
華光王大智明等，十方三世一切菩薩。優波離，迦葉，
阿難，馬鳴，龍樹，一切僧寶。願以大慈悲力，折伏剛強
力，攝受善根力，現前證明。智旭，本謗法人。幸聞地藏
尊經，發心救苦，書慈悲懺法。復斷酒辛，聽大佛頂經，
<pb n="52"/>
決志出家。閱憨山方便語，矢心參究。捨母逃逝，誓明
大事。既多障緣，仍悲法亂。因思誠訓，以戒為師。俯仰
斯時，誰堪作範。乃棄衣單，千里陳情。雲棲塔前，頂受
四分戒本。一載後，求菩薩律儀。遂檢全藏，輯錄要略。
但圖自利，未暇化他。不意事成，漸至流布。然既再三
翻讀，深知時弊多端。不忍隨俗淆訛，共蝕如來正法。
而自受具，心雖殷重，佛制未周。爰作八鬮，虔問三寶。
若智旭比丘戒，從心感得，十夏行持，當得作和尚鬮。
若得戒前，輕犯未淨，當得禮懺作和尚鬮，先行懺法。
若未得不成遮難，或已得未堪作範，當得見相好作
和尚鬮，禮懺求相。若不成難而未得，當得重受鬮，如
法秉受，更滿十夏。若成盜難而通懺，當得禮懺重受
鬮。若已成難，當得菩薩沙彌鬮。若不許沙彌法，當得
菩薩優婆塞鬮。若一切戒法悉遮，當得但三歸鬮。嗚
呼，不敢師心者，此生之出處。不可忘廢者，曠劫之弘
誓。但進退語默，弱識豈能自知。逆順與奪，正覺自然
隨器。仰對三寶，刳瀝一心。若得作和尚等三鬮，誓忘
身命，護持正法。寧受劇苦，作真聲聞。不為利名，作假
大乘。若得重受等二鬮，敦弟子職，誓不藐法。若得菩
薩沙彌鬮，誓尊養比丘，護持僧寶。若得菩薩優婆塞
鬮，誓以身命護正法，終不迷失菩提心。若得但三歸
鬮，誓服役佛法僧閒，種種方便，摧邪顯正。我以質直
心，殷重心，護正法心，度眾生心，伏魔外心，除巧偽心
向一體三寶，供如是鬮。發如是願，從今日迄自恣日。
現前大眾，日持大悲咒一遍，自修梵網懺法日一時，以求
加被。願三寶大眾，護法天龍，同垂哀鑒，重復說偈曰，
 三寶護一切，同體無差別。我悲劫濁苦，法亂邪風熾，
願續正法燈，照世開迷惑。內護及外護，未卜當安從。
救世大悲者，知我夙世根。應以何等位，自利及利他。
願扶律談常，從境而發諦。徹悟聲聞法，同歸無上印。
終不作對待，隔別諸邪見。我哀迷惑者，觸事生執著。
律昧持犯源，唯事衣與缽。教失觀行旨，但著名句味。
禪道迷綱宗，流入一機境。或但尚工夫，或專求向上。
或強鑿悟門，或并棄正解。執藥反成痾，戲論妨實詣。
淨土圓頓法，多視作權機。不發菩提心，但作偷閑法。
不修淨戒因，空希淨妙果。密部大威神，翻成世流布。
穢雜不堪聞，幾同兒豎戲。如來無量劫，修習最殷勤。
得此難思法，度我諸含識。云何至今日，衰替不忍觀。
我本具縛人，自哀哀一切。以何方便力，重顯正法輪。
仰學至誠心，深心回向心。然香表無盡，待命無他向。 
<other>自恣日拈鬮文</other>
 稽首法界淨滿覺，正法毗尼淨性海。權實聖賢常住
懺，一體證知垂攝受。 智旭無始至今，迷三寶之本性，
淪六道以往還。僻稟邪宗，恒違出要，妄希捷徑，不了
真乘。尚幸夙因微善，獲聞正法毗尼，於前安居日，供
鬮陳志。今三月告終，僧將自恣。復供頂香六炷，三炷
求鑒根機，授我明決，唯聽聖命，心無適莫。三炷隨鬮，
皆發三誓。若得三歸鬮，盡未來際，誓不離佛，誓不離
法，誓不離僧。得優婆塞沙彌鬮，誓不忘菩提心，誓作
外護，助興正法，誓供養如法比丘。得二重受鬮，誓不
違奉師之則，誓五夏依止，誓十夏未滿不為師。得相
好鬮，誓忘身修懺，誓不違願先畜弟子，誓未見相不
講演，除結伴清淨法施。得餘二鬮，誓不濫度人，貽羞
法道，誓不改人法名，誓與同志如說行，不逐名利涉
世事，但秉正法，以俟後賢。三寶龍天，必垂哀攝。
<other>禮淨土懺文</other>
 敬禮能仁無量壽，二土法寶教行理。觀音勢至海眾
僧，無邊三寶咸加護。 菩薩沙彌智旭，與法界眾生。迷
真起妄，背覺合塵。惑業無窮，苦果不息。無始至今，從
未覺悟。雖逢出要，罔識進趣。由是往還六道，沒溺三
塗。廣造惡因，備嬰劇苦。今以夙時微善，獲遇真乘。無
柰染習偏強，淨功莫剋。違出家初志，負佛祖深慈。扼
腕論心，慚天愧地。爰立勝志，七日為期。修行淨土懺
<pb n="53"/>
儀，願成念佛三昧。六時行道，一意持名。叩佛圓悲，必
垂妙應。然香三炷，供二土三寶。願三心圓發，三障頓
除。又十四炷，拈十四種鬮。一決行藏有四事，二定占
察行法之時有三種，三至十定占察行儀有八事，十
一決金光明懺有三種，十二定誦滅定業之時有七
種，十三決般舟三昧有五種，十四定註經前後緩急
有十八種。是中詳悉，佛自見知，願賜洪慈，除我疑惑。
伏願分毫之善，等施含生。稱法性以無窮，乘願輪而
自在。見聞隨喜，惡滅善生。契會寂光，同歸常樂。盡法
界有情，無一不生極樂。而極樂不增，盡法界微塵，無
一不現極樂。而極樂不減，徹悟無生，而熾然往生。了
知不去，而確爾求去，大闡彌陀法化。廣破儱侗邪宗，
深符釋迦願輪。力挽支離淺學，度五濁於九品，淨四
土於一心。虛空可隕，我願不灰。願佛法僧，證明攝受。
<other>禮金光明懺文（甲戌）</other>
智旭自念，生逢法亂，不遇真乘。內因既微，外緣亦薄。
魔障數侵，淨業罔就。觀人省己，愧慮驚心。幸值最勝
經王，吉祥妙懺，更幸清淨僧眾，如法行持，爰發虔心，
然香供養。一奉供釋迦文佛，阿閦佛等，一切世尊，願
與一切眾生，速發菩提心，紹隆佛種。二奉供大乘金
光明海十二部經，願與一切眾生，速得深廣慧，悟入
法海。三奉供信相菩薩，金光明等一切三乘聖眾，願
與一切眾生，速證入解脫，同登法流。四為梵釋八部
聖眾供三寶，願增長威神，護持梵行。五為第一威德
吉祥大天供三寶，願不違本誓，示我吉祥。六至十一，
奉供某師（列六師并願語不錄）。十二至十四，奉為恩師某供三
寶。懺假稱悟道妄評公案之罪，妄造懺法謗毀先聖
之罪，損剋大眾錯因味果之罪，諸如此罪，願悉消除。
或不可除，願皆代受。令現前病苦，速得痊安。若大限
莫逃，竟登安養。十五至十七，奉為外護沙彌（列名者六人），
檀越（列名者三人）行人眾等供三寶。十八至二十，奉為比
丘某知友（列五居士），亡友（列名者三人）供三寶（上願語俱不錄）。二十一
普為見聞若不見聞，及十方三世無窮無盡，一切眾
生，供三寶。願皆頓悟金光明海，永斷惑業苦輪，唯願
三寶，證明攝受。重復至誠，五體投地，然香三炷。一奉
為比丘某供三寶，願堅固忍力，不弛弘願。二奉為震
旦國主兆民供三寶，願常享太平豐樂，不遭離亂饑
荒，魔外潛蹤，正法昌熾。三為自身供三寶，願憫凡愚，
必加哀護，從今以後，淨業日增，夙習煩惱，心心伏斷，
脫愛見輪，證寂光境，念念不違慈父，時時得睹樂邦，
普與含生，齊成正覺。
<other>講金光明懺告文（乙亥）</other>
智旭與法界眾生，自迷法性，幻作塵勞。貪瞋癡慢，日
夜熾然。婬盜殺妄，長時不息。致使三塗鼎沸，八苦交
煎。災異頻仍，饑荒洊至。干戈搔擾，魔外縱橫。悲同分
妄見，長夜難開。痛循業自招，出離無助。茲遇邀請功
德大天，發心專求拯拔。講補助懺儀一卷，日隨喜行
法一壇。於圓滿日，然香二十一炷。一二三，奉供本師
寶華琉璃四方四佛等，盡金光明經中一切諸佛，大
乘金光明海十二部經，信相菩薩盡經內一切聖眾。
四五，奉為大梵帝釋護世四王等，第一威德成就眾
事大功德天供三寶。伏願增長威神，令此國中風祥
雨順，物阜時雍，干戈永息，疾疫消除。聖主播仁慈之
化，群臣竭忠藎之良。六七八，自懺身口意業供三寶。
伏願慈威，折伏攝受。九至十二，奉為四師（列四師名，不錄）。十
三至十五，奉為懺師外護隨喜供三寶（上願語俱不錄）。十六，
奉為結伴同修諸友供三寶。願各秉遠志，共集真猷。
十七，奉為護正法輪發弘誓願某等（列五居士）供三寶。伏
願各增福慧，自離障緣。十八，奉為緇門實德有志賢
人道震照渠等供三寶。伏願解行齊修，二嚴克備。十
九，代為惡魔眷屬外道流裔某某某某某某等供三
寶，深求懺悔，伏願三寶威神，愍彼見濁。或默示感通，
令反邪歸正，還度群迷。或速彰黜罰，令消除退散，莫
<pb n="54"/>
惑凡愚。若罪惡障力，決不能悔悟消融。智旭願皆代
受，若善根斷盡，終不可速救者，智旭願以無始至今，
所有一毫之善，皆施與之，令其速悟。二十二十一，奉
為十戒闍黎，出家闍黎，及某等覺靈亡父母及一切
親緣眷屬供三寶（願語俱不錄）。以此然香發願功德，悉施
法界眾生。願皆悟入金光明海，以清淨業，感吉祥天，
擁眾常護。皆能以財以法，攝化一切，各各改惡從善，
反邪歸正。皆能修身修戒，修心修慧。皆知鼠即鳥空
之解為非。皆知佛法自有真脈，非可僭傳。皆知聰明
穿鑿鬼家活計，徒增謗法之愆，不療生死之苦。皆能
忘身捨命，專求正法，自利利他。由能應念修行一切
供養，奉供三寶故，心常清淨無染著。由能了達一切
法空故，不捨莊嚴佛土，成就眾生。由能了達淨穢平
等故，熾然求生極樂世界。由能深信心佛眾生三無
差別故，精修念佛三昧，不作無佛無眾生想。由能徹
證持犯性空故，以三聚淨戒，攝化一切。由能遠離聲
聞辟支佛意故，受持比丘清淨戒律，常能演說戒即
摩訶衍。由能了知法性無增減，進退故，方便增進一
切善根。由能深入大定故，恒普現威儀。由能究竟無
相智慧故，不捨一切諸相。由能悟入離文字法故，不
離文字談解脫相。由能證徹無依無住大般涅槃故，
數示生滅，於三界中廣作利益。由能念念遍知一切
法界眾生界事故，不捨方便，示學一切法門。由能遊
戲生死故，而無染汙。由能深觀涅槃故，而不取證。由
能了知煩惱生死即菩提涅槃故，不作一想，不作二
想。由能念念沐浴法流故，不捨作法取相之事，常能
演說一一法，一一相，皆即法界當體無生。已發如是
大願竟，廣大如法界，究竟如虛空。恭唯金光明海，同
體三寶，成就眾事。大功德天，速如所願，滿菩提願。
靈峰蕅益大師宗論卷第一之二
<sarticle><article>靈峰蕅益大師宗論卷第一之三</article></sarticle>
<other>願文三</other>
<other>九華地藏塔前願文（丙子三月）</other>
 稽首慈悲大願王，本源心地如來藏。善安慰說真救
世，現聲聞相護法者。願承本誓度眾生，鑒我微忱垂
加護。 智旭夙造深殃，丁茲末世，雖受戒品，輕犯多端。
雖習禪思，粗惑不斷。讀誦大乘，僅開義解。稱念名號，
未入三摩。外睹魔黨縱橫，痛心疾首。內見煩惱紛動，
愧地慚天。復由惡業，備受病苦。痛娑婆之弊惡，歎沈
溺之無端。由是扶病入山，求哀大士。矢菩提於永劫，
付身命於浮雲。臂香六炷，三炷供忉利勝會，化身無
數，大集勝會，現聲聞相，六根聚會，善巧說法地藏菩
薩摩訶薩。一炷悔三業重失，生來殺業婬機，謗三寶
罪，口過惡念，乃至舊歲染疾後，種種不盡如法，如是
等願盡消除。一炷為求四願，律儀清淨，斷惑證真，長
康無病廣作福事。一炷為決疑網，若先禮懺，求淨律
儀。若先習禪，斷除煩惑。若先閱藏，以開慧解。若先立
行，以廣福緣。唯願救世真士，大智開士，一切知見者，
於諸眾生得不忘念者，必垂哀鑒，開我迷雲。我復於
大慈悲父前，瀝血銘心，作如是願，如一眾生未成佛，
終不先自取泥洹。儻夙業因緣，牽入惡道，願菩薩弘
慈，常覺悟我，使我念念憶菩提心，令菩提心相續不
斷。若夙障稍輕，願大士威神，令我早成念佛三昧，決
生阿彌陀佛世界。乘本願力，無邊剎海，化度有情，盡
未來際，無有疲厭。
<other>十周願文（六月初一日）</other>
 稽首釋迦大聖尊，十方克盡人倫者。真實至孝真實
忠，真實禮誼真師友。所說究竟真實法，真實如法修
行僧。我今哀請垂護持，願賜慈悲同作證。 智旭生逢
末世，福慧並微。蒙二親獨養深恩，罔知攸荅。始則違
親教命，造謗佛誹法重愆。既而稍解真乘，棄生事死
葬俗典，雖欲剋期取果，頓捨家緣，實乃夙障偏多，久
滯凡地。追初志而涕泗慚惶，念未來而痛心酸鼻。世
<pb n="55"/>
出世法，均資未得。生後世報，嬰苦無疑。由是自持經
咒（列經三千卷，咒二千萬佛名號一萬，俱不錄），然香三炷，匯諸善友所持
經咒（列比丘沙彌優婆塞三十八人，共持諸經律四千八百零七部，背經論各一部，偈一百萬，諸咒
品二百二十萬零三千五百九十六，又持一字大輪真言七日，佛菩薩名七百一十五萬禮佛三萬拜，俱
不錄），以此薦父鍾之鳳，母金大蓮，伏願決生淨土，速證
無生。蒙授記於十方，度含靈於五濁。又香三炷，轉為
緇素善友，乞恩三寶。伏願比丘某，痛念正法之衰，某
克證真實之法，某等（列名者四人）圓修定慧之業。沙彌某
某，發深固志，成忍辱力。某等（列名者四人）戒德日懋慧性
開朗。優婆塞某，離諸障緣，成就二利。某某了悟塵緣，
增長信力，捨惡住善，堅固菩提。又願智旭病消障淨，
所有誓願，無不圓成。所有著述，允可佛意。所有佛事，
速辦無難。所有開化，悉皆領悟。興釋迦正法於支那，
作彌陀輔弼於樂土。紹地藏家業，入普賢行門。以勢
至念佛三昧，自度度他。以迦葉結集深心護法護眾，
俾邪魔外道，遁影藏蹤，使教戒禪那，日昭月朗。恭唯
三寶垂慈，滿菩提願。
<other>持咒文</other>
智旭夙生業重，現世罪深。豈但不能剋期取果，普報
四恩，亦且不能傳修聖道，弘範三界。悠悠歲月，放恣
因循。致使他緣逼迫，惡疾纏身，眩累緇素，供養護持，
反躬內忖，何德堪消，靜言思之，實增慚懼。爰屏他緣，
結壇專誦二總持，奉報外護。九炷臂香，供養三寶，及
地藏自在愍眾生者。願比丘某正見卓然，能轉時流，
不被流轉。沙彌某某內外一如，始終一致。山房某等
（列名者十人）於世法中，增長信根。優婆塞某身心永安，智
慧如海。某了知恩愛，猶如桎梏，自然伏斷煩惱罪根。
某某即求子之凡心，成真善之聖行。沙門某等（列名者三
十六人）慧命堅固，成就道果。優婆塞某（十人），及信女某等
（列名者五人）欲行惡法皆不成，欲修善業速成就，關閉一
切諸惡趣門，開闡人天涅槃正路。又願智旭病苦消
除，福德生長，速完閱藏之鬮，早遂斷惑之志，著述開
人天眼目，字字皆懸契佛心，與諸緇素，同生樂邦，世
世生生，為影響眾，直至道場，永無隔礙。又決疑拈鬮
供香一炷，願所拈鬮，決定靈應，從此一意行持，無疑
無悔，自利利他，功無虛棄，滿菩提願，廣度眾生。
<other>閱藏願文</other>
 歸命法界大醫王，種種應病妙法藥。觀音地藏看病
母，願賜慈悲同哀護。 智旭與眾生，背一真性，起諸幻
疾。三惑為眾罪根元，四大為百病窟宅。保妄念而塵
劫不肯捨離，受毒身而輪迴無有窮絕。幸獲人倫，仍
嬰眾苦。叨成僧相，尚纏惑根。禪那教觀，徒有虛名。戒
律總持，咸無實義。致使魔軍得便，障難頻侵。身則眾
病交煎，心則他緣逼迫。欲行善事，每不能成。是以深
生慚愧，諦信因緣。歸命觀音地藏二大慈尊，求哀懺
悔，懇賜護持。為療惡瘧，持完大悲章句二百七十堂，
而瘧漸愈。然香三炷，供養三寶。願與眾生，離病因緣
斷病苦報，身心安樂，真性現前，發起大心，行諸妙行。
復然三炷，今日為始，暫減恒課，續閱藏經。願此番決
無障緣，從始至終，字字明解。外則事事豐饒，行人和
順，毫無片節擾心。內則精義入神，隨聞入證，決得聞
持勝力。普與眾生，開頓悟門，成正修路，摧魔外邪幢。
奪權小僻執，沈痾立起。枯槁旋生，恭唯慈覆。
<other>完梵網告文（丁丑）</other>
 歸命華臺盧舍那，千華上佛千百億。梵網契經心地
藏，玄通華光大智明。亦禮彌陀大願王，觀音勢至大
海眾。及我地藏勝慈尊，同賜哀憐垂拔濟。 菩薩戒沙
彌智旭，竊念梵網尊經久秘，龍藏下卷雖有義疏，古
略多含，人罕妙解。上卷則兩家草創，皆隔門牆，致使
修證要塗，千秋貿貿。旭以宿因微善，得遇靈文。再四
潛心，宛如故寶。不辭鄙拙，合註斯成。敬然臂香二十
一炷，回向真乘。一二三奉供三身一體盧舍那佛，梵
網心地教行理經，玄通華光主，華光王大智明，及文
<pb n="56"/>
殊，普賢，藥王，藥上，金剛藏，虛空藏，彌勒，金剛手等，盡
梵網海中發趣長養金剛十地菩薩摩訶薩。伏願智
旭，無始至今，身口意不善業，謗毀僻謬種種罪惡，皆
得消除。一切善根，皆得堅固。四供極樂世界阿彌陀
佛，依正宣揚，二侍眾海。伏願智旭，捨此幻身，定生極
樂，華開見佛，滿大願輪。五供地藏慈尊，伏願智旭大
智開明，大悲增上，離諸煩惱，廣度眾生，滅諸罪障，廣
代群苦。六供靈峰藏經，願早莊嚴。七八為父母亡屬，
及請主先亡供三寶，願仗良因，同生淨土。九為剃度
十戒兩師，道友某等（五人）供三寶。願滅除罪垢，得宅九
蓮。十為在俗邪正兩師供三寶，願邪捨邪見，不受邪
報，正增正信，成就正修。十一為請主道昉比丘供三
寶，願成千古真品，作末世藥樹。十二十三為比丘（四人）
沙彌某等（列名者七人）供三寶，願令破除習氣，成就剛骨。
十四為一切隨喜結緣眾供三寶，願深植善根，永為
道種，脫離塵網，趣向菩提。十五至十七為菩薩戒優
婆塞（二人）居士某等（列名者七人）供三寶，願令轉父母親族
之邪心，離盜賊奸雄之害意。十八奉為虛空法界一
切曾受菩薩戒者供三寶，願令戒品堅牢，細過無犯，
定共道共以同彰，攝善攝生而圓證，由三十心，登體
性地，速成正覺，滿足法身。十九奉為虛空法界一切
受菩薩戒有毀犯者供三寶，願令罪障消除，戒品復
淨，重輕故誤，一切蠲除。二十奉為法界含識雖未受
戒曾聞梵網名者供三寶，願仗良因，同生覺悟，發心
秉受如法修持。二十一奉為法界含識，雖具梵網真
常佛性，從不聞此名者供三寶，願以大慈悲力，不思
議力，同體法性真實威力。令從今去，咸聞此微妙法
門，正信正解。離三塗，超八難，決登戒品，並事真修。展
轉誘化，同證菩提。若惡障所纏，不能自拔，昏迷倒惑，
不能覺悟者，願三寶究竟大功德智慧慈悲力，阿彌
陀佛無邊願力，地藏菩薩勇猛誓力，令速覺悟，盡拔
苦輪。設其定業，決應受報。願智旭早生淨土，隨乘願
輪，普于十方，不可說不可說世界海，阿鼻等獄中，代
其受苦。令彼眾生，先證菩提。假使法界，唯一眾生，未
成正覺，智旭甘于無量獄，代受楚毒，盡一切劫，無厭
無疲。智旭今日誓願，悉同三世佛菩薩所發，悉是一
切佛菩薩所加。若智旭無始惡業應墮大苦趣中，神
識昏迷，違今日大心大願大行者，仰望舍那慈父，釋
迦本師，彌陀願王，地藏悲母，哀我護我，覺悟于我，令
于苦中憶今本願，不捨于苦，而度眾生。又願以今然
香發願功德因緣，令正法重昭于震旦。邪風絕扇于
恒沙，持律者洞明持犯，善識開遮。習教者深知義理，
了達性修。坐禪者擴悟心源，不遭魔外。念佛者事理
圓融，自他不隔。又願一切法門，人皆通達，永無鬥諍
堅固之愆，盡革門庭施設之見，念念紹佛祖心燈，法
法匯梵網性海。情與無情，同圓種智。
<other>滅定業咒壇懺願文</other>
 稽首業性如虛空，滿分解脫滅障者。我今持誦祕伽
陀，願滅自他諸定業。無邊福慧互莊嚴，成就希有勝
功德。見聞隨喜發菩提，心地性藏同圓證。 
婆伽婆佛陀（妙覺者無上地）　摩訶一和沙（無相無垢地）　阿訶
羅弗（明行足法雲地）　阿那訶（慧光妙善地）　阿尼羅漢（變化生不動地）
　阿羅漢（過三有遠行地）　阿那含（薄流現前地）　斯陀含（度障難勝
地）　須陀洹（觀明燄地）　須陀迦（流照明地）　須阿伽一波（道流
離垢地）　鳩摩羅伽（逆流歡喜地）　達磨邊伽　波羅提弗
陀　波訶諦　師羅叉伽　羅叉必　佛度阿　法
必陀　必白伽　羅曇沙　羅羅諦流沙　度叉一
婆　度佛阿　度阿訶　度沙必　度生婆諦　度
利他　度和差　度只羅　度安爾　度伽阿　流
山迦　必阿羅　必叉伽　阿毘跋　毘跋致　安
婆沙　流摩阿　流羅伽　流諦伽度　流伽度
信念進定慧戒向護捨願一切菩薩摩訶薩。唯願大
乘三寶，若聖若凡，同加護念，同作證明。聽智旭今日
<pb n="57"/>
至心懺悔，滿今日廣大願輪。胡跪合掌，瀝膽刳肝，作
如是白，智旭自迷真性，枉入妄流，隨逐無明，增長惡
業。無始至今，曾未覺悟，所積罪障，無量無邊。賴遇地
藏菩薩滅定業咒，既勸同仁共持十萬萬，兼復自勵，
專持五百萬。十日方便，百日正修。結如法淨壇，受一
食勝行，仍于道場將畢，默課行法助成。恭然臂香三
炷，供法界三寶。仰祈占察壇法，早獲流通。又念種種
定業，由身口意三，廣造十惡。惡法既成，如弦發箭，勢
須遠到，理無中止。雖大士悲心，真言神力不可思議，
亦須新殃永斷，方可故愆俱亡。而撫躬內省，慚悚彌
增。我實婬機，盜意，殺習未除，云何使人永除身三惡
業。我實妄言，綺語，惡口，兩舌種現未消，云何使人永
消口四惡業。我實貪瞋癡起現不停，云何使人永停
意三惡毒。嗚呼，檢點一身渾是短，驚惶半世已成虛。
扼腕痛心，號天慟地。更然三炷，深自悔責，亦為法界
眾生求哀悔過。伏願從今已後，十惡消，三業淨。不造
因，不受果。又香一炷，供五臺妙峰老師，及雲棲和尚，
憨山師祖，紫柏大師，密藏尊者，一切真善知識。願以
福慧力，同加覆護。令我九華銅殿之願，速得滿足。又
香五炷，一為九華二寮持二十萬，二為藏櫥普塔及
助成緇素持二十萬，三為聽法及結緣眾持十萬，四
為往來流寓持十萬，五為某某舊持五十萬，及每日
大悲咒十四遍。今加持真言十萬，上五臂香，供養三
寶，悉代彼地藏真子，皆紹我地藏願王。又為沙彌某
舊持百萬，今加五萬。供香一炷，願令培福壽基，離作
輟習，立躬如泰山喬嶽，矢志必函乾蓋坤。又為沙彌
（三人）各持五萬，供香一炷，願令從事入理，成就五根，發
明五力。向為比丘某每日持三百，十夏為期，及別持
悲咒，每日七遍，成器為期。曾為某某各持五十萬，今
共加持十萬。供香一炷，願某捨攀尋枝葉之習，悟直
捷根蔕之功，析義如庖丁解牛，得理如鵝王擇乳。某
專求己過，毋責人非，知將就苟且難出生死牢關，信
駑駘顛蹶，不可橫超淨土。猛策新猷，莫仍故轍。某慎
思明辨，沈細精微。痛革浮氣麤心，未會先會。專求深
造自得，若無若虛。悟文字三昧，似獨繭以抽絲。能入
理深談，必敲骨而取髓。又為沙彌某舊持百萬，某今
持十萬，某每日別持悲咒七遍，成器為期。今共加真
言五萬，供香一炷。願某折伏貢高，斷除我慢，深培福
壽，專務思修，省己之短，慕人之長，下學上達，即事鍊
心。某戒根永固，某籓垣頓剖。又為比丘某某持十萬，
供香一炷。願某莊嚴大藏，速得圓成。某名心霧散，覺
意目明，莫念鼻孔撩天，但願腳跟著地。又為比丘（二十
人）持二十萬，供香二炷。願某等煩習永斷，荷擔正法。
某等勤修出要，永離妄因。又為一切禪者，學者，持律
者，念佛者，瑜伽者，及邪命雲遊務農者，絓是著如來
衣，現僧伽相，踐伽藍地，冒出家名，盡三天下所有緇
流，共持三十萬，供香三炷。伏願狂誕狐禪，盡轉而為
宗說俱通之龍象。鑽紙蠅學，盡轉而為隨文入觀之
獅猊。羺羊戒子，盡轉而為定共道共之律麟。狼狽蓮
宗，盡轉而為猛智慧行之角虎。優倡瑜伽，盡轉而為
三昧授受之神僧。禿頭商賈，盡轉而為六度萬行之
導主。雲遊賊住，盡轉而為頭陀勝行之芳標。農事僧
民，盡轉而為法界園田之靈種。又為菩薩優婆塞某
日持悲咒七遍，脫難為期。今加真言五萬，為某某舊
持二十萬，某等（列名者五人）今持十萬，共供香二炷，願各
增正信，長悔心。乳不與毒同食，福不與罪並行。永作
金湯，進趨覺路。又香一炷，供地藏慈尊，將此持咒然
香功德，并向為父母，及法界有情，共持三千萬。為一
切師友，同學弟子，檀護怨親知識等，所持若九十萬，
三百二十萬，四十八萬等，乃至延生薦亡，悔過除災。
若自為，若為他。所持若多若少，至心散心。又普化緇
素持十萬萬，若化未化，完未完，過現未來一切功德，
今皆攝取現前，普同回向。深心信解，真言威力，不可
<pb n="58"/>
思議。一一字圓具法界無邊功德，一切字亦如是。以
此重重無盡不可思議功德威神，令我一切得如所
願，滿菩提願。又香四炷，供法界三寶，及地藏大士。求
占第三輪相，或依占察法，先悔罪障。或住阿蘭若，先
修禪定。或著述弘經，先修觀智。或植諸善本，行眾三
昧。懇乞大慈分明指示，令我此生，不致浪死。又三炷
供淨土三寶，以此功德，悉皆迴施法界眾生。願共捨
此一期報身，決定同生極樂世界。永離苦因苦果，速
證菩提涅槃。
<other>陳罪求哀疏（戊寅）</other>
 稽首大孝能仁父，孝順為宗梵網經。地藏目連達孝
尊，修證孝慈諸聖眾。今然香炷懺前愆，願賜慈悲哀
拔濟。 假名菩薩戒，汙道沙彌智旭，泣血稽顙，敬白常
寂光土，一體三寶，耑懇大慈大悲，俯垂感應。言念罪
旭，少年主張理學，妄詆三寶，過犯彌天，應墮無閒。然
世閒忠孝，根於至性，罔敢或忘。後蒙三寶密加，返邪
歸正，頓發出世心，圖其遠者大者，祈究竟報我君親，
意謂剋期取證，決定無疑。詎料於今十六年，竟成虛
度。修行至道，仰彌高而鑽彌堅，翦除惑業，根益深而
枝益茂。死期將至，初志何成。扼腕撫心，厥罪曷罄。始
願出家後，即能度脫歷劫親緣，今母逝十二年，父亡
二十載，而天眼未開，茫然不知生處，是第一大負，負
我生恩也。始願出家後，即能戒律永淨，定慧圓明，今
根本戒外，違犯多端，雜亂散心，全無正定，名字聞慧，
不登五品，是第二大負，負我性靈也。始見假善知識，
亂宗門正印，願出家後，福慧莊嚴，遍降魔外，今但能
自識邪正，而孱無道力，空言何補，是第三大負，負我
宗門也。始見末運，僧體日卑，願以一身，力振其頹，今
德薄行荒，不足為人天表率，是第四大負，負我僧相
也。始見末運，僧無律行，願以一身為其倡始，今自檢
律行，缺誤尤甚，不足為他師範，是第五大負，負此名
位也。始閱律時，稔知末世種種非法，誓集同志五人，
若過五人，如法共住，令如來正法復興，而自既障深
業重，不克與比丘列，復失方便，乖我良朋，是第六大
負，負正法輪也。始見外寇猖獗，饑疫洊臻，國政乖張，
元氣侵蝕，願修成道力，興隆正法，默扶皇運，今自救
不了，坐視內寇邪魔，付之莫可如何，是第七大負，上
負帝主弘護深恩，下負普為眾生所發菩提心願也。
嗚呼，負茲莫大七罪，復淹淹殘喘，九死一生，半體酸
楚，已經十有餘年。三日惡瘧，更纏三年之外，儻地獄
前茅邪。抑過惡雖重，而一線菩提願力，護法苦心，稍
感寂光悲智，令轉重報於生前，俾輕受邪。展轉慚惶，
未知攸底。悲形夢寐，歎徹庭闈，僅賴一線心願未忘，
而杯水欲救焚車，益增恐懼。然諸佛誠言，菩提心寶，
不可思議。如少金剛，能穿大地，少獅乳，能徹海乳，一
息苟存，敢不痛自努力。今值先嚴諱日，敬捐衣缽微
資，營供常住三寶。然香七炷，懺七大負。復四炷，啟請
菩薩比丘沙彌（四人）同心修禮慈悲水懺。以此功德耑
申回向，伏祈鍾之鳳，暨大蓮優婆夷金氏，早敷淨土
之華，頓悟惟心之旨，惑業冰消於片念，苦輪永斷於
未來。次祈比丘某深信微塵中之法界經卷，篤志專
心求剖出，斷除識田內之沈細愛見，剛毅敏達建法
幢。某直信觀心法門，真發菩提大願。沙彌某於一切
事中，悉見第一義諦，一切時中，不忘無上道心。某入
無邊無底之法海，超久習久染之凡情。次祈災亂冰
消，邪說鼠竄，皇仁蕩蕩，佛化暘暘。次祈智旭，病苦消
除，戒身清淨，福德成就，止觀圓明，襄盛世皇猷，護如
來正法。又復以此功德，普施一切眾生。願盡除一切
煩惑罪根，斷一切有漏雜業，捨一切生死苦報，離一
切惡魔惡友，歸一切大乘三寶，見一切諸佛世尊，生
一切莊嚴淨土，開般若一切種智，證不可思議解脫，
成無上清淨法身。如是法界眾生，畢獲如是究竟勝
利益已，智旭乃當克證無上菩提。
<pb n="59"/>
<other>為如是師六七禮懺疏（己卯</other>
菩薩戒沙彌智旭，一心歸命釋迦慈父，三世千佛，極
樂導師阿彌陀佛。梵網經菩薩心地品，大佛頂如來
密因修證了義諸菩薩萬行首楞嚴經，千手千眼大
悲觀世音菩薩，大勢至菩薩，清淨大海眾菩薩，二十
五圓通諸大菩薩，大阿羅漢，文殊師利菩薩，金剛藏
王菩薩，地藏菩薩摩訶薩，及十方三世無窮無盡一
切三寶。願展慈光，同垂哀鑒。伏為菩薩戒比丘道昉
身故，雖正念分明，往生可卜，而福慧未滿，華開未期，
敬邀同行，禮三千佛，恭然臂香六炷，供養千佛，及法
界三寶。一者以此禮佛功德，回向道昉，願乘此心開，
於一念中悉見十方三世一切諸佛，得一切時中不
忘念法門。二者以今著述大佛頂經，及前合註梵網
心地功德，回向道昉，願無始諸罪悉銷鎔，所有善根
悉圓滿，斷微細愛根，破人我瞋習，決增上慢水，豁暗
鈍癡雲。戒體圓成，性業與遮業皆淨。定力深遠，昏昧
與掉舉並亡。慧性開明，實智與權智齊顯。護心善巧，
未學與有學等觀，乃至得記不越一生，華開不移當
念。三者合上功德，代道昉資一切覺靈（列名三代），願同登
淨土。四為孝徒某等頂禮三寶，願永無乖諍之心，不
犯獅蟲之誡。五為湛然寮中一切檀信頂禮三寶，願
於剃髮者作導師想，於染衣者作賢聖想，乃至於諸
行童凡足履伽藍地者，一切皆作未來佛想，確遵十
輪嚴訓，長為三寶金湯。六者代道昉轉伸酬謝同行
某等，願因懺過而頓顯無過之體，因度他而密悟無
他之宗。恭惟兩土法界聖賢，證明攝受。
<other>盂蘭盆大齋報恩普度道場總別合疏（己卯</other>
智窮實相，冥法界而融絕千如。悲極無緣，稱同體而
普攝十界。惟能所之俱寂，乃感應以圓彰。智旭歸命
祇園教主，大孝大慈之世雄，貝葉傳持，即事即理之
妙典，啟教目連尊者，三乘十聖眾僧。願展慈光，同垂
昭鑒。某等建盂蘭盆道場（敘晝夜經懺等不錄）普供大齋，用饗
十方三寶一切僧伽。以此功勳，專伸奉薦。各各七世
父母，歷代親緣。若在三塗八難，永脫苦輪。人道天仙，
倍增福樂。已育蓮臺，當下花開見佛。曾奉聖主，速蒙
授記度生。又復以此功德，普施法界含識。伏願豎窮
橫遍一切眾生，若怨親，若非怨親，若見聞，若不見聞。
以同體法性力故，無緣慈悲誓故，令其皆得妙益，地
獄息苦，餓鬼離饑，畜生無驚，修羅捨鬥。人免八苦，天
脫五衰，二乘出枯寂坑，菩薩拔無明箭。又復以此功
德，莊嚴無上菩提。伏願豎窮橫遍法界含識，不求人
天偽樂，亦不希求偏真涅槃。不貪權位因果，亦不別
緣事外理性。惟發廣大菩提心，速趣究竟等正覺。又
復以此功德，當體融入不思議理。伏願懺文宣處，即
作法，即取相，即無生，三障圓消於片念。佛號稱時，即
假名，即報化，即法身，四德圓顯於剎那。於食等者，於
法亦等，十界同飽醍醐。如行說者，亦如說行，教行同
歸理性。了知自他，從來惟一真如。徹悟果因，始終罔
非實相。又願我等，于事事念念中，具修如上三種大
回向已。所生功德，仰冀四海享太平之休，六合沾出
世之化。從今以去，盡於未來。紹隆三寶，使不斷絕。弘
通大乘，令無壅蔽。折攝無私，慈威並運。於善不善，平
等濟度。曰照海納，地載天涵。情與無情，同圓種智。

靈峰蕅益大師宗論卷第一之三
<sarticle><article>靈峰蕅益大師宗論卷第一之四</article></sarticle>
<other>願文四</other>
<other>鐵佛寺禮懺文（壬午）</other>
菩薩戒沙彌智旭，自惟障重不逢盛時。目擊時艱，倍
增愀愴。斗米幾及千錢，已歎民生之苦。病死日以千
計，尤驚業報之深。良由同分惡緣，感此非常幻相，了
知心外無法，何容坐視漠然。茲遇盂蘭道場，然香五
炷，供養法界三寶，發五種願。一願當今皇帝，寬裕溫
<pb n="60"/>
柔，尊賢容眾。視臣猶如手足，膏澤徹於寰區。用慈心
三昧，降伏魔軍。以無作四弘，紹隆佛種。二願檀越道
府某某，廣及當朝宰輔，海內群臣，各得仕學無虞，明
威有實。三願苕溪境內，震旦國中，疾疫消除，刀兵寢
息，風雨順時，穀稼豐稔，廣興法化，同出苦輪。四願我
等各各師僧父母，歷劫親緣，善惡知識，同學眷屬，造
寺檀越，十方信施，無不超越四流，圓證三德，自利究
竟，利他遍周。五願盡虛空界，抱識含靈，等悟真因，咸
成妙果，空九界之夢幻，歸一心之本源，塵塵物物，無
非寂光，法法頭頭，顯發妙行，遍微塵國，不聞魔外之
名，盡未來時，不起愛見之濁。恭惟法界三寶，證知護
念。
<other>甲申七月三十日願文</other>
 歸命能仁無上尊，大孝大慈真法性。三乘權實眾威
神，願賜哀憐垂攝受。 弟子智旭，自惟夙障，纏此幻形，
復以深愆，丁茲劫濁，三寫烏焉。悲佛法之衰亂，五逆
橫作。痛國步之艱難，朝野無改過之心。緇素爭覆轍
之踐，良由共識相種，惡業同牽，同分妄見，眚緣共起。
徹底思惟，決無心外實境。由衷悔憾，須勤體內漚和。
爰與同行，并集檀那，普為國王帝主，父母親緣，土境
萬民，法界含識，頂禮慈悲道場懺法，供養歷代知識
道容，然香三炷，供常住三寶。又三炷，奉供幽冥教主，
地藏慈尊。伏願大行皇帝，滅燬像之重尤，解殺戮之
積怨，頓蒙解脫，速悟無生。今日主臣，進賢遠佞，發真
實悲救兆民之心。捐利去名，竭真實不顧身家之悃。
次願我等各各生身父母，歷劫親緣，師友知識，眷屬
檀護等，已命過者，長辭八難，托質九蓮。今現在者，不
受兵祲，永離驚慴。又願執勞運力助營福業者，一念
無私，共轉國家之禍亂。三輪不昧，等消君父之愆亡。
又願見聞隨喜，廣及法界眾生，普植良因，等成妙種。
空五濁之幻染，證三德之性真。盡虛空界，悉悟圓常。
智旭乃當，成等正覺。
<other>佛菩薩上座懺願文</other>
 頂禮十方大威德，五分嚴身慈勇王。以不思議本誓
願，同賜哀憐拔濟我。 弟子智旭，敬然頂香三炷，供養
十方法界，去來現在無窮無盡一切三寶。剖瀝肝心
而自責曰，嗚呼，從古解超佛祖之前，行落凡庸之後，
殆未有甚於罪旭者也。智旭，於未識佛時，未識法時，
未識僧時，誤聽邪師，妄以千古理學自任，造無量謗
三寶罪，應墮阿鼻大地獄中，具受阿僧祇劫劇苦。蒙
觀音地藏二大士力，種種感觸，拔我邪心，令得歸向
佛法，正信出家。不謂出家後，仍被夙業所障，僅發解
慧，不沾法流。復因損己利人，遂致心欲定而反亂，念
欲淨而偏染。二十餘年，略無實詣。今者反躬無似，內
省多愆。念及生死事大，無常迅速。真堪慟地號天，追
思剃染初心，離俗本志，何啻斷腸裂膽。外無化他之
實，內妨自行之功。在世既溺邪見濁流，出家又為法
門汙道。進退失措，慚憾何窮。竊思向年力詬大士，大
士尚自哀憐。今已深信三寶，三寶寧弗攝受。秖由無
始障濃，自隔同體悲應。然障無實法，惟心所生。既從
心生，還從心滅。而理障必須理除，事障應須事遣。自
惟多生以來，急乘緩戒，薄事尚理，久墮三塗，偶獲暫
出。所以一聞宗教，徹底知歸，力學毘尼，偏多違犯。圓
頓妙理，無精細而不入。相好觀門，雖少分而罔成。既
揣病源，理須良藥。曾聞造像功德，最能滅罪除愆。禮
拜懺摩，實可洗心滌慮。爰發虔誠，集資改造一佛二
菩薩像。仍發誓願，恒禮占察行法。不論年月，耑祈純
善輪相。眾生雖垢重，諸佛不厭捨。必以大慈悲，哀愍
度脫我。使我從今以後，心無掉舉，身得輕安，護口過
而勿出綺語惡言，淨意地而不起雜思欲覺，速得清
淨三輪。克臻自他二利，普化眾生，同生淨土。
<other>大悲行法道場願文（乙酉五月初三日）</other>
 頂禮真實大悲心，究竟分證二覺者。我無始來墮虛
<pb n="61"/>
妄，循環生死靡暫停。失本性樂枉受苦，今欲與拔自
無力。願大威神同體緣，不捨本誓垂哀濟。 弟子智旭，
自惟曠大劫來，言不顧行，口與心違。今雖幸廁緇流，
仍不能忘故轍。簡點一生，有六大罪，而小過蓋無數
焉。明知向上一路，而不能親到佛祖真受用處。明知
圓頓教觀，而不能登五品以淨六根。明知大小毘尼，
而不能清淨性遮諸業。明知殺業是刀兵劫因，而殺
機尚未永忘。明知偷盜是饑饉劫因，而偷心尚未全
斷。明知婬欲是疫病劫因，而婬機尚自熾然。是以別
業資乎同分，現行感於共種。睹三災之洊臻，悲四生
之無賴。徒懷曠濟之心，反受俱溺之害。捫心自憾，血
淚何裨。今幸遇濟生禪院大悲心咒行法道場，發心
隨眾熏修。願滌自他塵垢，適值母難之辰。敬然頂香
六炷，供十方法界佛法僧寶，極樂教主阿彌陀佛，大
悲心咒，總持祕要，千手千眼觀音大士。發六種願，一
干戈永息，二五穀豐稔，三兆民正信三寶，四靈峰古
剎復興，五六智旭多生惡習，速得剋除，煩惱脂消，功
德圓滿，及永無意外逆順二緣，早完閱藏著述二願。
又然臂香十炷，供十方三寶，發十種願，一期主淨障。
二同行成器。三香燈侍者事理齊修。四外壇同行戒
乘俱急。五常住一切職事執勞運力助緣營福者，不
落有漏。六一切護法宰官捨財檀越，深悟解脫。七一
切見聞隨喜，若緇若素遇影蒙塵，功無虛棄，永為道
種，速證圓常。八靈峰住山沙門，及某等早得清淨輪
相，圓成福慧二嚴。深念苦空，專求出要。九三塗息苦，
八難超昇。蝡動蜎飛，均沾勝益。十以前功德，回向西
方，普與含靈，同生淨土。
<other>禮千佛告文</other>
弟子智旭，與法界含識，自從無始至於今生，昧我法
本空，起遍計情執。具迷事迷理二種無明，作分段變
易二死根本。貪瞋癡慢，邪見紛紜，殺盜婬欺，飲啖顛
倒。依於三業六根，廣造五逆十重。致使三塗鼎沸，八
苦雲攢。乃至幸獲人身，仍遭劫濁。疾疫饑荒洊至，已
足寒心。干戈兵革頻興，尤堪喪膽。父母妻孥莫保，骨
肉身首分離。百骸潰散，誰思一性常靈。萬鬼聚號，肯
信三緣自召。悠悠長夜，淚與血而俱枯。漠漠荒郊，魂
與魄而奚泊。哀哉同體之痛，慘矣切膚之悲。憾道力
未全，徒懷悽愴。思拯援無策，秖裂肺肝。爰鳩同志，五
體投誠，代為大地被難眾生，頂禮三劫三千諸佛，臂
然香炷，心發菩提，仰願大悲拔苦，大慈鑑機，大智慧
光，爍群盲之積闇。大神通力，出苦海之沈淪。令今日
海內海外，江北江南，已命過者，速脫九橫之城，徑超
九蓮之土。未命過者，即離驚竄之怖，永享太平之安。
又願諸佛菩薩，興慈運悲，憫此劫波，來膺眾許。又願
遇影蒙塵，蜎飛蝡動，廣及法界一切有情。從今已去，
乃至菩提，常知警悟，不搆惡緣，永滅三塗，頓消八苦。
即同居而橫徹寂光，不僧祇而圓登妙覺。
<other>祖堂結大悲壇懺文</other>
 頂禮大悲尊，及法界三寶。不厭垢眾生，始終垂哀拯。 
智旭自惟，無始來至於今日，積惡逾於須彌，招苦浮
於大地。雖蒙諸佛菩薩，種種提攜，薄解真乘，無柰夙
業煩惱，淵淵深厚，時牽現行。蓋無論未歸信前，厥罪
無量，即追思既出家後，愆累尤多。如大悲行法道場，
業五與勝會，乃雜亂障垢，終不與三昧相應，虛消檀
信脂膏，辜負人天屬望。撫心扼腕，慚懼何窮。茲又恭
遇幽棲禪寺，建清淨壇。施主竭供養之誠，期主極殷
重之悃。智旭以下劣凡夫，沙門汙道，不惟叨陪法席，
兼復謬主行儀。反躬無似，驚悚彌增。爰於方便結界
之始，敬然臂香三炷，奉供大悲同體三寶。又三炷，供
九位同行懺師。伏願同體三寶，憫智旭之沈淪，速垂
拔濟，同行九人憫智旭之不逮，咸賜匡扶。俾一期中，
內障外擾以潛消，理觀事儀皆成就。智旭又於十方
三世三寶前，現在同行九人前，胡跪合掌，剖肝瀝血，
<pb n="62"/>
作如是白。智旭從無始來，至於前世，所有種種煩惱
惡業苦報，無明覆故，已不自憶，今悉懺悔，願盡消除。
智旭少年謗三寶業，今尚憶知，誠心懺悔，願盡消除。
智旭出家已來，挂菩薩比丘虛名，不能如法行持，所
有性遮諸罪，若憶不憶，無量無邊，今悉懺悔，願盡消
除。智旭於四十六歲，自反多愧，退作但三歸人，勤禮
千佛萬佛，及占察行法。幸蒙諸佛菩薩大慈大悲，於
今年正月元旦，錫以清淨輪相，稍自慰安。無柰夙習
根深，不能自拔，出壇後又起種種身口意業，乃至濟
生菴修大悲行法，然香懺悔以後，默簡長夏初秋，仍
復多諸違犯。嗚呼，佛稱二種健兒，一自不作罪，二作
已能悔。夫作已能悔者，必悔已不更作，故可稱健兒
也，數數悔，又數數犯，豈健兒乎。智旭，今猶墜廁人，身
口耳鼻，皆陷糞中，獨明信因果，不謗大乘，清淨正眼，
未沒溺耳。設諸佛菩薩，現前善友，不乘此時力拯拔
之，正恐淹漬日久，清淨正眼，并從淪隱，可不哀哉。智
旭反覆自思，本以真實為生死心，決定大菩提心。絕
不來帶利名，亦不牽染恩愛，如法出家，因地頗正，胡
為墮落至此，久滯凡地，不預聖流。即欲逃名晦跡，獨
往深山，筋力漸衰，不堪行邁，且愛見慈悲，漫縈纏於
婆和學侶。致使枉尋直尺，擔麻棄金。如此痛傷，惟諸
佛菩薩能知，亦唯有諸佛菩薩能救耳。且向年力詆
三寶，惟有罪障。諸佛菩薩尚自矜憐，今日宏通大乘，
亦有微善，諸佛菩薩豈反終棄邪。是以披揭愚衷，仍
求加被。願我煩惱脂消，功德肉肥，三學圓明，二嚴滿
足。捨此幻軀，決生極樂。盡未來際，廣度群迷。又願同
行九人，各各剋除習氣，成就總持。自利利他，棟梁法
廈。又願期主福慧增長，檀越信行堅固，乃至隨喜緇
素，執勞運力，見影聞聲，悉悟顯密圓通，咸了性修不
二，直至菩提，不遭岐曲。又願風調雨順，物阜民安，干
戈息而烽火無驚，疾疫除而醫藥無用，菽粟如水火，
陌路猶至親，挽末劫頹風，不異正法住世，超娑婆濁
惡，同歸安養蓮胎。
<other>占察行法願文（丙戌）</other>
 歸命慈威無等尊，拔苦與樂真出要。定力能除三劫
災，救世真士垂悲拯。 弟子智旭，痛念劫濁難逃，刀兵
競起。雖云同分妄見，實非無因誤招。往業莫追，來事
可諫。爰偕同志某等（十人）各捐淨資，營修供養，三日方
便，七日正修，如法結清淨壇，頂禮占察行法，六時行
道，五悔鍊心。哀籲同體大悲，懇乞無緣拔濟。伏念眾
生障垢，雖至重至深。三寶洪慈，終不厭不捨。苟一念
知改過，必隨許以自新。況釋迦本師，勇猛稱最。地藏
大士，誓願無忘。子幼弱父愛偏強，兒不肖母憐益甚。
憫茲匍匐入井之愚，賜以身手衣裓之用。俾毫光照
處，消兵戈為瑞日祥雲。法雨霑時，轉邪櫱為道芽靈
種。所願風調雨順，國泰民安，正教流通，魔邪竄絕。次
祈比丘智旭，身無病苦，心脫結纏，定與慧而等持，戒
並乘而悉淨。期主某法社雖復三年，攝護願如一日。
某等各各真為生死，發菩提心，剋除習氣，臻修法門，
三學圓成，二嚴克備，續佛慧命，普利人天。又祈外壇
隨喜緇素，悟知一實，開顯三因，二觀圓修，三忍圓證。
又祈外護助緣，廣及法界含識，若見若聞，若不聞見，
等植良因，均霑勝益。又祈江北江南，乃至震旦域內，
近日遭兵難者，種種債負消除，一一怨嫌解釋，脫幽
冥之劇苦，胎蓮萼以超昇。恭千法界三寶，地藏聖師，
真實證知，真實攝受。
<other>大悲壇前願文</other>
歸命頂禮十方常住三寶，大悲觀世音菩薩，地藏菩
薩摩訶薩。伏祈同賜哀憐，俯垂拔濟。切惟智旭，向於
九華拈得閱藏著述一鬮，遂復安心。重理筆硯，適於
祖堂輪現，所患命盡之語，理應併意，徑馳樂邦。獨可
痛者，閱藏未完，則私願未滿，教觀無繼，則法輪無傳。
且梵網佛頂，雖已竭一隙之明，如塵培嶽，而楞伽唯
<pb n="63"/>
識，猶復錮繁言之障，如霧迷空。自非假我數年，何以
了茲陳債。自非洪慈庇護，安能不擾他緣。敬然臂香
十炷，供養十方慈父，大悲觀音，地藏本尊，法界三寶。
伏願智旭，從今以去，永離違緣，決定閱完大藏，得成
閱藏知津，法海觀瀾二書。決能撰述成唯識論觀心
法要，及相宗八要直解，決能解釋楞伽尊經，及占察
十輪度世要典。決能闡明無量壽會，彌陀賢護，淨土
津梁。決能發暢大般涅槃，扶律談常，最後垂範。又願
學侶，乃至現在未來諸有志者，決能戒根永淨，福慧
圓成，壽命延長，解行雙到。又願智旭，煩惱冰鎔，智慧
火熾，十惡根枯，六情性露。又願萬民無三災之苦，四
姓伐邪見之林。又願以此功德，普施法界眾生，臨命
終時，決定得生阿彌陀佛極樂世界，親承供養大悲
觀音，得無量無邊三昧神通，總持智慧，同地藏慈尊，
普入法界諸大地獄，救度一切苦惱眾生，乃至分形
散體，橫遍豎窮，十界現身，三輪施化。如一眾生未成
佛，終不於此取泥洹。
<other>閱藏畢願文（甲午九月初一日）</other>
 敬禮無邊際，去來現在佛，等空不動智，救世大悲尊。 
弟子智旭，敬然臂香四炷，供養盡十方三世一切諸
佛，一切尊法，一切菩薩，一切聖賢。痛念智旭，年三十
幻寓龍居，第二閱律，遂復發心遍閱大藏，於一夏中，
僅閱千卷，旋以事阻。至三十三歲，甫進靈峰，結冬時
山中無藏。癸酉春藏至未裝，丙子季春遁跡九華，於
彼抱病，閱千餘卷。壬午山中藏裝成，癸未結制，簡閱
僅千餘卷，又被他緣所牽。幻寓祖堂，及石城北，共閱
二千餘卷。己丑歸山，因註法華，占察二經，改治律要，
未遑展閱。壬辰秋，擬進山畢茲夙願。又值幻緣牽至
長水，借閱千卷。直至今甲午春，方獲歸臥林泉。又以
一夏病緣居半，乃於仲秋月畢，僅獲完滿。竊計發心
看藏，已經二十七年，出入茲山，亦匝二十三載。凡歷
龍居，九華，漳州，泉州，祖堂，石城，長水，靈峰八處，方獲
竣事。於中前後閱律三遍，大乘經兩遍，小乘經及大
小論，兩土撰述，各止一遍而已。嗚呼，緬想法緣不易，
可勝涕泗滂沱。今幸仗三寶力，已畢微願，是以然香
更求加被。一者竊見南北兩藏，並皆糢糊失次，或半
滿不辨，或經論互名，或真偽不分，或巧拙無別。雖有
宋朝法寶標目，明朝彙目義門，並未盡美盡善。今輒
不揣，謬述閱藏知津，法海觀瀾二書，儻不背佛旨，乞
得成就流通。二者如圓覺，維摩，彌陀，地藏，乃至大涅
槃經，夙有微願，再加解釋，并僧史寶訓，亦願增修，仰
求庇護，令得速成。三者大殿半傾，前殿盡倒，觸目傷
心，實難為力，今以付與天龍，願蚤成就。四者念此荒
野之地，久不聞佛法名，實賴大楫法主，大粹靜主，大
頎期主，以創其端。至於請藏，則戒周首發大心，道晉，
如源等，助成其美。印刷則受籌之功。裝潢則心見之
力。苦守不墜，則成瓊為最。助緣成就，則善信是資。伏
願已上過去者，以今然香功德，三障頓消，四生永脫，
蓮開上品之華，佛授一生之記。現在者道心堅固，福
德增長，壽命延長，智慧開發。又願學人（六人），及堂內堂
外上下靜室一切法眷，各各剋除習氣，趣向菩提，戒
定慧以增明，福壽康而如意。又願智旭，從今以去，病
苦消除，煩惱冰釋，不遭逆順兩魔，恒得安心著述。以
茲法施功德，回向西方淨土，普與法界眾生，同生極
樂世界。
<other>大病中啟建淨社願文（十二月十三日）</other>
甲午十二月十有三日，菩薩戒弟子智旭，一心歸命
極樂世界阿彌陀佛，觀世音大勢至清淨海眾，及十
方三世一切三寶。痛念智旭，本為生死大事，二十四
歲出家，絕無半點好為人師之念。不意幻緣所逼，謬
為人師，二十餘年，雖有弘法微善，而虛名所累，觀行
荒疏，弗能折伏煩惱，以登五品。今病患纏身，心雖明
了，力不自由，痛哭號呼，罔知攸措。幸仗佛慈，殘喘未
<pb n="64"/>
絕。設非急勗淨業，何以永脫苦輪。爰發虔心，敬就靈
峰藏堂，邀同志法侶（十人）及外護菩薩沙彌（五人）和合一
心，結社三載。每日三時課誦，稱禮洪名，二時止靜，研
窮大藏，教觀雙修，戒乘俱急。願與法界眾生，決定同
生極樂。智旭從今以去，誓不登座說法，除同志執經
問義，不敢倦荅。若敷文演義，自有照南，靈晟，性旦略
可宣傳，誓不背佛平坐，除稍偏及對像坐。誓不登壇
授戒，若授戒學律，自有照南，等慈可以教授。誓不應
在家人請齋，除寺院靜室中。仰乞三寶證明攝受，令
智旭諸緣未盡，早就輕安，大限難逃，徑歸安養。生則
念佛兼著述，死則不墮亦不退。又願同行法侶，無論
旭存與否，堅志同修，有始有卒。又願外護沙彌，無論
旭存與否，誠心營事，勿懈勿失。以此殊勝淨因，回向
無上極果，普與含生，咸歸祕藏。

<sarticle><article>靈峰蕅益大師宗論卷第二之一</article></sarticle>
古歙門人成時編輯
<other>法語一</other>
（示印海方丈）先開見地，後可言修證。欲開見地，不得姑待
異日。夫決擇身心，無過師友商確，經論尋討。今商確
僅作言談會，尋討僅作文字會，必待冷坐，方名工夫
成片。縱得成片，動淨依然兩橛，況動既不能隨處體
會，靜又安保成片哉。真工夫不然，無論世法、佛法，動
靜順逆語默，但發慧眼，鎔習氣，磨礪身心，增益我所
不到者，即實工夫。只期本分相應，更無動靜之別。儻
不向本分會取，徒謝絕人事，枯守蒲團，敢保驢年無
相應分，況塵緣無盡邪。應以猛切心治姑待心，常念
時不待人，一蹉便成百蹉，以殷重心治輕忽心，一言
有益於己，便應著眼銘心，以深廣心治將就心，期待
誓同先哲，舉措莫類時流。三若缺一，學道難矣。
（示法源）念佛工夫，秖貴真實信心。第一要信我是未成
之佛，彌陀是已成之佛，其體無二。次信娑婆的是苦，
安養的可歸，熾然欣厭。次信現前一舉一動，皆可迴
向西方，若不迴向，雖上品善，亦不往生。若知迴向，雖
誤作惡行，速斷相續心，起殷重懺悔，懺悔之力，亦能
往生。況持戒修福，種種勝業，豈不足莊嚴淨土。只為
信力不深，勝業淪於有漏，又欲捨此別商，誤之誤矣。
但加真信，一切行履，更不須改也。
（示初平）人知宗者佛心，教者佛語，不知戒者佛身也。盧
舍那佛，以戒為體，惡無不止故淨，善無不行故滿。儻
身既不存，心將安寄，語將安宣。縱透千七百公案，通
十二部了義，止成依草附木無主孤魂而已。
（示陳受之）聖賢皆以同體大悲，為學問綱宗。儒謂萬物皆
備於我，釋謂心佛眾生三無差別。推惻隱之心，可保
四海，極大悲之量遍周法界，故曰天地之大德曰生。
儻殺戒不持，豈名一日克己復禮，天下歸仁乎。願即
向儒門實究，必能奮然頓決於一日，位天地，育萬物，
取諸片念而有餘矣。
（示羅性嚴）剃髮染衣，會有良時。歸戒聞修，不勞諏日。非歸
戒無以為出要之本，非聞修無以開出要之門。佛法
染神既深，解脫機緣自湊。否則前牽後引，歲復一歲。
淨信初心，漸至牿亡，非丈夫所以自奮也。
（示沈驚百）世出世固不可判作兩橛，亦不可混作一事，蓋
儒佛下手同要歸異。雖從真儒下手處下手，學道有
基，不向真佛要歸處要歸，真性不顯。東坡學佛，然後
知儒，以宣聖出春秋世。眾生根性機緣未熟，一往且
就倫常指點，五乘格之，僅屬人乘，閒露極談，終不彰
著。復被宋儒知見覆蔽，遂使道脈湮埋。非藉三藏十
二部教，求開眼目，不唯負己靈，宣尼亦受屈多矣。
（示沈清彥）人不知本地風光，天地萬物俱成芻狗，位育事
業，徒有虛名。凡夫如井蛙夏蟲，豈信大海非誑，永劫
不誣。欲入此信門，應觀現前一念。前不得其始，後不
得其終，現莫窮涯際。設追尋，絕無蹤跡，言其無，不可
<pb n="65"/>
斷滅。禪家謂之淨裸裸，赤灑灑，尚冤不少，況紫陽謂
虛靈不昧。稟得於天，非戲論妄想邪。急從良師友，快
讀了義經，薦取本來面目，掀翻流俗知見。勉之。
（示范明啟）三寶深理，非庸儒所知，大智丈夫，乃能諦信。余
少時亦拘虛於程朱，後廣讀內典，稍窺涯畔，莫窮源
底，方知有真實心性之學。唯以超方眼，觀究竟理，庶
不墮井蛙夏蟲之誚也。
（示王稚炎）喻義喻利，在心術不在形骸。果聖賢自期，功名
亦道德之用。儻志在目前，不求上達，雖駕言理學，止
富貴之媒而已。今以孝父母和兄弟致君澤民三種
心，持準提咒，豈非大乘願力。精勤一致，始終不渝，君
子喻於義，利亦化為義矣。
（示無雲）舉手低頭，皆成佛道。開示悟入，妙在不別覓玄
奧。無相不離有相，解脫不離文字，究竟不異初心。若
以生滅心觀一切法，設有一法過涅槃者，亦是生滅
數。若以不生滅心會一切法，是法住法位，世閒相常
住。豈得漫云塔是土木，經是紙墨邪，急薦取可也。
（示夢西）欲坐斷凡聖情解，頓明佛祖心源，不可絲毫夾
雜。然所謂夾雜正不在看經尋論，乃在世閒利名煩
惱我慢慳嫉放不下。嘗見主宗乘者，動以經論為雜
毒，反置習氣於不訶，豈知古英傑凡情先盡，故但埽
其聖解。今人濁智流轉，不向痛處加錐，云何出得生
死。且如婆子燒菴公案，須向自己腳跟下理會。可笑
世人欲代轉語，望婆子供養，面皮厚多少哉。須不欺
心，的的覤破那僧及婆子落處，即自己落處，便是出
生死真實路頭。切不可向解路卜度，失卻自己鼻孔。
其二六時中，用心方便，妙在從緣薦得，不宜固守枯
寂，塞妙悟門，直拶碎虛空，再來理會。
（示方暉元）浩然之氣，人皆性具。雖云集義所生，實非有生。
但念念以聖賢自期，則本性日顯，氣自充矣。若一念
餒，便名自棄。所貴豪傑之士，無待而興也。
（示攝三）聽講不得徒事口耳，先應諦思，佛為何事說經，
我為何事學經。若知佛所為何事，則不耽著文言，若
知我當為何事，則不貪逐名利。不逐名利，則杜外謗，
不著文言，則善悟理。悟理則本立而道生，杜謗則德
孚而物化，可以自利，可以利他。不然，學問愈多，去道
愈遠，學人愈盛，法門愈衰。師蟲之記，良足畏也。
（示律堂大眾）流俗知見，不可入道。我慢習氣，不可求道。未
會先會，不可語道。宴安怠惰，不可學道。顧是惜非，不
可謀道。自信己意，不可問道。捨動求靜，不可養道。棄
教參禪，不可得道。依文解義，不可會道。欲速喜近，不
可悟道。隔小於大，不可見道。執穢為淨，不可知道。厭
常喜新，不可趨道。樂簡畏繁，不可明道。將就苟且，不
可修道。得少為足，不可證道。惟超群拔俗，謙己虛心，
忍苦捍勞，親近知識，觸處體會，以教印心，廣大悠久，
事理雙備，棲神淨域，履蹈典型，博通古今，特達勇銳，
深心無極，誓窮法海源底，乃真實男子，出世丈夫。
（示存朴）夫比丘者，體預僧寶之尊，職紹佛法之種，須超
群拔俗，迥脫流俗知見，方無愧厥名。儻故轍不改，則
一舉一動，罪案如山。一旦業風吹去，袈裟下失卻人
身，苦中之苦。人閒五十年，四王天一晝夜，有何實法
可戀。若不急尋出要，寧唯一錯百錯。塵沙劫數，未有
了期。血性漢子，能勿悚然在念乎。
（示真學）真學以解行雙到為宗趣，非開解無以趨道，非
力行無以證道。而解行又有大小、漸頓不同。若但求
一出生死法門自度脫者，小解小行也。若遍通一切
法門自利利他者，大解大行也。若先解後行者，漸也。
若知解行同時，隨文入觀，不離語言而得解脫者，頓
也。如兵卒習一伎，可殺一賊，取一賞，糊數口。又市醫
僅知一方，可療一病，取一直，資厥身。則聲聞緣覺是
也。若任大將，作大醫者，必盡知韜略，遍達方味，然後
向無不克，治無不驗。圓頓行人，通達萬法，圓悟一心，
自行則無惑不破，化他則無機不接。今欲遍通一切
<pb n="66"/>
法門，雖三藏十二部，言言互攝互融，然必得其要緒，
方能勢如破竹。為聖賢者，以六經為楷模，而通六經，
必藉註疏開關鑰。為佛祖者，以華嚴、法華、楞嚴、唯識
為司南，而通此諸典，又藉天台、賢首、慈恩為準繩。蓋
悉教網幽致，莫善玄義，而釋籤輔之。闡圓觀真修，莫
善止觀，而輔行成之。極性體雄詮，莫善雜華，而疏鈔
懸談悉之。辨法相差別，莫善唯識，而相宗八要佐之。
然後融入宗鏡，變極諸宗，並會歸於淨土。以此開解，
即以此成行，教觀齊彰，禪淨一致，遠離擔板之病，不
墮數寶之譏，可謂慶快生平，卓絕千古者矣。
（示萬韞玉）受一非餘，固為魔攝。無端泛涉，不入聞持。既知
心學淵源，工夫次第，則隨閱一書，必徹頭徹尾，巨細
畢明，庶無擇不精語不詳之患。仍須捨盡舊時知見，
方有格外新得。唯道集虛，虛乃心齋。儻陳見橫於意
中，一芥翳天，一塵覆地矣。
（示王簡在）有出格見地，方有千古品格，有千古品格，方有
超方學問，有超方學問，方有蓋世文章。今文章學問
不從立品格始，品格不從開見地始，是之楚而北其
轅也。嗚呼，習俗移人，賢知不免，狃一時耳目，忘曠劫
因緣。非以理奪情，以性違習，安能洞開見地，使文章
事業，一以貫之也哉。
（示王心葵）法華一經，殷勤稱歎方便。須知有世閒方便，布
施愛語，孝悌忠信等是也。有出世閒方便，苦空無常，
無我不淨，數息因緣，遠離知足等法門是也。有出世
上上方便，十波羅密，四攝四辯。八萬四千三昧，總持
等是也。有不思議勝異方便，信自性中實有西方，現
成佛道之彌陀如來，唯心中實有莊嚴之極樂世界，
深心弘願，決志求生。不唯上上方便，是其資糧。將世
出世一切方便，無非往生左券，此法門中點鐵成金
手段。不歷僧祇，頓階不退，名絕待妙法也。
（示廣戒）無量法門，不出三學。一往戒定屬緣因，慧學為
了因，實三學之中，三因圓具。又次第則因戒生定，因
定發慧，後後勝前。推本則戒無定慧猶剋善果，定慧
無戒，必落魔邪。思之思之。
（示慧含）習氣不除，無出生死分。然習氣熏染，非一朝一
夕之故，不痛加錐拶，何由頓革。須猛念身世無常，幻
緣虛假，人道難生，佛乘難遇。失此不求度脫，千生萬
劫何期。便將是非人我，體面界牆，身見慢幢，愛染情
性，全體放下，不復躊躇。將如來出世要法，徹底承當，
愛樂受持，精勤趨向，自然福慧增長，日造深微。而出
要無奇，正在平常日用閒。切不可離事覓理，捨麤求
精，厭動求靜，喜順惡逆。或鑽他故紙，認指為月，或枯
守蒲團，釘樁搖櫓，此近世禪講學人，膏肓痼疾，習氣
最惡毒者。設不深自省察，力加剋除，愈趨愈下，無救
無歸。當知此輩，若劣有微福，必作魔家眷屬，萬行若
荒，直感三塗劇苦。吾人暗識相傳，長夜不曉。今得人
身，不值正法，魔外充斥，無從問津。幸善根未絕，獲闐
遺教，何容更悠悠視作等閒。生大慚愧，嘗膽臥薪，一
念便應決斷，想道不由別人也。
（示定西）儒者民胞物與，盡此身命，尚不可不弘毅，況塵
剎不隔毫端，十世不離當念者乎。夫真弘者，聲聞緣
覺，權乘果位，猶不足挂懷，安問世閒名利。真毅者，百
劫千生，不生一念退失，安問現在境緣。今時釋子，只
圖作宗法律師，設無出頭一著，雖頓超佛地者，亦不
顧矣。本發心，原非為菩提大道，曠劫遠猷，故一受戒，
兢兢缽杖表相，一聽講，孜孜消文為事。一參禪，念念
機鋒是務，至應期禁足閉關等，皆百年活計。人世公
案，本分事千萬重矣。彼於微妙佛道，僅從經本上依
稀聞解，未嘗親知灼見，終屬半信半疑，於眼前活計
未嘗諦觀三界空苦無常，終覺放他不下。雖學成語，
陵駕佛祖，實一時高興，或初生牛犢不畏虎，或童豎
戲劇自稱天王，未嘗以佛祖自期也。閒有發勝志者，
不能到底唯為菩提一事，或被名利改節，雖云漸變
<pb n="67"/>
初心，仍是因中夾帶，不可不慎思而痛勵也。
（示一念）不可不趨向者，中行之道，不可稍夾帶者，鄉愿
之心。然狂狷似與中行遠，而實不遠，鄉愿似與中行
近，而實天懸。良以學道所最嚴者，在毫釐心術之辨。
佛法中，亦有狂狷中行鄉愿。創自凡夫，始聞妙法，直
下以諸佛自期，乃至權乘小道，亦所不願，是名真狂。
既趨佛乘九界事業，皆所不屑，是名真狷。了達心佛
眾生，三無差別，以心即佛故。上求無厭，與大智相應，
以生同佛故。下化無疲，與大悲相應，念念悲智隨四
悉檀，善自護，亦善護他，是名真實中行。儻名關未破，
利鎖未開，藉言弘法利生，止是眼前活計。一點偷心，
萬劫纏繞，縱透盡千七百公案，講盡三乘十二分教，
興崇梵剎如給孤獨園，廣收徒眾如無相好佛，無明
業識不斷，俱為自誑自欺。況一知半解，沾沾自足，是
望鄉愿為極果，僅成鄉愿真因而已。
（示元白）學道一要真為生死，二要具足剛骨，三要開發
見識。無真實為生死心，饒你有志氣力量，只作世閒
豪傑，斷不能為出世聖賢。無真實剛骨，饒你要出生
死，決被情欲牽，熟境迷，利名移奪，魔患埋沒去。無真
正見識，饒你怖生死，勇猛直前，必被邪師惡友引誘，
輕安少得縈惑。或墮光影門頭，或坐知見窠臼，乃至
或以味禪為功德，或以空寂為家鄉。極勝亦流入二
乘權曲境界，無由直趨菩提。良由眾生心性雖與佛
等，無始迷妄積習深厚，欲返本源殊非容易。果能念
念觀察世間苦空無常無我不淨，下從地獄，上至非
非想，總非究竟安寧地。儻不誓求出要，三界流轉，有
甚了期。生不知來處，死不知去處，茫茫苦海，言之痛
心，豈容為生死心不切。既生死心切，視世閒一切事，
那件出得生死，那件稍有真實，便痛發省悟，向千纏
萬繞中努力一踴，直得殺父婬母，他家活計，將無始
恩愛眼前活計，盡情割斷。如悉達初出家即誓云，設
骸骨枯腐，不盡生老病死之源，終不返還。如此志氣，
方不被一切業境奪去，方名具大剛骨。既離愛網，專
求出要，必應甄別邪正，洞明權實，了悟頓漸。若不遇
真師匠，唯應讀誦大乘，深求至理，不依文解義，不離
經穿鑿，法法會歸自己，處處體認心性，自於真宗，漸
堪趨入。儻遇明師良友，不問聖凡，但具正見知如來
祕密藏者，即可依之人，放下身心，不惜體面，不辭勞
苦，不畏饑寒，乃至不吝身命，畢生服役，咨稟法要，自
然福至心靈，感應交徹。如螟蛉克肖，時雨化生。以得
親近善知識故，則能親近最上妙乘，以得習學上乘
法故，則能出生廣大圓滿智慧。切莫高推聖境，自處
凡愚，戀剎那幻境，忘曠劫遠猷，自暴自棄，非才之罪
也。重說偈曰， 佛性眾生性，一性無二性。迷之沈六道，
悟之為三乘。迷雖無量惑，厥病唯有三。一者戀世閒，
不知世閒苦。二者雖知苦，苟且自因循。三者雖勇猛，
得少便為足。以此三病故，長夜在生死，或復出生死，
亦墮權小乘。我依諸佛語，為設三妙藥。一者怖生死，
對治根本病，念念如救頭，莫復存餘想。二者奮剛勇，
降伏愛見魔，五欲不能牽，八風不能動。三者開正見，
遠離諸邪曲，根選擇圓通，現生成正覺。此三或自具，
或復藉餘緣，唯有明師友，名為真實救。策發生死心，
鍛鍊純剛骨，開示真實乘，令行稱性修。修性不相離，
斯名正覺印。迷性言修習，修墮有為功。廢修談法性，
自然外道同。是故佛與祖，垂訓咸雙顯。雖或性奪修，
而非不修習。雖或不言性，而性在修中。性非修不顯，
修非性不立，但以生死心，勇猛不退心，廣大弘遠心，
親師習正法，必能親悟入，知我言不誣。 
（示法雨）悲智相應，名菩提心。發此心已，方得無作戒。又
須二六時，常自省察。念念相應，即念念成佛，稍不合，
便於菩薩戒得失意罪，在慎思而力行之。
（示西瞻）有三障，能敗戒德，使信心退沒。一瞋恚，橫於自
他而生惱害，二我慢，於諸僧寶而生輕忽，三懈怠，於
<pb n="68"/>
諸妙法不肯學習。三法有一，牽入惡道，忘失信心。
（示費智瀾）學不難努力自修，難親近知識，不難高談名理，
難實踐躬行。蓋單恃己靈，錯修多端。尊師取友，熏習
成性。空談玄妙，畫餅不益饑腸。剋實行持，觸處無非
緣了。願以放生寡欲為要，長壽之因，養身之道，能達
無緣大慈，成清淨梵行。以此銘心，久久自成法種。
（示慈門）達磨一宗，超情離見迥出格量。近世各立門庭，
競生窠臼，認話頭為實法，以棒喝作家風，穿鑿機緣，
杜撰公案，謗讟古人，增長戲論，不唯承虛接響，且類
優人俳說。言之可恥，思之可傷。唯憨翁具金剛眼，鑒
時流弊，說方便語，作救病藥，寧註經造論以觸時諱，
終不據曲盝木，弄鬼眼睛，使狂穢藉口。噫，此大菩薩
護法苦心也。開士侍大師，又遊雲門博山閒。夫識取
綱宗，本無實法，藥非定藥，病非定病，善用諸方短處
皆成長，不善用大師長處亦成短。學人不具參方眼，
纔除一病，一病旋生，須脫流俗窠臼，的向腳跟下打
透，真禪真教真律，方不負為大師親侍也。
（示彭雙泉）既具生死心，參方眼，不可不及時努力，隨事著
眼，從緣薦取。夫本地風光，雖沈埋，而處處迸露，只為
眼遲腳慢，錯過多端。能向塵勞輕輕覷破，菩提涅槃
正在煩惱生死中全身顯現。若的見菩提涅槃正因
真性，便能稱性起緣了二修。今於緣了二因，拈出最
要二種，為出生死方便。一發菩提心，受菩薩戒。二熾
然作福，於正因拈出最實一事，為歸趨之方。所謂淨
土，以二要行，趨一實地，隨觀行淺深，任運淨於四土。
至三惑盡，二死亡，則究竟寂光上上品也。
（示象巖）如來謂出家三種事業，坐禪，讀誦，營眾福業。隨
修一種，皆超生脫死。成就菩提，而修必隨機。藥病不
投，徒增穴結。或一門到底，或展轉助成，然自無道眼
須善友教。如重病者，須信良醫。若信己意，應服不服，
應忌不忌，小疾尚致死，痼疾寧有瘳。今時喪心病狂
無恥禪和，影響竊掠，聽其言超佛祖之先，稽其行落
狗彘之下。復有一輩怯弱之人，我相習氣放不下，名
利關鎖打不開，希望討一適性便宜的路頭，不肯徹
底向一門中透去。禪不禪，教不教，律不律，行門不行
門，依稀彷彿，將就苟且，混過一生，毫無實益，百千萬
劫，依然還在生死。若的確求出生死證菩提，先將近
時禪講流弊，盡情識破，自己從來杜撰主意，盡情放
捨，軟煖習氣，盡情打埽乾淨，夢幻身命，盡情拌得拋
得。種種惡逆境界，盡情看作真實受益之處。名利聲
色，飲食衣服，讚譽供養，種種順情境界，盡情看作毒
藥毒箭。能如此降伏，不坐一炷香，看一句經，保出生
死有分。儻不痛處加錐，欲向法邊起見，假饒坐斷八
萬四千劫，通盡三藏十二部經，只好向無事中過日。
一遇順緣，依舊牽去。一遇逆緣，依舊打失。一不覺察，
依舊落在無記，如何出得生死，到得西方，成無上菩
提。圓覺經云，末世眾生，無令求悟，唯益多聞，增長我
見，但當精勤，降伏煩惱。須知坐禪讀誦作福，皆可增
長我見，可降伏煩惱，但審自己何事最切近，最對病
根。今在汝數年作學問不成，一旦願齋僧而就便，是
夙緣有在。又身見重者，宜苦行消之。貪愛強者，宜苦
境鍊之。人我山高者，逆緣挫之。體面心重者，忍辱治
之。一意向此門打徹，自能游戲百千三昧，通達無量
法門，較枯守蒲團，咿唔章句，不可同劫語矣。
（示韞之）討究佛法，第一要務。諸佛所師，所謂法也，況弟
子乎。雖勝義法性，貴在親證。儻非黃卷赤牘，作標月
指，示真實修行出要，何由得證勝義。試觀外道，亦出
家求出生死，不知正法，求昇反墜，故不留心教典，饒
勇猛精進，定成魔外。脅尊八十出家，晝觀三藏，夜習
禪思，乃有濟。有謬云，年少力強，宜習教典，年衰力弱，
只堪念佛。豈年少不必念佛，年老不可習教。將謂如
來教法，僅同舉子業，博名利於半生者乎。一歷耳根，
永為道種，大士所以捨全身求半偈也。今佛法流布，
<pb n="69"/>
賴迦葉阿難二祖，徹底悲心，人皆視作等閒，殊不知
恒沙世界，無量劫中，妙法名字不可得而聞也。
（示閱藏四則）一須體如來說法本意，要人超生脫死，非為
口耳活計，句句消歸自心，如說修行，方不受說食數
寶之誚。（其一）一學問之道，貴下學上達，所以如來施
教，必有次第。今人空腹高心，但圖圓頓之名，無力飲
河，詎能吞海。必先閱律藏，稔知佛世芳規，深鍊為僧
要務。次閱四阿含，了正因緣境，為圓妙三觀之本。次
留心台教，深知如來說法所以然之妙，及四悉檀巧
被之致，然後將此法界匙鑰，遍開不思議經論之鎖，
勢如破竹矣。（其二）一閱律，首四分，次僧祇，次十誦，次
根本，次五分，次及善見毗尼母等。諸家傳受不同，各
有源委線索，須細尋之，無執一非餘，亦無猶豫兩楹，
在得意善用，大意如問辯所明，莫謂此小乘法不足
久久留心，當捨之別參上乘，是末世癡人邪慢惡見，
牽人墮惡道深坑，不可信也。（其三）一大小經律論雖
字字明珠，言言見諦，然各就習氣所重，對治所宜，或
隨時弊不同，救拯有異，不妨摘出要語，期自利利他。
如雪山無非藥，採者期於對病。寶山無非寶，取之先
擇摩尼。只此成錄，足驗手眼。（其四）
（示朗融）萬法本融，由迷情執而成礙。如一指能蔽山岳，
認漚必遺大海，不惟埋沒己靈，亦冤屈六塵境界。詎
思六塵非能惑人，人自妄惑，根根幻馳，識識紛動，仔
細推求，塵既不居其咎，根亦豈職其愆。識寧獨當其
罪，三科分析，既無真主，縱令共合，那有實法。而於此
虛妄法中，著我著人，分取分捨，猶如捏目，亂華發生，
更欲分別花相，妍醜大小，不益惑乎。惟將身心世界
全體放下，作一超方特達之觀，譬如為天下者不顧
家，則智眼昭明，一切境界，無非真實受用處矣。
（示三止）惺惺寂寂是，無記寂寂非，寂寂惺惺是，妄想惺
惺非。此四語，叢席爭誦，然悟惺寂源頭，方不墮守精
魂窠臼。如儒亦言明鏡止水，豈慎獨便是奢摩他妙
修行路邪。祖云，觀者何人，心是何物。此二語，直得遍
計妄想百雜粉碎，以此體真，以此方便隨緣，以此息
二邊分別，一句中有三玄，一玄中具三要，喚甚磨作
獨，將誰去慎，不惟妄想無記無容身，惺寂亦并無處
著落。非惺非寂，是謂寂寂惺惺，惺惺寂寂。喚作不二，
早已二也，況雙修並運哉。悟此成修，是一心三止。
（示文約）做工夫人，每被昏散所擾，久便退悔。不知昏散
根源，全由迷己作物。楞嚴經云，認悟中迷，晦昧為空，
乃至昏擾擾相，以為心性。夫昏障慧，擾障定，定慧既
障，則睡眠與散亂雜呈。若欲去其根源，須識取心性
本體，從來明靜，諸佛證之為定慧，行人修之為止觀。
止觀之功，全即明靜之體，惟靜故明，惟明故靜。既非
二致，豈有前後。但約對治法門，昏重者觀起之，散多
者止息之。然息散之止非無觀，起昏之觀非無止。止
觀不二，勤修不息，自然本體漸露，客塵漸銷。者著工
夫，不段閒斷不得，性急不得。然欲除昏蓋，直須打起
精神，不可貪戀蒲團穩坐。欲除散亂，正不必厭惡妄
想，直須覷破妄想無性。僧問巖頭，起滅不停時如何。
咄，是誰起滅，此明心見性者第一先鋒也。
（示慧幢）予讀子輿氏書，至舜盡事親之道，而瞽瞍底豫，
見圓頓觀心要旨焉。夫父雖至頑，不可別覓他父。又
不可如傲象之順命為惡。現前介爾一念無明頑父，
即法性真父。順無明流，造業流轉，則是傲象。捨妄覓
真，別觀法性，又成背父逃逝。善惡稍殊，均為不孝。六
道凡夫，順無明而為惡者也。藏通別三種行人，捨無
明逃逝者也。若知焚廩掩井之瞽瞍，即允若底豫之
瞽瞍，則必盡事親之道於己躬，肯作順逆兩法以虧
天性邪。所謂盡事親之道者，亦只深信父實生我，除
此父外，別無真父。然斷不可從命為惡，須竭怨慕之
誠以格之，則頑如瞽瞍，亦可回心，況未必如瞽瞍者
哉。觀心亦爾，深信現前一念，全體法界，離波覓水，終
<pb n="70"/>
不可得。然斷不可隨其生滅，不事觀察。須以不思議
一心三觀，深體達之，則惡無記心，尚成不思議境，況
善心哉。知一念圓具三德，事理兩重三千，互遍互融，
深生信解，名為慕。此境不現，是止觀力微，發勤精進，
誓以十法成乘，名為怨。如此努力，鈍逾般陀，發明有
日。儻悠悠忽忽，縱利如藍弗，敏過達多，無濟也。
（示未能）夫幻境侵奪，不惟順流俗而俱化也，即厭流俗
而切思遠離，亦名侵奪。以一切境界，全是無明變現。
無明變現之性，全即法性，由不達故，橫生欣厭。趨無
上菩提者，不得隨順幻境，亦不得厭離幻境，但了幻
境即法性，悲長夜之在迷，以悲迷故，起無作二誓，欲
拔性德之苦，以了性故。起無作二誓，欲與性德之樂，
發此心已，則一切不如法境界，觸目警心，無非助發
菩薩資糧。起信論云，菩薩見法欲滅，護正法故，發菩
提心。有見眾生苦，而發菩提心，正謂此也。
（示慈昱）佛法大海，信為能入，智為能度。信如堅舟，智如
柁師。餘五度萬行，皆舟中器具也。須時時念生死苦，
警悟無常，不得沈迷五欲，執著世情。知世情定了我
生死不得，五欲定牽入放逸坑，墮惡道苦，此生死長
夜中真實信心。發此心已，急求智慧以為導師。第一
親近明師良友。第二讀誦方等大乘，非明良決不能
益我身心，非大乘決無有出世正楷。人有信心而無
智慧，則能增長煩惱。有智慧而無信心，則能增長邪
見。故知船及柁師，相須度險，缺一不可，況俱乏邪。
（示迦提）法華妙旨，惟令眾生開示悟入佛之知見。佛知
見，現前一念心之實性是也。現前介爾一念，不自生，
不他生，不共生，不無因生。未生無潛處，欲生無來處，
正生無住處，生已無去處。心無心相，其性無生。無生
故無住，無異，無滅。無生住異滅，即真法性，橫遍豎窮，
不可思議。若於此無相妙心，妄謂有心相可得，則佛
知見便成眾生知見，若即妄相幻心，達其本非有相，
則眾生知見，便成佛之知見。心性既舉體全空，亦復
即假即中。以三諦宛然，故三觀法爾。以法爾之三觀，
照宛然之三諦，能所不二，境智互融。於此信解，名為
隨喜。解義觀文，名讀誦。轉示他人，名講說。歷事煉心，
名兼修正修。有相無相二安樂行，一串穿卻，秖貴篤
信力行，別無奇巧方便也。
（示乳生）夫置身海州，而伯牙善琴，其情移也。望似木雞，
而餘雞卻走，其神全也。世閒小技，尚非聊爾，況學出
世太道，仔肩如來正法者乎。圓頓十乘觀法，必先以
二十五前方便，所謂具五緣，訶五欲，棄五蓋，調五事，
修五法。就二十五事，各具表法，及觀心法門，然後正
助合行，事理雙備，足目並運，安隱入清涼池。後來祗
士講徒，率情任意，逞一得之見，罔達大方軌則。以此
蔑裂學問，求世伎術，戛戛乎難之，投足宗教兩塗，思
自利利他，誠奚望也。真正學人，必先移夙情，則神自
全。情之所牽，雖萬別千差，總不出色聲香味觸五種。
神之所虧，雖受病不等，總不外貪瞋睡掉疑五種，急
須訶棄，則聖賢可階梯而至矣。
（示懸鏡）奮發之心，人皆有之，不能不藉於外緣。羞惡之
心，人皆有之，不能不汩於惡習。嗚呼，善友罕逢，惡緣
偏盛，非咬釘嚼鐵，刻骨鏤心，何以自拔哉。
靈峰蕅益大師宗論卷第二之一
<sarticle><article>靈峰蕅益大師宗論卷第二之二</article></sarticle>
<other>法語二</other>
（示靖玄）自他不二之體名玄，自利利他之行名靖。能悟
玄體，性本自靖。能為靖功，玄體可會。此性修不二之
真旨也。見思靖，方知真諦本玄。塵沙靖，方知俗諦本
玄。無明靖，方知中諦本玄。三玄既會，方知眾生三惑
亦本靖也。佛頂云，狂心頓歇，歇即菩提，一人發真歸
元，十方虛空悉皆消殞。法華云，如來如實知見三界
之相，無有生死，若退若出等。噫，可悟性修交成矣。
（示玄闇二則）古云，明時無暗，暗時無明，此相傾奪義也。又
<pb n="71"/>
當明中有暗，當暗中有明，此性無傾奪義也。佛頂云，
明能破暗，此以真融妄，全妄成真，無破無不破而論
破也。須知無傾奪性，全體在傾奪相中。而傾奪妄相，
全體不離無傾奪性。知性相二而不二，不二而二者，
則知非破非不破，而論破矣。非破非不破，性也。破者，
全性所起之妙修也。破即無所破者，全修在性也。故
明生時，暗無所去。闇無去，則明無所來。無去無來，則
不生不滅。如禪人未聽經時，心性無減，而妙義茫然。
已聽經後，慧解頓開，而心性無增。知無增減，則知六
而常即。知茫然與漸開不同，漸開與圓悟圓證定不
同，則知即而常六。請以此為造修方便。（其一）小水常
流，則能穿石。吳江一行人，學法華，半日不能一句，晝
夜不捨六年，而全部成誦。法友熏習已多，所以未淪
浹者，不切心故耳。誠切心則法味津津現前，既得法
味，欲罷不能。患不時習，不患不悅也。有忘食之憤，後
有忘憂之樂。幸將所聽之法，溫習勿忘，日久功深，豁
然開悟。既得法喜之樂，便是超脫之緣矣。（其二）
（示惟淡）世法惟恐不濃，出世法惟恐不淡。人惟淡故，其
交恆，道惟淡故久而不厭。時習之悅朋來之樂，不知
之不慍，皆淡中滋味也。欲界情淡，得離生喜樂。初禪
情淡，得定生喜樂。二禪情淡，得離喜妙樂。三禪情淡，
得捨念清淨。三界情淡，得寂滅涅槃。似道法愛淡，證
中道常寂滅性，是故三世如來，究竟此淡者也。十方
菩薩，分證此淡者也。聲聞緣覺，得淡之一隅者也。老
子莊子竊淡之影響者也。欲深入淡字法門，須將無
始虛妄濃厚習氣盡情放下，放至無可放處，淡性自
得現前。淡性既現，三界津津有味境界，如嚼蠟矣。僧
夢虎，驚寤喜曰，匪夢幾被虎食。既悔曰，知是夢，何不
做一人情。噫，可醒三界之戀幻質，不知淡性者矣。
（示惟默）孔子曰，予欲無言。佛云，吾四十九年不曾說一
字。然六經四書，三藏十二部，果何物哉。如以杜口為
默，凡瘖啞者，皆聖與佛矣。詎知諸法無性，言語本空，
終日言未嘗有言，終日不言，未嘗無言。故又曰，天何
言哉，四時行焉，百物生焉，天何言哉。尊者無說，我乃
無聽。無說無聽，是真般若。推此致也，塵說剎說熾然
說，三世無閒斷說，亦若是已矣。苟未達說默之源，說
是覺觀生相，默是覺觀滅相。既墮生滅情見，則說默
俱非，若妙契寰中。說能開悟，默能密喻，是說默無非
善說也。說無說相，默無默相，是說默無非善默也。善
說者謂惟說可，善默者謂惟默可，皆法界故。法界不
二，說默不二，不相借，不相成，不相破，亦不相亡，不相
礙，亦不相融，當體清淨，絕待離微。夫諸佛解脫，即於
凡夫心行中求。觀心無心，說默何有。說默無性，說默
俱妙，是頓悟緣起無生，超彼三乘歷劫修證者也。
（示晦涵）莎伽陀不能誦一偈，而調息豁然。阿那律多失
雙目，乃修三昧，觀大千界如掌果。人正不以多知多
見為貴。法友既於了義未深解，但篤信企慕，禮拜持
誦，使淪骨浹髓，功深力到，忽發旋陀羅尼一品，親見
靈山勝會，便與智者把手共行矣。
（示未一）聖學究竟處，決無滿足下手處，決不委靡。孔子
十五志學，此即不可奪之志也。志立然後以無厭足
心，期盡性命之源。蓋自期遠大，簡點必嚴。簡點嚴則
惟日不足，不肯半塗自安。堯舜猶病，禹拜善言。湯有
慚德，望道未見，寡過未能。聖仁豈敢，皆深知性命源
底，非大覺不能究竟也。一究竟一切究竟，子臣弟友，
丘未能一，愈不能愈無息肩地。不然，夜郎自封，區區
自得。如貧獲一金，志驕意滿，何以階大道哉。
（示汎如）孟子曰，人能充無受爾汝之實，無所往而不為
義也。此與無我人眾生壽者相，修一切法之旨略同。
夫爾汝之名，亦何足恥。爾汝之實，真不宜受。見思斷，
則不受生死之爾汝。塵沙斷，則不受枯寂之爾汝。無
明斷，則不受變易之爾汝。誠能充無受爾汝之實，則
盡大地是箇自己。盡大地是箇自己，則將修一切善
<pb n="72"/>
法，以利益大地眾生。豈復以爾汝之名，與世諍哉。
（示庸菴）教觀譬膏火，終始相需。故離教觀心者闇，迷心
逐教者浮。浮則茫無歸著，闇則愈趨愈訛。此末世禪
教，所以名盛而實衰也。須知一切了義大乘，諸祖公
案，皆我現前一念註腳。說來說去，總不離我一心。我
今此心，全真成妄，全妄即真。若不能當下反觀，則靈
知靈覺之性，恆被一切法所區局。縱慧成四辯，定入
四空，依舊迷己為物，認物為己。若能直觀現前一念，
的確不在內外中閒諸處，無體無相，無影無蹤，但有
一法當情，皆心所現，終非能現。此能現者，雖云量同
虛空，亦無虛空形相可得。若有虛空情量，又是惟心
所現之相分矣。一切時放教歷歷明明，空空蕩蕩，亦
不認歷歷明明空空蕩蕩者為心。以心體離過絕非，
不可思議故。了知一切惟心，心非一切，忽然契入本
體，一切語言公案，無不同條共貫矣。
（示密詣）爾祖誦帚公之與余交也，尋余疊冰積雪中，不
恤三千里之勞。故余亦攜病來趨，不肯食一言之諾。
逮示疾，一提其西方本願，遂能萬緣放下，怡然坐逝。
豈非生平視師友如饑渴，故得享其報於臨行邪。爾
祖既寂，至今思其冰霜凜烈之苦操，樂受鉺錘之虛
志，猶足令人痛心酸鼻。繼志述事，責在爾躬，念之哉。
世事虛幻，人命無常，當擴其眼界，勁其神慮，苦其身，
毋墮宴安鴆毒坑。策其志，毋循將就苟且塗轍。汰奢
窒欲，積行存誠，惜福延壽，以期於大成。爾誠靜坐默
思，只此現前一念見聞之性，本非內外方隅，亦非有
無情量，云何被此虛妄形質所局。虛妄形質，生必有
滅。千般保愛，不能令其不朽。而所作幻業，如影隨形，
從劫至劫，不肯相離豪傑之士。先須覷空，身形非我，
不過假借四大所成。心亦無相，不過因於情塵，妄見
生滅，便頓捨情塵，專心辦道，兼律兼教，助顯心源。但
得悟心，萬法何有。萬法俱息，萬法俱備矣。
（示元印）立身行己之道，志欲剛，氣欲柔。志不剛不足成
千古品格，氣不柔不足陶多生習氣。夫眾生所以淪
苦海者，無他，任情適意，好順惡逆，不深求出要故也。
書云，言逆汝，必求諸道。言遜汝，必求諸非道。為君尚
然，況出世丈夫者乎。出世丈夫，以佛祖自期，以四弘
為券，以六度萬行為家常茶飯，以自利利他為的。發
一言，不足自利利他，勿言也。舉一步，作一念，不足自
利利他，勿舉也，勿念也。事苟益身心，裨法化，必黽勉
為之。雖劬勞困苦，勿恤也。否雖有浮名幻利，弗屑也。
凝神定志，拓度虛懷，人皆可以為堯舜，滿街都是聖
人，謂我不能成佛，是自棄也。知可成佛，而不肯力行
佛行，是自暴也。不自棄則志剛，不自暴則氣柔。志剛
則本立道生，氣柔則深造自得。志剛可上求佛道，氣
柔可下化眾生。志剛可荷負眾生，氣柔可承事諸佛。
易曰，天行健，君子以自強不息。用九，見群龍無首，吉。
剛而柔也。地勢坤，君子以厚德載物。用六，利永貞。柔
而剛也。剛柔合德，定慧力莊嚴，此世出世法之正印
也。
（示念日）顯密圓通，皆以解行雙進為要。解者，達我現前
一念心性，全體三德祕藏，與諸佛所證，眾生所具，毫
無差別。十方三世，顯密契經。惟為發明此一念心性，
達此一念心性，即顯密二詮之體，從此起於顯密二
行。顯行依經修觀，廣如二十五圓通法門，略則惟心
識觀，真如實觀，二種收盡。二十五境，各具二觀。且約
耳根言之，先從徵心處破妄，惟心識觀也。圓解既開，
即於聞中入圓通常流真如實觀也。密行亦具二觀，
達字字句句無非法界者，真如實觀也。心無異緣專
持此咒，悟知音聲如響，能持之心如幻者，惟心識觀
也。由惟心識，進真如實密行成，顯行亦圓滿矣。
（示非幻）人能痛念生死事大，覷破一切世情，若順若逆，
總虛妄不實，過眼便是空花，獨一念持戒禮懺，篤信
三寶之心，生與同生，死與同死。而又專求己過，不責
<pb n="73"/>
人非，步趨先聖先賢，不隨時流上下，庶幾信心日固，
智慧日開，而生死可永脫耳。
（示本光）顯密二詮，理體無殊，功用亦等。須信五會真言，
一字一句，無非全體三德祕藏。現前能持之心，介爾
介爾，無非橫遍豎窮之性。乃至楮墨筆腕，一一無非
法界。法界性不可改，即大定體。法界理不可昧，即不
動智光。若念念與此定慧相應，便可謂常持如是咒
百千萬億遍。若念念讀誦書寫此咒，便與性定本智
相應，所以天龍矢護，菩薩常隨。今禪人發至誠心，刺
血書咒，緣因誠非淺淺。緣因之體，即是正因。達正因
者即名了因。三因不一不異，不縱不橫，大佛頂性，徹
底現前，大涅槃果，元吾家故物矣。
（示淨禪）聽法須觀心，書寫須解義。然解義正不必強加
穿鑿，亦不徒循章摘句。但至誠讀誦，展卷如對活佛，
收卷如在目前，千遍萬遍，淪骨浹髓，寤寐不忘。緣因
既深，一十二千七百，無不一串穿卻也。得此消息，便
知吾言不誣。
（示漢目）大佛頂首示真心，隨勸修直心。直心有事有理，
理則正念真如，事則四威儀一切行中毫無虛假是
也。末世禪和，不為生死大事，裝模做樣，詐現威儀，不
真實學禪教律，徒記兩則公案，辨幾句名相，受三衣
一缽，以為佛法盡此矣。嗚呼，此何心哉。今止觀此一
念假借佛法之心，出得生死否，成得佛祖否。又觀此
念為在內外中閒諸處否，為從自生，從他生，為自他
共生，為無因生。若一念虛假之心，既無生無體，無方
隅處所，則妄想顛倒寂滅，而常住真心宛然呈露矣。
是謂由事直心，以合於理直心也。其深思力研之。
（示毓悟）世人談及生死，鮮不悚慮，往往不能真為生死
者，眼前活計放不下耳。然所以放不下者，秖不曾徹
見生死之苦。以從來為俗為僧，皆向順境中捱過，故
畏三界心，自然發得不真切。儻以遠大慧眼，曠觀無
始輪迴，痛念此生，果從何來，死後當至何趣，前際茫
茫，後際墨墨，饒鐵石心腸，必為驚怖，然後依正教，開
圓解，起圓行，敢保十人有五雙到家。最懼因地不真，
道眼昏暗，或為世味所牽，或為邪師偽法所誤，袈裟
下失卻人身。此予所以俯仰時流，而寤寐永歎也。
（示解天）具參方志，尤須具參方眼。具參方眼，還須不忘
參方志。參方志者，不為虛名，圖體面，博一知半見，發
無上大菩提心，遍學一切法門，無厭無足。參方眼者，
末世師匠，邪正難分，今自卓立，不論宗教，但與出生
死相應，名利不相應，大菩提相應，眼前活計不相應
者，則為正，反此則為邪。正則依，邪則捨。具眼不忘參
方志者，本求無上菩提，雖邪正分明，不妄生憎愛，善
吾師，不善吾資，但隨緣觸境，增長道心智眼而已。此
本分中最要緊事，其餘叢林粥飯習氣，萬萬不宜沾
染，亦不必厭惡也。
（示元賡）愚魯恐不精明，伶俐恐不篤摰。道雖從智慧領
悟，尤從澄定體合。必向身心切近日用動靜閒沈細
思察，方有真實開豁，當下受用。若於一切行門，不能
作助修想，必捨煩取靜。方理經典，又於一切經典，不
能隨文入觀，必掩卷趺坐。方理身心，一件事分作三
項，不可語至道明矣。從緣薦得相應疾，就體消停得
力遲。大乘法門，貴行住坐臥語言施為時薦取，見色
聞聲嗅香嘗味覺觸知法處理會。薦取者薦其本自
天成之性真，理會者會其出障圓明之妙體而已。性
真妙體，不即一切法，不離一切法。試看只今語言動
靜者，讀經看教，打坐思惟，妄想昏沈，惺惺寂寂者，畢
竟是箇甚麼。咄，切勿認賊為子，切勿撥波求水，切勿
作水中鹽味色裡膠青會。直恁麼薦取理會去。
（示緒竺）三界惟心，萬法惟識二語，人能言之，觸境逢緣，
仍被境緣所轉。若實達惟心惟識，豈有心識外之境
緣哉。且縱不達惟心惟識，境緣決定不離心識。如夢
中妄計夢境為實，起欣起怖，而離夢心決定別無夢
<pb n="74"/>
境。學人先須了達三界萬法種種境緣，實無心識外
之別物。次推究此心此識，畢竟有何體性相狀。若現
前心識實無體性相狀者，惟心所現三界萬法，又豈
有少許體性，相狀可得也。心識不可得，名心寂三昧。
心寂則色自寂，境緣不可得，名色寂三昧。色寂則心
亦寂，心色俱寂，則無煩惱亦無菩提，無生死亦無涅
槃。無凡無聖，一味平等，是謂心佛眾生三無差別。然
後全性成修，企自心本具之佛道，度自心本具之眾
生。如知水性冰性，同一溼性已。不於水外有冰，不於
冰外覓水，而方便融冰成水，則念念常觀，即心即佛，
而不起上慢，時時上求下化不倦，而總名無作妙德，
無功用行矣。若捨此別商方便求工夫，乃至覓玄妙，
是演若怖頭，醉兒索食也。或初心散亂多者，用數息
法，如童蒙止觀所明，須了知息出息入，來無所從，去
無所至。此息當體全空，舉體即假，仍非二邊，即是中
道。所謂圓人用偏法，偏法亦成圓。又昏蓋重者不宜
貪坐，須方便調停減雜事，減飲食，令神清氣定，則觀
慧漸漸增明，昏散漸漸退舍。又學道如調琴相似，大
緩則無聲，大急則弦絕。生死之心常切，求效之心莫
生，先難而後獲，庶幾近之。若欲體達現前心識無體
性相狀者，不出四性四運二種推法。四性推者，謂現
前一念，設自生，不應藉緣生。既藉緣，心無生力。心既
無生，緣亦無力。心緣各無，合云何有。合尚叵得，離云
何生。故知心識實無生也。四運推者，觀此一念未生
時潛在何處，欲生時何緣得生，正生時作何體相，為
在內外中閒邪，為方圓長短青黃赤白邪。生已無閒
必滅，滅又歸於何處。三際覓心皆不可得，柰何於本
空寂，妄計內心外境，起惑造業，枉受輪迴邪。然畢竟
覓一能起惑造業受報者，元不可得。如醉見屋轉，屋
元不轉，但吐卻一向妄計無明之酒，惑業苦三，當下
永息。設口談空，無明不吐，如醉見屋轉，硬言不轉，併
此不轉，亦醉語耳。且道無明酒作麼生吐。咄，要知端
的意，北斗面南看。珍重。
（示映竺）超生脫死法門，不可以聰明湊泊，不可以意氣
承當，不可以情見夾雜，不可以麤疏領會。先須專求
己過，無責人非，見賢思齊，見惡內省，法法消歸自心，
時時警策自心，將定盤星認得清楚明白，然後看經
可，坐禪可，營福可。如眼目未明，存心未篤，則看經必
墮口耳活計，坐禪必墮暗證深坑，營福必成魔家伴
侶。縱福慧雙修，教觀並進，而我心未忘，能所日熾，其
為修羅眷屬無疑，所宜慎思而密察也。
（示鏡衷）履三寶地，具出世儀，皆多劫善種，況聞正法乎。
寧國一老者，種福五十餘年，求來世作燒火僧不可
得，而聽經白鴿，轉身為戒環禪師，聞法功德超勝如
此。人生幾何，少壯忽老，老忽烏有。且盛年夭橫者無
數。一息才斷，孤魂無侶，生平惡業，無不隨身。何不趁
早放下幻夢塵勞，勤修戒定智慧，息心達本源，乃號
為沙門。不然，堂堂僧相，多劫勤修而得之，一旦藐視
而失之，能無憬哉。
（示遙集）不能頓盡者，塵緣之累。不可暫忘者，出世之心。
待無累而修行，何如藉修行而脫累。且塵勞逼迫，正
可警悟苦空，磨礱情性。每見人冗中偷閒，吟詩習字，
作種種清課，豈不能偷閒玩大乘，息心學定慧邪。彼
於詩字得少幻味，未嘗於大乘定慧得真法味也。然
縱不得味，亦為無上菩提而作種子。且幼時詩字，亦
向不得味中來，安知佛法漸熏習，不於現身得受用
邪。嗟嗟，人之精神，用之詩字，吾見右軍李杜，不出生
死，用之佛法，吾見散亂豔喜，愚癡特迦，大事已辦。
（示沐苑）發心應學二事，一智慧，二慈悲方便。欲學智慧，
莫若讀誦大乘方等經典，深解義趣，隨文入觀，不墮
嚼木之譏，不招數寶之誚。又數近明師良友，討究決
擇，不可師心自是。欲學慈悲方便，須深信一切眾生
皆有佛性，定當作佛，見僧俗造惡者，勿生輕慢，須憐
<pb n="75"/>
憫愛念，種種善巧而迴護接引之。儻恃己修，見不修
行，便生忽慢，自持戒，慢破戒者，自讀誦大乘，慢無聞
者，自解義，慢愚魯者，自觀心，慢口說者，人我山高，勝
負情重，畢生勤苦，止成修羅法界，去菩薩道遠矣。
（示郭太爵）位別業殊，有不別不殊者在。君子素其位而行，
以富貴貧賤夷狄患難，皆唯心所現。全攬法界為體，
全體即是法界。法界橫遍豎窮，無少事少理趨過。所
以無入而不自得也。佛頂二十五門，無一門非圓通，
華嚴入法界品，無一法非解脫，各可就路還家，不勞
取一捨一，故曰素其位而行，不願乎其外。一塵法界，
即無邊法界，法界本來無外故也。雲搏之法界不大，
蜩鳩之法界不小。以此解易，舉凡十界十如，權實之
要，五時八教，施設之方，總入一卦一爻。卦爻之法界
不少，界如權實之法界不多。故孔子曰，假我數年五
十以學易，可以無大過矣。孔子傳千古聖賢心學，全
以內自寡過者，為趨吉避凶之門，所謂無入而不自
得也。箋釋者，固不必盡殉舊說，亦不必盡廢舊說。但
虛其心，體其言外之旨，疏其文字之脈，始信宋儒之
循行數墨，公輩之索隱立異，皆非孔之所謂學也。晦
菴早富著述，晚乃悔，欲追泯之不可得。居士當讀韋
編，至於三絕，必大有進者，更作一番筆削，不閱而知，
其可行遠也。如切如磋，如琢如磨，請三復斯語。
（示靖開）三界之中，無非牢獄。暫時快樂，終歸無常。眾生
燕雀處堂，罕思出離，惟逆境當前，庶幾生遠離之心。
故佛稱八苦為八師，非虛語也。公冶長在縲絏而非
其罪，聖賢不以為恥。世出世求無忝己躬而已。素患
難行乎患難，婆藪仙人在地獄，化無量獄眾，發菩提
心。遍融達觀憨山三大師，坐刑部牢時，勸牢中無量
人，歸敬三寶，持齋念佛，或藉現生脫苦，或藉永出輪
迴。惡因緣是好因緣，莫謂囹圄非自利利他地也。歸
依三寶，奉特五戒，自念佛，勸他念佛，自斷十惡，勸人
莫行十惡，自修十善，勸人同修十善。此十善法，雖下
品為神因，中品人因，上品天因，而上上品則為羅漢
支佛菩薩如來之因。黽勉修持，久而不替，不惟現災
可脫，而無始三界牢獄，亦將從此永離矣。
（示靖聞）香山參鳥窠，直告曰，諸惡莫作，眾善奉行，三歲
兒說得，八十翁行不得。從上諸祖，指點出生死法，最
簡易明白，正不必金剛圈栗棘蓬為玄妙也。後世學
人，偷心益多，祖庭方便益變。方便既變，而偷心又與
之俱變，佛亦未如何已。馬祖初年，但云即心即佛。果
知即心即佛，自然諸惡莫作，眾善奉行。果能諸惡莫
作，眾善奉行，便知即心即佛。故知欲悟即心即佛，須
是持戒念佛，戒持得淨，佛念得切，塵垢自除，光明自
露。偈曰， 持戒便是平心，念佛便是直行。參得箇點玄
關，不向缽盂討柄。若更者也之乎，失卻佛祖性命。 
（示郭善友）佛法大海，信為能入，智為能度。若信心而乏智
慧，未有不泣岐兩端者。佛言末世鬥諍堅固，億億人
學道，罕有一人證果。惟依念佛求生淨土，可以橫超
苦輪。昔有祖師，初但至誠禮法華經，拜至糞字，遂悟
法華三昧。有誦法華人來壽昌禪師處請益，叱云，邪
見眾生，不識好惡，法華便是禪，那別有禪可參。其人
服膺而去，竟以持法華悟道。若深信念佛禮拜是佛
祖真因，確乎不被時流所轉，便是大智慧光明，超登
淨土，永無泣岐之患矣。
靈峰蕅益大師宗論卷第二之二
<sarticle><article>靈峰蕅益大師宗論卷第二之三</article></sarticle>
<other>法語三</other>
（示新枝）溫故知新，可以為師。所謂故者新者何物邪，天
下莫故於現前一念之心，亦莫新於現前一念之心。
惟故故隨緣而不變，惟新故不變而隨緣。若能頓達
吾家故物，便可斬新條令，以菩提悲智為幹本，以六
度萬行為新枝矣。
（示潘拱宸）三教聖人，不昧本心而已。本心不昧，儒老釋皆
<pb n="76"/>
可也。若昧此心，儒非真儒，老非真老，釋非真釋矣。且
喚甚麼作本心，在內外中閒邪，過去現在未來邪，有
無亦有亦無非有非無邪。果直知下落，百千三昧，恒
沙法門，不啻眾星拱月。如或不然，堅持三歸五戒，以
為緣因，時節若到，其理自彰。
（示惺白）佛法之衰也，名利熏心，簧鼓為事，求一真操實
履者，殆不可得。有能持戒精進，讀誦大乘，不馳世務，
縱道眼未開，亦三世諸佛所歎許也。況了必藉緣，非
持戒讀誦，何處得有道眼。今講家多忽律行，禪門并
廢教典，門庭愈高，邪見益甚。開士既精非時食戒，勤
讀方等大乘，但於戒教二門，深造自得，鑿井不已，必
得及泉，鑽木不息，必得出火，無勞更覓玄關也。觀經
謂具諸戒行，讀誦大乘方等經典，皆上品上生。操此
券以往，吾當攜手珍地華池，斯時憶及今日得悟不
得悟之疑，當不勝破顏大笑矣。
（示宋養蓮）自性彌陀，惟心淨土二語，世爭傳之，不知以何
為心性也。夫性非道理，無所不統。故十劫久成之導
師，不在性外。心非緣影，無所不具。故十萬億剎之極
樂，實在心中。惟彌陀即自性彌陀，所以不可不念。淨
土即惟心淨土，所以不可不生。今有譬焉，北京聖王，
即惟心之北京聖王也。然行道濟時者，必北上覲王。
儻囂囂畎畝，縱伊周可治天下乎。故無論已悟未悟，
皆要求生淨土，求見彌陀。未悟如童蒙之求師，已悟
如孔子之求仕。上自文殊普賢馬鳴龍樹，下至蜎飛
蠕動羽族毛群，唯此一事。此事第一要信得及，二要
時時發願，三要念佛工夫不閒。三事具，至愚亦生。三
事缺一，雖聰明伶俐亦不生也。其有謗此者，即謗三
世諸佛菩薩。毗盧頂上，翻為阿鼻最下層矣。哀哉。
（示陸喻蓮）超生脫死，捨淨土一門，決無直捷橫超方便。而
生淨土，捨念佛一法，決無萬修萬去工夫。近世盲禪，
妄謂彌陀不必念，淨土不必生，儱侗鶻突，墮塹落坑。
夫夜臥之頃，枕席不安，猶必安置，以三界火宅。而不
思出離可乎。若漫云悟心之士，此閒即寂光。何不曰
惡罵是稱讚，惡打即供養，糞穢即栴檀，塗炭是天宮
寶殿乎。儻未能噉糞臥炭，則淨土決不可不生。設果
能，亦豚豕雞犬耳。何若老實念佛，導之以信，要之以
願，徑登九品蓮臺，與觀音勢至海眾為眷屬。迴視空
頭惡見邪禪，博一時假祖師之虛名，墮萬劫拔舌犁
耕之實苦，何啻雲泥也哉。莫論散心定心，只剋課程，
終身不缺，日勤日切，淨土華蕊，晝夜增榮矣。
（示彙宗）世閒學問，義理淺，頭緒多，故似易反難。出世學
問，義理深，線索一，故雖難仍易。線索非他，現前一念
心性而已。古云，立一心為宗，照萬法如鏡，能觀心性，
則具一切佛法。且如此心，不在內外中閒諸處，亦非
過去現在未來，亦非自生他生共生無因緣生，豈非
即空。而十界十如，三千性相，炳然齊現，無欠無餘，豈
非即假。心外無法，法外無心，於其中閒，無是非是，豈
非即中。迷此一念即空，則為六凡。迷即假，則為二乘。
迷即中，則為別教。惟悟現前一念，當下即空假中，則
十界無非即空假中，不於九法界外別趨佛界，亦不
於佛界外別有九界，是謂三千果成，咸稱常樂矣。向
此薦取，方知千經萬論，咸非心外施設。勉之。
（示可生）佛法不出唯心真如二觀。蓋一切色心，依正假
實諸法，無非仗因托緣而生，皆是依他起性。不了依
他，妄計實我實法，即名遍計執性。了其如幻，有即非
有，體惟一心，即名圓成實性。今唯心識觀，於依他達
其遍計本空，而真如實觀，秪二空所顯理性而已。大
佛頂最初七處徵心，乃直破遍計，明其本空也。次十
番辨見，廣歷陰入處界會理，乃就依他起上，破其遍
計餘執也。次定耳根為所觀境，明其本圓通常，乃就
依他起上，顯其圓成本具也。然設不向前文破執開
解，則圓通常性甚易而甚難。故南嶽大乘止觀，誡初
心不得即觀圓成實性。惟以四性簡責，深達遍計本
<pb n="77"/>
空，依他如幻，一念觀成，轉令餘念自然契實。實心繫
實境，實緣次第生，是則前念為能觀，後念為所觀，故
能坐斷妄源，無以波逐波之失耳。
（示素風）學不難有才，難有志。不難有志，難有品。不難有
品，難有眼。惟具超方眼目，不被時流籠罩者，堪立千
古品格。品立則志成，志成才得其所用矣。末世競逐
枝葉，罕達本源，誰知朝華易落，松柏難彫。才志之士，
柰何甘捨大從小哉。莫大於現前一念，誠能直下觀
察，知其無性，則決不妄認四大為自身相，六塵緣影
為自心相。身心二妄既消，不真何待，然後以此真解
歷一切法，俾盡淨虛融，無塵影垢習可得，還淳復素，
道風豎窮橫遍矣。但一念未瞥，使百年活計縈懷，眼
下虛名惑志，吾恐天真日漓，負美才好志不淺也。
（示行恕）儒以忠恕為一貫之傳。佛以直心為入道之本。
直心者正念真如也。真如無虛偽相，亦名至誠心。真
如生佛體同，亦名深心。真如遍一切事，亦名回向發
願心。此三心者，即一心也。一心泯絕內外謂之忠，一
心等一切心謂之恕。故曰心佛眾生，三無差別。果達
三無差別，欲一念自欺自誑不可得，欲一念自私自
利亦不可得，欲一念自分自局尤不可得矣。
（示吳而上）性靈不可以有無求，斷常取。由無始妄認四大
為自身相，六塵緣影為自心相，所以耽著有常。及聞
非有非常，又轉計斷無而生恐怖。不思恐怖斷無者，
畢竟能斷無否。又恐怖者，念念生滅，無體無隅，畢竟
可喚作常有否。由是觀之，終日在妄之性靈，即終日
恒真之性靈。一向迷己為物，認物為己，曾未覺耳。試
思假借四大以為身，則身非實我。心本無生因境有，
則心亦非我。無始妄計之身心既俱非我，更有何物
可為我者。此超常有邪見也。而知此無我者，畢竟不
可斷滅，此超斷無邪見也。然但除常有我執，則不斷
不無之性靈法爾現前，更不勞以心覓心。如以眼覓
眼，設可見者，決非己眼，設可得者決非己心。但盡凡
情，別無聖解。有除翳法，無與明法也。
（示淨堅優婆夷）極聰明人，反被聰明誤，所以不能念佛求生
西方。而愚人女子，反肯心厭娑婆苦，深求出離。當知
彼是真愚癡，此乃大智慧。好惡易分，莫自昧也。每見
儱侗瞞盰大言欺世之假善知識，遇著老實念佛的
樵夫農婦，亦教參禪，推來拽去，自供撫掌。此輩老實
人，認作誠實，破壞善根，究竟參又參不來，念又念不
熟，腳跟不穩，心事徊徨。噫，亦可慘矣。吾勸汝咬釘嚼
鐵，信得西方及，切切發願，持戒修福，以資助之。無禪
有淨土，萬修萬人去，但得見彌陀，何愁不開悟。此千
古定案，汝不須疑。彼無恥邪師，敢誣先聖，輒肆翻案，
秪益露其惡見耳，何嘗翻得古人定案哉。
（示徐仲弢）居士習氣，不在名利，但心麤氣浮為累。果觸事
十思，深入菩薩微細智網，不患不能出世也。
（示方爾階）念佛法門，雖該羅八教，圓收無量百千三昧。而
下手之方，又最直捷痛快。蓋凡念相好念法門念實
相等，固先開真解，然後下手，萬無夾帶疑情之理。只
今持名一法亦止驀直持去，不用三心兩意，深信淨
土可生，發願決定往生。以持名為正行，以六度等為
助行，萬修萬人去，斷斷可保任者。若一點好勝之心，
涉入參究，謂為向上，則腳跟不穩，禪淨兩失之矣。智
者不可不決定其所趨也。
（示王思湖）菩提種子，人人有之。因自暴自棄自畫，使無量
功德善根，枉作人天生死資糧。摩尼寶珠，貿一衣一
食可惜也。吾人與三世諸佛同一心性，同具六根，何
有分毫欠缺。但肯一念發菩提心，誓成佛道。則今所
作所為，無非稱性功德，不必改弦易轍後謂修行。秪
須恁麼信去，漸積功德，成佛無疑矣。
（示張子歲）今人畢世咿唔於致知格物之旨，曾未究心，可
謂好學邪。孔子亟稱顏回好學，唯以不遷怒不貳過
兩語為之寫神。此了心外無境，深達唯心識觀者也。
<pb n="78"/>
儻見心外有一物可當情，則物不格，知不至。而過之
貳，怒之遷，必己甚矣，安有不遠之復。
（示夏恕菴）諸法如夢，妄計為實，而生苦樂，所以歷劫自縛。
然正憶時，不必強令不憶，秪返觀此憶念心，畢竟是
箇甚麼，看來看去，看得一場懡㦬，無始恩愛，不知何
處去矣。著眼。
（示自若）佛法盛時，人爭務實。逮其衰也，眾咸競名。實，故
超生死證菩提，名，必增人我長魔業。志士不可不熟
審也。現前一念心性，在凡不減，在聖不增。然迷之則
為凡夫，悟之則為聖人。其人迷，縱稱為聖，何救於迷。
其人悟，縱貶為凡，何損於悟。虛名不足重輕明矣。善
學道者，先觀毀譽紛然，而迷悟自若，則不以毀譽二
其心。次觀迷悟條然，而心性自若，則不以迷悟惑其
見。不被迷悟二字所惑，於本分事稍有相應分耳。
（示巨方名照南）諸法無性，盡隨心轉。心為名利，一切趨名利。
心為菩提，一切趨菩提。故曰地獄為法界，乃至佛為
法界，是趨不過也。善財發菩提心，廣歷百城，隨其所
向方盡稱南。定盤星正，無往非南方耳。惡王婬女，苦
行弄沙，世人觀之，何嘗不作惡法會。今未嘗無暴虐
王，豔異女，炙身婆羅門，聚沙諸童子。若以善財眼視，
非即真善知識哉。所以真正發心人，觸境逢緣，待人
接物，一切作佛色佛聲佛香佛味佛觸佛法想，則念
念與薩婆若海相應，不必商量修證工夫，而妙在其
中。若捨目前佛境界，別問蒲團上觀心法要，含元殿
裏更覓長安，身在海中反致渴死，由不達妙止妙觀，
取諸左右逢源故也。請以此根本智光，照方盡南，始
信一一微塵，各具大千經卷，塵塵皆巨方矣。
（示聞覺）現前一念聞性，本圓通常，秪不自覺耳。誠向靜
居，聞十方時，識取本圓，隔垣聽音響時，識取本通，聲
生聲滅聞不生滅處，識取本常，則信吾人現行業識，
即諸佛不動智光。耳根既爾，餘根亦然。六根既爾，塵
識亦然。塵塵法法，罔非圓通常。是謂耳門圓照三昧。
豈離吾人現前一念，別有觀音所證法門哉。恁麼覺
得，則三十二應，十四無畏，四不思議無作妙德，一皆
性具力用。貧女寶藏，本自有之，非外得也。但諦思而
深會，無邊法藏，列祖機緣，同條共貫，無岐指矣。
（示爾階）四念處者，佛法之總綱，偏圓權實靡不由之，出
生死要路，成菩提通塗也。一身念處，二受念處，三心
念處，四法念處。身受心法，指果報五陰，即苦諦也。不
了虛幻，妄起常樂我淨等計，即集諦也。了了觀察，知
其不淨苦空，無常無我，亦如幻化，亦惟假名，亦即法
性，即道諦也。不起常樂我淨四倒，不招分段生死，不
起無常無樂無我不淨四倒，不滯偏真涅槃，不起亦
常亦無常，亦樂亦苦，亦我亦無我，亦淨亦不淨雙四
倒，不招真常流注，不思議變易生死，即滅諦也。故勤
修四念處，則見四四諦矣。觀身不淨等，見生滅四諦。
觀身如幻等，見無生四諦。觀身假名無性緣生遍造
十界等，見無量四諦。觀身法性即實相等，見無作四
諦。故維摩云，觀身實相，觀佛亦然。毗舍浮佛云，假借
四大以為身，心本無生因境有，前境若無心亦無，罪
福如幻起亦滅，諦信審觀，不患不立地成佛也。
（示世聞）禪教律三，同條共貫，非但春蘭秋菊也。禪者佛
心，教者佛語，律者佛行。世安有有心而無語無行，有
語而無行無心者乎。今之學者，不惟分門別戶。縱發
心遍學，曾不知其一以貫之。所以一入律堂，便將衣
缽錫杖為標榜。一入講席，便將消文貼句為要務。一
入禪林，便將機鋒轉語為茶飯。迨行腳十廿年，築得
三種習氣飽滿，便思開一叢林，高踞方丈，自謂通禪
通教通律，橫拈豎弄，七古八怪，騙惑愚迷，牢籠世智。
及以真正佛心佛語佛行覈之，鮮不公然背者。此無
他，最初參學，既不具正眼，又不具真正大菩提心，又
不具真正為生死心故也。不為生死，決不能發起大
心。不發大心，決不能開發正眼。欲真為生死，別無他
<pb n="79"/>
術，須識三界無非是苦，現在身心便是苦具。不知苦
故，重造苦因。今以四大觀身，四蘊觀心，了知無我我
所，秪緣迷惑，枉受輪迴，深生慚愧，猛求解脫，此即真
實為生死心。而又了知心佛眾生三無差別，諸佛已
悟，眾生尚迷，我今既知此理，誓與眾生，同證正覺，此
即真正大菩提心。發此心已，又知設有一事不合佛
行，一言不合佛語，一念不合佛心，則不足自利利他。
三千威儀，八萬細行，皆磨礱真性之具，斷不在衣缽
錫杖閒。便應洞明作犯止持，及開遮方便，方成佛行。
十二分教，三乘聖典，皆指點心性之詮，斷不在名句
文身閒。便應痛究偏圓權實，及體宗力用，方解佛語，
拈花豎拂，種種機緣，皆點鐵成金方便。斷不可落識
情卜度邊，便應直下覓心，了不可得，不於心外商量
古人公案，方契佛心。夫佛心己心，豈有二哉。觀現前
一念心了不可得，不復誤認緣影為心，方知一切諸
法，無非即心自性。既知一切法皆即自心，則佛心亦
即自心。既知佛心即是自心，則佛語佛行，何獨非自
語自行乎。不於心外別覓禪教律，又豈於禪教律外
別覓自心。如此則終日參禪看教學律，皆與大事大
心正法眼藏，相應於一念閒矣。豈以枯禪默照為觀
心哉。
（示未學）一切諸法，本自不有，不過自心所現。眾生迷惑，
妄起計著，究其大病，秪因迷己為物，又復於中認物
為己。所謂妄認四大為自身相，六塵緣影為自心相，
此即無始生死根本也。邇來稍解佛法者，縱知四大
非身，全不知緣影非心。不思緣影便是一物，何能靈
妙常知哉。然正認緣影時，緣影元非心，而妄認緣影
者，元未嘗不靈妙常知，離諸戲論也。但覷破一切所
知境界，無論真妄有無，皆自心相分。而能知之體，究
竟了不可得。如眼決不自見其眼，亦決非無眼。心不
知心，亦復如是。由眼故見一切物，由心故有一切法。
一切法皆不是心，而離心無一法如微塵許可得。但
恁麼體達去，無有一法是心，更無一法非心，久久純
熟，便到心法一如境界，亦無能到所到。思之思之。
（示智可）生死大事，人皆有之。惟顛沛患難中歷過，倍應
親切。乃有歷苦難而生死心仍未切者，虛妄我執，情
計深厚，埋沒本有智光故也。然本有智光，豈可埋沒。
日用動靜，嘗在我執情計中。躍躍欲露，人不肯冷眼
一覷破耳。誠向虛妄我執中，努力冷覷，畢竟何物是
我，何人計我，覓我於四大五蘊中，既不可得，覓一能
計我者，於四大五蘊外，又不可得，能計所計不亦當
體空寂也與。唯其當體空寂，而橫生計著，所以背覺
合塵。若知正橫計時，仍未始不當體空寂，豈不當下
背塵合覺。嗚呼，迷則全覺成塵，悟則全塵歸覺。塵之
與覺，其性不二。背無可背，合無可合，非背合而論背
合，不深於教觀者不知也。然非念念反觀身心理性，
亦決不能深入教觀。或有聞無慧，執火自燒。或有慧
無聞，操刀反割。真為生死者，放下眼前活計，痛除無
始惡習，以心印教，而不為虛言。以教印心，而不為暗
證，雙超禪教兩弊，為智人所可已。
（示宇泊）宇宙無非旅泊，而泊宇內者，畢竟是甚麼人。五
蘊身心，邸中幻物，喚作自己不得。然離身心，又喚何
物作己。謂無豈不斷滅，別有與神我何異。經云，見與
見緣，并所想相，如虛空花，本無所有。此見及緣元是
菩提妙淨明體，透此雙超斷常二見，便知現前一念，
離過絕非。便知宇內外一切物，泊今一念妄想心中，
猶浮雲之在太虛，是謂不被物轉，便能轉物。回視妄
認四大為身，緣影為心，復生厭離，必出此三界乃歸
家者，何啻日劫相倍而已。偈曰， 宇宙泊在吾心，吾心
本無所泊。一任亂想昏沈，本有靈明如昨。彩雲端見
仙人，豈被手扇遮卻。不遮卻，耆婆童子空摸索。咄。 
（示恒慈）慈之名一，義有三，生緣慈，法緣慈，無緣慈也。慈
之義三，體惟一，謂佛性也。佛性體恒不變，生佛不殊。
<pb n="80"/>
達此佛性，便成三慈。有人於此。起惑造業，破戒犯法。
菩薩見之，了知善惡從因緣生，如幻而有，既造幻因，
必招幻果，誓拔其幻因幻果之苦，與以幻滅之樂，是
生緣慈。又知此善惡法既從緣生，便無實性，當體本
空，不了本空，枉受輪轉。今自了本空，亦令他覺了本
空，拔不了苦，與了空樂，是法緣慈。又知此善惡法，緣
生無性，無性緣生，其體不二，即是實相。不了實相，妄
墮二邊。善了二邊，罔非實相。拔其非邊計邊之苦，與
以即邊即中之樂，是無緣慈也。說雖次第，行在一時。
常不輕菩薩所行法華三昧，乃恒慈三昧也。
（示七淨）大佛頂經云，眾生生死相續，皆由不知常住真
心。性淨明體，用諸妄想。此想不真，故有輪轉。試問妄
想畢竟是箇甚麼，在內邪，在外在中閒，乃至一切無
著邪。若七處徵窮，都無是處，非楞伽所謂妄想無性
邪。妄想既本無性，如何而可用邪。既無妄想可用，又
云何有流轉邪。果即現前一念妄想，痛究其源，究至
當下無性處，便知離真心，別無妄想可得，如水外無
波。離妄想別無真心可覓，如波外無水。但破遍計，則
依他起上，即顯圓成。開口處討得清楚，十卷文義皆
清楚矣。豈效群盲模象，展轉訛亂哉。
（示蕊幢）人知種種光明蕊香幢，安住無邊香水海中。亦
知香海住太虛，太虛住吾人一念妄想心中乎。妄想
不生，虛空何有。虛空消殞，香海安存。香海本空，喚甚
麼作蕊幢。咄咄，切莫作斷滅會，切莫作海印炳現會。
待汝真打失鼻孔時，再來蕅益道人手裏領痛棒。
（示達心）經云，三界無別法，惟是一心作。畢竟心是何物，
能作三界諸法邪。若是一物，既成一物，何能遍作諸
物。若畢竟非有，自既無體，又何能遍作諸物哉。如無
水決無波，然水既舉體作波矣，捨波別覓水體可乎。
於波中分別何波是水，何波非水，又可乎。亦如幻事，
無巾則無兔馬，然巾既舉體作兔馬矣，捨兔馬別覓
巾體可乎。即謂兔馬為巾，又可乎。更謂兔馬本無，并
巾亦無，又可乎。心法不一不異，亦復如是。自其不變
隨緣者言之，心既舉體為依正，為名色，為凡聖矣。依
正名色凡聖法外，別覓心性如毛頭許，胡可得也。依
正名色凡聖法中，別認如毛頭許以為心性，亦胡可
得也。指諸法為即是心。胡可得也。諸法為非是心。亦
胡可得也。說依正名色凡聖諸法無量差別。心亦無
量差別。胡可得也。心無差別。諸法亦無差別。又胡可
得也。說依正名色凡聖諸差別法。不即無差別心。無
差別心。不具諸差別法。胡可得也。說心外實有依正
名色凡聖諸法。胡可得也。諸法俱非實有。心亦非有。
又胡可得也。此皆不變隨緣之理。當下離過絕非者
也。自其隨緣不變者言之。既舉心性全體幻成依正
名色凡聖諸法。於中隨舉一法。無不仍是心性全體
大用，如舉水作波，無一一波非水之溼性。舉金作器，
無一一器非金之堅性貴性。又如舉日輪全體，光射
一隙，無一一隙中不具見日之全體大用者也。由此
言之，事事無礙法界，原在吾人日用閒頭頭爾，法法
爾。豈必高推聖境，謂凡夫絕分哉。只此妄謂凡夫絕
分之情見，亦仍不可思議，亦是法界全體大用。以不
在內，不在外，不屬過去現在未來，不可謂有，不可謂
無故，如燒糞埽火，即燒栴檀火，亦即遍燒大地之火。
故知凡夫情見，即出世智慧之體，亦即諸佛根本不
動智體。設無此情見，亦無出世智不動智矣。情即智
體，業即解脫，苦即法身，亦復何疑。如拳即手，冰即水，
華即空，蛇即繩，繩即麻，如是了達，方名達心，亦名達
一切法，亦名無達無不達，雙照達與不達。如是達得，
便能特立千古，決不被眼前活計所區局矣。
（示劉今度）上品上生三種人，首云慈心不殺具諸戒行。蓋
戒為萬行總都，而慈心不殺，又為戒行先務。以此圓
發三心，何土不淨哉。三心者，直心正念真如，名至誠
心。顯法身德，樂集一切功德，名深心。顯般若德，弘誓
<pb n="81"/>
無盡，名回向發願心。顯解脫德，戒亦有三，攝律儀戒，
無惡不斷，即成法身。攝善法戒，無善不滿，即成般若。
饒益有情戒，無生不度，即成解脫。慈亦有三，生緣慈，
不殺生緣，觀一切眾生皆我父母兄弟六親眷屬也。
法緣慈，不殺法緣，觀一切地水是我先身，一切火風
是我本體也。無緣慈，不著我緣，觀現前一念佛性，無
所不遍，十方三世有情無情，同一覺體，無二無別也。
念念修此三慈，即淨三聚。三聚戒淨，三心即具，上品
上生無疑矣。又觀行三心，能生上品凡聖同居淨土。
相似三心，生上品方便有餘淨土。分證三心，生上品
實報莊嚴淨土。究竟三心，生上品寂光淨土。永嘉誰
無念，誰無生，若實無生無不生。金剛應無所住而生
其心。一切賢聖皆以無為法而有差別，此之謂也。
（示穎生）大慧禪師禮觀音文，最有靈驗，妙在行之密而
且恒。若不密不恒，雖至聖亦何由無感輒應也。凡頂
禮之法，靜夜時，先於像前燒香供養，精持大悲神咒
三五遍，以淨壇。次合掌對像讀讚觀音文一遍。次至
誠頂禮千手千眼大慈大悲觀世音自在菩薩摩訶
薩，三十二拜，乃跪誦觀音文回向。如此行去，勿與人
知，三年不輟，必得靈應。隨其根行，所發戒定慧三品，
各各有上中下不同，將藏中法華三昧修證之相，細
自簡察，庶不墮魔事。
（示馬堯都）世衰道微，由聖學不明。聖學不明，由功利惑志。
不有豪傑振其頹，吾恐孔顏真脈不墜地者，幾希也。
豪傑，不過念念以聖賢自待，見賢思齊，知過必改，訥
於言而敏於行，友直友諒友多聞，樂節禮樂，樂道人
之善，樂多賢友，發憤忘食，樂以忘憂。如此用心，而不
優入聖域，吾不信矣。下手直捷方便，莫如致良知。夫
知善知惡，猶眼知色，鼻知臭，非不學而知哉。知善而
不能如好好色，知惡而不能如惡惡臭，非不致其良
知哉。有良知而不肯致，則為自欺，自欺即自暴自棄。
若能如惡惡臭，如好好色以致之，即是自慊，自慊即
意無不誠。意無不誠，欲不謂之大聖大賢不可得矣。
故曰，欲誠其意，先致其知。誰謂致良知外，別有誠意
功夫也。然致知又在格物，故陽明云，為善去惡是格
物功夫。至於如惡惡臭，如好好色，則可謂格物而物
格，物格而知至意誠矣。昔張子韶未悟物格之旨，大
慧師曲示之迺悟。蓋三界因果，一切惟心，心外無物，
故名物格。非大慧不能曲垂方便，暗擊旁敲。非子韶
不能因指見月，頓領深旨。儻向此薦取，則不負靈山
親囑。亦如孔子之於春秋，孟子之於戰國，不必得君
行道，而萬世聖學絕而復續，豈非豪傑本分中事哉。
堯都堯都，勿以予言為河漢也。
（示玄著）佛知佛見無他，眾生現前一念心性而已。現前
一念心性，本不在內外中閒，非三世所攝，非四句可
得。只不肯諦審諦觀，妄認六塵緣影為自心相，便成
眾生知見。若仔細觀此眾生知見，仍不在內外中閒
諸處，不屬三世，不墮四句，則眾生知見，當體元即佛
知佛見矣。儻不能直下信入，亦不必別起疑情，更不
必錯下承當。只深心持戒念佛，果持得清淨，念得親
切，自然驀地信去。所謂更以異方便，助顯第一義也。
此棒打石人頭，曝曝論實事。若要之乎者也，有諸方
狐涎在，非吾所知也。偈曰， 眾生知見佛知見，如水結
冰冰還泮。戒力春風佛日暉，黃河坼聲震兩岸。切莫
癡狂向外求，悟徹依然擔板漢。 
（示爾先）仁者先難而後獲。夫欲明明德於天下，最先格
物，格物非事之最難者邪。乃大慧示子韶，但知格物
不知物格，舉斬像落頭事，子韶乃悟。噫，古人但知格
物之難，而不知物格之易也。今人但知物格之易，而
不知物格之難也。請更以一事證之。皋亭永慶寺有
化主明澈，往海岸一菴，與彼主人共榻。主夢賊至，大
呼撲賊，明澈被打，驚呼助撲，鄰聞急來救，則二人名
謂打賊，結手不放。既見火光，大笑而臥。此格物邪，物
<pb n="82"/>
格邪。知此義者，則知大慧所點子韶所悟，物格而後
知至，乃至天下平不難矣。
（示清聞）剋除習氣，莫若三業行慈。三業行慈，則無十過。
十過既除，十善斯在，而五乘之本立矣。然後以實相
印之，法法皆歸佛道。古有行之，常不輕菩薩是也。初
隨喜品，便淨六根，何俟誦說，方名深觀。果能以慈修
業，自能善入佛慧。不然，學問愈多，我慢愈熾，習氣愈
長，去道愈遠。惟益多聞，增長我見，可懼也。
（示松石）佛種若有，何勞從緣方起。若本無，緣又何能起
之。設謂亦有無，豈不相違。縱謂非有無，終成戲論。假
使離卻四句，又墮第五不可說句中，作麼生是入道
之機。不見道，恁麼也不得，不恁麼也不得，恁麼不恁
麼總不得。雖然如是，不得一向。苟知不可說句之非，
則知有因緣故亦可得說。謂有可，如鏡有像性故。無
可，鏡中元無像故。亦有無可，鏡像緣至則現，緣去則
無故。非有無可，鏡像現而無實，無而能現故。識佛種
圓離四句，而圓照四句，從緣起處，不辨自明矣。古有
熟讀三千部之勤，後收曹溪一句亡之效。迷時法華
轉，即悟時轉法華之緣也。苟懲依文解義之迷，便離
文字別求解脫，加於迷一等矣。
（示蒼牧）二死大海，戒為舟楫。欲受戒品，尤以發菩提心
為本。蓋菩提心，正出世戒體。大小律儀，則菩提心之
相也。發出生死心，降伏愛見，是聲聞戒體。發上求下
化心，自調調他，是大乘戒體。發生佛體同平等普度
心，是最上乘戒體。既發心已，專精護戒，微細無虧，即
三乘正行也。持戒不發心，止得世閒樂果。發心不持
戒，難免三塗苦輪。故須本末兼舉，始終一致，方能保
任解脫，名波羅提木叉。不然，有目無足，有足無目，何
能速到清涼池哉。
（示聽月）學問之道，求其放心。心是何物，求者何人。覓心
了不可得，祖許云，汝安心竟。即能推者為心，佛咄云，
此非汝心。宗教釋儒，一邪異邪，同邪別邪。於此瞥然
會去，正好向山僧座下讀上大人。如或不然，不免再
下註腳。中論偈云，諸法不自生，亦不從他生，不共不
無因，是故知無生。諸法者，廣言之百界千如，略言之
佛法，眾生法，心法也。雖心佛眾生三無差別，但佛法
太高，生法太廣，初機之人，觀心為易。但諦觀現前一
念介爾之心，若自生何藉境，若他生何關自。各既不
生，合云何有。合尚叵得，離何能生。仔細簡責，心之生
相安在。心既無生，豈非覓不可得。心不可得，豈可喚
作一物。心既非物，求豈有人。無物無人，何收何放。盡
大地是箇自己，心外更無別法。方知萬物皆備於我，
十方虛空悉消殞，皆不得已而有言，言所不能盡也。
（示自天）真為生死，固不得遠師友妄自師心，亦不得單
恃夾持，不深自操履。必有善財之志趣力量，方能收
百城知識之益。有常啼之堅固勇猛，方能受法上菩
薩之經。苟無出格超方手段，但欲如葛依松，蠅附驥。
正法時或可濟事，丁茲末運，鮮不空過一生者。況葛
可依松，松不能俯就於葛。蠅可附驥，驥不能停待於
蠅。進退深思，宜如何努力。以無負此為生死心也。儻
必謂力弱膽怯，不堪致遠，更聽一偈，晝夜彌陀十萬
聲，畢生莫起宗教想。直送心歸極樂邦，蓮蕊珍池立
地長。任他笑我是愚夫，行尺從來勝說丈。他年驀上
願王舟，善財常啼同撫掌。
（示日唯）世出世法，皆解行相須。解如奕棋眼，行如奕棋
子。有子無眼，著著皆死棋。有眼無子，喚棋盤作眼可
乎。孔子曰，吾道一以貫之。曾子曰唯。此指活棋勢也。
曾子忠恕二字，此於一局活棋中，指點做眼之高著
也。金剛般若，指活棋勢云，應如是住，如是降伏其心。
唯然世尊，又於一局活棋中指點高著，一則云，有持
戒修福者，於此章句能生信心。一則云，以無我人眾
生壽者，修一切善法。此忠恕之旨，而學般若者，於心
枰中下手方便也。當知五度如子，般若如眼。有五度
<pb n="83"/>
無般若，恕而不忠，棋死矣。錯認般若而廢五度，則不
忠不恕，破壞心枰，無處下手，安問般若智眼哉。
（示開一）儒云吾道一以貫之，又云執一賊道，舉一廢百。
內典云，達得一，萬事畢。又云，是一非餘，是為魔業。嗟
乎，一豈有定法哉。得鳥者網之一目，不以一目廢眾
目。收功者棋之一著，不以一著廢眾著。一切法莫如
法華妙，而法華能妙一切法，不離一切法別為妙也。
一切法莫與般若等，而般若能等一切法，不離一切
法獨無等也。末世秖圖鼻孔撩天，不顧腳跟著地。秖
喜說妙說玄，高提向上，全無真操實履，下學工夫，言
居佛祖先，行落凡愚後。既未知為實施權，權是實家
之權，又烏知開權顯實，實是權家之實。法友鑒此，向
一實地中，廣開三學萬行，所開雖廣，無一非實也。
靈峰蕅益大師宗論卷二之三
<sarticle><article>靈峰蕅益大師宗論卷第二之四</article></sarticle>
<other>法語四</other>
（示曇生方丈）境緣無好醜，好醜起於心。愚人除境不除心，
至人除心不除境。心既除矣，境豈實有。達境本空，便
能素位而行，不願乎外。以所歷位，無非無外之法界
也。知皆即法界，自無入而不自得。稍或未然，則富貴
能淫之，貧賤能移，夷狄患難能屈之矣。孟子論素位
而行，則曰，居天下之廣居，立天下之正位，行天下之
大道。其在吾門，則曰，入如來室，坐如來座，著如來衣。
要之皆不為物轉，方能轉物也。
（示智林）大般若云，三十二相無別因，皆由持戒所得。若
不持戒，尚不能得野干之身，況復佛身。大佛頂云，因
戒生定，因定發慧，則名三無漏學。縱有多智禪定現
前，若不斷婬，必落魔道。若不斷殺，必落神道。若不斷
偷，必落邪道。若不斷大妄語，如刻糞為栴檀，欲求香
氣，無有是處。戒之關係大矣。
（示旭生）一切罪中，疑罪為最。一切功德，信為其首。信則
不疑，不疑則直下承當。直下承當，則不自暴棄。不自
暴棄，則不敢暴棄人。此常不輕所以通禮四眾，速淨
六根者也。便恁麼信去，譬如日出先照高山，何俟四
十年淘汰，方入佛慧哉。
（示明一）達得一，萬事畢，一果何物哉。設以事物為一，事
物且紛然不齊矣。設離事物而別談一理，理復安在。
若謂如空，亦是物也，非理也。若謂非事非物亦非虛
空，不幾龜毛兔角乎。故知真明一者，事事物物，何莫
非一。苟迷事物之源，妄計別有一理，此理亦事物影
像而已。計事物者，一重虛妄，別計事物影像為一理
者，乃妄重加妄，謬之謬矣。諸佛哀之，特與道破曰，妄
想無性。祖師悟之，特與發明曰，覓心了不可得。此明
一者之晨鐘也。
（示屆遠）一心三觀，必以空為初門。以無始妄認六塵緣
影為自心相，未有真知妄想無性者。尤以戒為基。人
無遠慮，必有近憂。勿如火燒眉毛只圖眼下也。
（示大觀）登泰山而小天下，觀海難為水，此世閒大觀也。
反觀父母生身如海一漚，起滅無從，十方虛空生心
內，猶如片雲點太清裏，此出世大觀也。善財入普賢
毛孔，一念舉不可說步，一步過不可說剎，經剎塵劫，
不得毛孔中世界邊際，一毛孔一切毛孔亦如是。且
道世閒邪，出世閒邪，大觀邪，小觀邪。咄，逢人切忌錯
舉。偈曰， 大觀小觀，剎海毛端。兩箇五百，元來一千。恁
麼會去，畢竟可憐。 參。
（示幽若）十界差別，無多差別也。正因理體同，了因解性
同，緣因業用同。不同者，幾希之一念耳。一念背覺合
塵，法身般若解脫即苦惑業。如暗觸寶，傷皮破骨，豈
寶之罪哉，但庶民去之耳。一念背塵合覺，苦惑業即
法身般若解脫。如善用寶，四事豪適，乃顯妙寶之功。
故曰，君子存之。顧念惟緣生，豈有實法。達緣生一念，
性空無體，是謂真存，總不離乎幾希者近是。
（示石友）念佛求生淨土，乃一門圓攝百千法門，非舉一
<pb n="84"/>
廢百也。但必一門深入，念佛為正行，餘一切戒定慧
等為助。正助合行，如順風之舟，更加板索，疾到岸矣。
念佛之法雖多，持名最為簡便。持名之法亦多，記數
尤為穩當。真操實履之士，豈求異愚夫愚婦哉。
（示無己）無始來妄認有己，何嘗有實己哉。識得妄己本
無，則淨土不期生而自生，淨戒不期持而自持。此先
悟後修之旨也。或未頓悟，亦不必作意求悟，但專持
淨戒，求生淨土，功深力到，現前當來，必悟無己之體。
悟無己，即見佛，即成佛矣。
（示卓飛）聿彼飛隼，先卓然自立，後奮然高騫。卓者可與
立之謂。飛者可與權之謂也。吾門則先自利，而後利
他，戒定慧三學是已。三學具足，不期喻人，人已孚化，
動之以禮，其身正不令而行也。然尤以戒為初基。持
戒者，非三衣一缽之標榜，錫杖皂襪之混淆也。貴精
明開遮持犯，使性遮二業，悉如冰霜，然後六情不馳
騁於六塵，而念處可思修耳。身受心法名處，不淨苦
無常無我等觀名念。以念緣處，即定之慧。以處繫心，
即慧之定。定慧具足，方稱妙戒。由此言之，戒不惟初
基，復該究竟三乘。七眾律儀，隨一真修，皆二利之具。
不必高掛菩薩比丘之名，而後為尊勝也。
（示止生）心性照而常寂名止，寂而常照名觀。故稱性而
修止觀，全修在性，非造作也。末世不能通達文字，被
文字縛，如癡狗吠聲，才聞止觀二字，便謂是工夫，不
是本體。詎思離本體外，那有工夫。離工夫外，那顯本
體。本體工夫，不一不異。寂照定慧，何性何修。況諦觀
一念昏散之性，畢竟是誰昏散。則終日昏散而未嘗
昏散者，即終日圓覺，而未嘗圓覺者也。未嘗昏散而
終日昏散者，即未嘗圓覺而終日圓覺者也。夫昏擾
擾相，與寂照違，猶不離本體，止觀可云非本體乎。
（示恒素）時人有二患，一作輟有始無終，二矯飾外美內
弊。然外美者誣世，是尤足患也。夫二既是患，則恒與
素，真良藥矣。亙古今而一如曰恒，統十界惟實相曰
素。由素而恒，此又入手最要之門。一洗假宗假教假
律之弊，千古有一人知其解者，旦暮遇之矣。
（示見徹）法法頭頭，無非至道，人見不徹耳。今受根本五
戒，秖須住於戒中，明見佛性。五戒之體，固是無作法
身。五戒之相，一一無非法界。慈良清直，正見昭明，念
念圓滿無上功德。奚必吹毛拈拂，方稱向上哉。
（示淨鄉）四不壞信，尤從戒始。蓋昏塗寶炬，示人以何路
可行，何路不可行，何路超生脫死，何路墮坑落塹。凡
發心起行，親師取友，擇法眼目，看教指歸，工夫要訣，
巨細精麤，無不從學戒而辨。故從上佛祖，雖教觀有
偏圓權實種種不同，未有不以戒為初基。以戒辨邪
正者，清淨明誨，的是樂邦左券。此信不可壞也。
（示劉詣昭）學道不難伶俐，難於慎重。發心不難勇銳，難於
堅久。涉世不難矯俗，難於自持。作事不難敏達，難於
深忍。研義不難領解，難於精確。夫豪傑者，聖賢之基
址也。聖賢者，佛祖之階梯也。不能為豪傑，而能為聖
賢，吾所不信。不能為聖賢，而能為佛祖，吾尤不信。然
真豪傑，決不以豪傑自局。真聖賢，決不以聖賢自滿。
真佛祖，豈復以佛祖自命哉。
（示朗然）世情淡一分，佛法自有一分得力。娑婆活計輕
一分，生西方便有一分穩當。此事秪問心，不必問知
識也。知識亦勸淡世情輕活計，專修出要耳。天平一
頭低，一頭必昂。雖巧識強捻，不得腰纏十萬貫，騎鶴
上揚州，漢武秦皇，不能扭作一句，況下者乎。
（示如白）學道莫若專精，有分嗜利，智亦罕能詣法源底，
況中人哉。吾人無始來，於三界六道中，何事不歷，何
藝不習，獨不曾修四念處，明四諦理，證四果及四智
耳。已歷已習者無救生死，奚勞更歷更習。而脫苦法
要，茫未有得。三年艾，安得不從今日畜邪。念處慧熟，
聖諦理明，然後出真照俗，游戲百千技藝，非為分外。
若不向根本討線索，饒法法專精力學，學到百千萬
<pb n="85"/>
劫，術術巧妙，仍是生死岸邊事。一隨業轉，旋歸廢忘，
豈非枉用心機。思之擇之，無俟朽人之苦誡矣。
（示莫允臣）世出世事，莫不成於慈忍，敗於忿躁。故君子以
慈育德，以忍養情。德育，天地萬物皆歸我春風和氣
之中。情養，乖戾妖孽皆消於光天化日之下，然後以
之自成，則為淨滿自尊。以之成物，則為慈力悲仰。儻
一念瞋起，百萬障生，小不能忍，大謀斯亂。況今刀兵
劫濁，不過積恚所招，世局土崩，皆無遠慮所致。士生
斯世，宜何如努力，以障狂瀾也。
（示朝徹）佛法中行佛法，非難也。世法中行佛法，乃為難
事。又佛法，仍不壞世法，名難中之難。然第患認佛法
不真不親切耳。世法佛法，何嘗不同一緣起哉。讀世
主妙嚴品，及入法界品，可悟如來境界矣。
（示雪林）學道與學好不同。學好秪得世閒虛名，學道貴
得出世實益。學好只顧眼前局面，學道須明塵劫遠
猷。塵劫遠猷，不離眼前，而戀卻眼前頓昧塵劫。惟達
士直觀眼前一剎那性，非生滅無去來了不可得，安
有身世自他可拘可戀，然後觀同體積迷，興無緣弘
誓。苟不足自利利他者，舉世趨之弗屑為，果能自利
利他，世共非之弗敢怨，是謂學道，亦真學好者矣。
（示王亦含）修身以俟，不計近功，此造命之術也。惟後天而
奉天時，始先天而天弗違。小水長流，則能穿石。鑽木
未熱，火難可得。是以學道不難一時勇猛，難永久弗
替。觀世音菩薩求男得男，如因病求得仙丹，兼得輕
身遐舉。吾願居士，因求子而力行眾善，惟廣惟大，愈
久愈堅，則證入一子地，視法界眾生，皆是吾子，振振
麟趾，不待卜而可必矣。
（示六度）眾生無始來，不知一切惟心，妄計六塵緣影為
自心相。故佛頂約七處徵之，中論約四性推之，智者
約四運觀之，無非破緣影妄計而已。但不執緣影，則
現前介爾一念，本自離過絕非，清淨周遍，百界千如，
海印炳現矣。欲破緣影妄執，或就七處遍徵，或就四
性橫簡，或就四運豎破，皆可。隨病服藥，法無一定。思
而修之，存乎其人。
（示養德）學道之人，骨宜剛，氣宜柔，志宜大，膽宜小，心宜
虛，言宜實，慧宜增，福宜惜，慮宜遠，思宜近，事上宜虔，
接下宜謙，處同輩宜退讓，得意勿恣意奢侈，失意勿
抑鬱失措，作福莫如惜福，悔過莫如寡過。應念身世
苦空，切莫隨流逐隊。衣取蔽形，莫貪齊整。食取克餒，
莫嗜美味。嘗省此世，前生作何功行，可坐享檀施。十
二時恒簡點身口意業，善多邪，惡多邪，無記多邪，堪
消四事邪，不堪邪。如此慚愧覺悟修省，自然習氣漸
消，智光漸露。祖意佛意，顯於一念清淨心中矣。
（示子正）研真窮妄名之為學。蓋能深造自得，則左右逢
其源。故愈博而愈約，否則愈博愈無頭緒，去道亦愈
遠矣。古人發心出家，必矢志參學。由痛念生死事大，
無常迅速，此身不向今生度，更向何生度此身。所以
三登九上，百城煙水，不憚其勞，念念了當大事，豈肯
著相計名，尋行數墨，附葉攀枝，以徒資口耳哉。末世
不然，名為欲續如來慧命，撐如來法門，而不知痛為
生死，惟積學問，廣見聞，冀可登座揮麈而已。嗟嗟，不
與菩提大心相應，云代佛揚化，吾不信也。不與為生
死心相應，云大菩提心，尤不信也。勝負情見不忘，僅
成阿修羅法界，名利眷屬意念不忘，僅成三塗魔羅
種子。隨其所見所聞而起法執，不能捨棄名言習氣，
不達如來說法旨趣，不知種種四悉因緣，僅成凡外
戲論窠窟。學問益多，害心益甚，學人益盛，正法益衰。
吾所以每一念及，未嘗不夢寐痛哭者也。
（示庸菴）千里之行，始於一步。一步未足，不名到家。謂千
里只一步，可也。謂一步即千里，可乎。夫以佛道為千
里者，戒是最初一步。從此至成佛總不出此一步，而
決不容守而不進。蓋進則此一步念念保全，止則此
一步當下衰息。然進步之法，不過捨無始故步。故步
<pb n="86"/>
各有偏滯，而最障道，莫若瞋慢。一念瞋心起，百萬障
門開。慢如高山，法水不停。又非理瞋麤而易除，執理
瞋細而難斷。慢過慢顯而易見，增上慢卑劣慢隱而
難知，知所難知，斷所難斷，是謂能離退緣矣。
（示明西）出三界火宅，有橫豎兩塗。以自力斷惑超生死
者，名豎出三界，事難功漸。以佛力接引生西方者，名
橫超三界，事易功頓。遠祖云，功高易進，念佛為先。經
云，末世億億人修行，罕一成道，惟依念佛可得度脫。
如趁船渡海，不勞功力。夫能篤信西方捷徑，至誠發
願，一心念佛求往生者，真大丈夫矣。儻信不真，願不
切，行不力，佛雖大慈為舟，如眾生不肯登舟何哉。
（示謝在之）吾人現前一念心性，過去無始，未來無終，現在
無際，覓之了不可得，而不可謂無。應用千變萬化，而
不可謂有。三世諸佛，一切眾生，從無二體。十方虛空。
剎塵差別，皆吾心所現之相分耳。是故四種淨土，皆
不在心外，乃名唯心。謂極樂不即唯心，則西方豈在
心外，而吾心豈局東方者哉。人謂諸有為法，皆如夢
幻，不知心性，不可喚作有為，不可喚作無為，因迷故
即無為成有為。有三界輪迴因果，喻如夢幻泡影露
電。若返迷歸悟，則又即有為成無為，如夢得醒，幻復
本，泡歸水，影歸質，露不異溼性，電不異常光。今念佛
求生淨土，正返迷歸悟，至圓至頓。概以夢幻埽之，可
乎哉。今人於夢幻妻子家緣，不能當下割捨，夢幻功
名富貴，不能當下遠離，夢幻苦樂寒暑，不能當下覷
破，乃至夢幻詩文機鋒轉語，不能當下唾棄。獨於夢
幻西方，則不求生，亦大惑矣。夫依對待而論，娑婆活
計，添夢者也。求生淨土，醒夢者也，不可不求生也。依
絕待而論，惑業感於三界，惡夢也。念佛生於淨土，好
夢也，亦不可不求生也。惑者又曰，當下即是淨土，何
必西方。問曰，當下即飽暖，何必喫飯穿衣。當下即富
貴，何必貨殖科甲。當下是學問，何必讀書。當下是帝
京，何必北上。既世閒法毫不可廢，何獨於出世法而
廢之。苟深思此理，淨土之生，萬牛莫挽矣。天如大祖
師云，悟後不願往生，敢保老兄未悟。釋迦復起，不易
斯言。
（示眉慧）學道貴有品格，有識量，而文字記問不與焉。有
品格無識量，不足曠超千古，猶無品格也。有識量無
品格，不足砥柱中流，猶無識量也。品格識量既具，則
不被眼前活計所局，時流習氣所遷。縱鈍若般陀，而
拂塵除垢四字義熟，便堪證沙門果，發無礙辯，況本
解文義者哉。嗚呼，法門之衰，至今日，不忍言矣。剝必
復，否必泰。若要梅花香撲鼻，還他徹骨一番寒。豪傑
之士，宜何如動心忍性，以無負己靈也。
（示不岐）十方如來一門超出妙莊嚴路，不過了妄想無
性，悟常住真心，性淨明體而已。欲悟真性，貴直心正
念真如。欲作真如實觀，先修惟心識觀。強觀諸法無
實，惟心所現，則心外無法。次觀心無心相，覓之了不
可得，則法外無心。既心法兩亡，能所性絕，不謂之真
如實觀，不可得矣。設不正念真如，妄計有心有法，有
能有所，則自生岐隔，墮委曲相。只此委曲，亦無別體，
元攬真如為體。如狂花以空為體，波浪以水為體。故
曰此想不真。知想不真，則不隨虛妄生死相續，而佛
祖傳授心法，極盡於此。以此心法，往印千經萬論，列
祖公案，不啻閉門造車，出門合轍。若不向此門打徹，
別商學問工夫，總之多岐亡羊，非大佛頂首楞嚴三
昧。欲修三昧，尤須事理並進，顯密互資，除助因，刳正
性，違現業，誓於現生取辦可也。
（示爾介）介爾有心，三千具足。此圓人稱性而觀，稱性而
悟。彈指超無學，一路涅槃門也。今有志之士，不能一
超直入者，秪由妄認六塵緣影為自心相。不肯直下
諦觀介爾之心，本自了不可得故也。如肯直觀，則知
心無心相。既不認緣影為心，則虛空山河大地，咸吾
介爾心中所現物矣。能緣既無，所緣安有。一空一切
<pb n="87"/>
空，而非斷滅。所現窮互，能現亦然。一假一切假，而皆
如幻，不可以空名，不可以假名，強名為中。中亦不在
空假之外。空假無體，全以中道為體。言空則三千悉
空，言假則三千並假，言中則三千並中，故得互互具
足，無欠無餘。如此則一塵中剖出大千經卷，有何正
像末之可分別。此則不唯為佛祖出氣，亦可為予一
洗句讀先生之恥矣。
（示夏藎臣）聖賢固不擇地，不擇時生，然往往生於山谷亂
世者。蓮出汙泥，珠生濁水，非苟然也。蓮在泥泥不能
染，珠在濁濁不能混。聖賢之在山谷亂世，山谷豈能
局之，亂世豈能易之。夫山谷不能局，亂世不能易者，
寧唯聖賢有之，聖賢能勿喪耳。堯舜心法，不過危微
二字。操則存，捨則亡。伯玉寡過未能，子路聞過則喜，
孔子五十學易，文王望道未見，皆危微心印也。是故
不以求放心為學問，而徒事口耳，異乎聖賢所謂學
問矣。顧心是何物，云何名放，云何而求，若放則馳散
六合，求則還歸一腔，此緣影耳，風大耳。過去未來現
在，心不可得。設有可得，與雞犬同是一物，而心豈一
物哉。真求放心者，必須覓心了不可得。惟心了不可
得，方知天地日月山河國土，皆妙明心中所現物，亦
無能現所現之分，是謂天下歸仁，是謂明明德於天
下，是謂山谷所不能局，亂世所不能易。故陸象山云，
東南西北海，有聖人出焉，此心此理同也。悟此決不
更問天地何所窮際。以心外無天地，天地止是心之
相分耳。楞嚴云，十方虛空，生汝心內，猶如片雲，點太
清裏，況諸世界，在虛空邪。知此則儒與佛，均不足以
名之。一任名儒與佛，無所不可。努力求焉。
（示蔡二白）天地萬物，皆有始終，有形象，有方隅，有分劑，唯
心識無始終形象方隅分劑，故曰覓心了不可得。心
了不可得，而天地萬物無一不唯心矣。然我法二執
不破，則唯心唯識之理不彰。心識之理未明，則因果
感應之妙，不能如指諸掌。故華嚴云，應觀法界性，一
切唯心造。觀經云，深信因果，不謗大乘。夫心猶金也，
十法界因果，猶種種莊嚴器具也。然天下容有不造
器之頑金，斷無不造十法界之頑心。縱一念不生，仍
造成無想外道矣。故大智慧人，深悟唯心，必勤念佛，
所謂是心作佛，是心是佛。此唯二白居士可承當之。
（示李剖藩）善學聖人之道，貴得其神，不可泥其跡。神也者，
妙萬物而為言者也。故曰聖而不可知之之謂神。然
神豈迥在跡外哉，特不泥於跡耳。不泥跡故，堯舜揖
讓，湯武征誅，武周治世，夷齊高隱，比干諫死，微箕奴
去，孔不俟駕，孟不可召，泰伯斷髮文身，曾子啟足啟
手，禹稷過門不入，顏子簞瓢陋巷，不唯並行不悖，亦
可易地皆然。如以跡而已矣，則子莫執中，不幾濫大
舜之用中乎。嗟乎，盈天地閒，凡可睹聞，何莫非跡。惟
視之而弗見，聽之而弗聞者，乃為神。而求道者，往往
局視聽所及，鮮能求於不睹不聞之真源，其何以當
吾世而見知，越百世而聞知。故曰，顏子沒而聖學亡，
良足悲已。顧聖學雖亡，有不可亡者。特患仁者見之
謂之仁，智者見之謂之智，百姓日用而不知耳。王陽
明奮二千年後，居夷三載，頓悟良知，一洗漢宋諸儒
陋習，直接孔顏心學之傳。子年二十時所悟，與陽明
同，但陽明境上鍊得，力大而用廣，予看書時解得，力
微而用弱。由此悟門，方得為佛法階漸。今於佛法所
窺，較昔所悟，猶海若之於河伯。而佛法海中，尚未盡
一滴之量。道之無窮，其致若此。儻不剖開人世籓籬，
何由到此海闊天空境界。孔子荅善人之道，謂不踐
跡。又云善人吾不得而見。甚矣，不踐跡之難也。下學
而上達，斯不踐跡而入室者乎。上達為君子，下達為
小人。汝為君子儒，毋為小人儒。當知四科六藝皆跡，
而三綱五常亦跡也，天地日月兩儀太極無非跡也，
皆形而下者也。神而明之，存乎其人。形而上者，乃謂
之道。中人以上，可以語上，非剖籓是望而誰望。
<pb n="88"/>
（示石耕）佛法之盛衰，由儒學之隆替。儒之德業學問，實
佛之命脈骨髓。故在世為真儒者，出世乃為真佛。以
真儒心行而學佛，則不學世之假佛。何謂假佛，立門
庭，尚施設，取悅耳目，不究極於心源，以衣缽為持律，
消文貼句為演教，機鋒偈頌為禪宗，名利存懷，偷心
見刺，魔王長歡，大聖永歎。壞周室者齊桓晉文耳。何
謂真佛，破我法二執，觀二空真如，自見其過，憫他犯
過，舉心動念，舉足動步，皆為自出生死成菩提，亦令
眾生同出生死成菩提。是故持律，則開遮持犯，洞了
分明，性業遮業，誓求清淨。閱教則辨體明宗，識用知
相，若權若實，深達指歸。參禪則截斷偷心，直明本性，
識取綱宗，不存軌則。雖三學圓明，仍能不知不慍，決
不炫玉求售，決不執己律人。惟隨順物宜，應病與藥，
漚和般若，雙照並行，斯乃不負堂堂僧相，堪稱出世
丈夫。佛恩既報，則宣聖之恩，君父檀信之恩亦報矣。
（示語幻）法門之衰，已非一日。而致衰之故，由因地不真。
今人發心參學，罔不以扶持法門為志。及察其所謂
扶持者，不過曰開叢林，建梵剎，攢指五千一萬，災梨
殺青無虛日，嗣子皆才華名世，美丰神，座下戒子，缽
杖圍繞數十匝，薙度徒眾，環里市而處如錯星。乃至
紫綬金魚，乘高車肥馬，往來山林閒，絡繹不絕而已。
故下手時，便從世諦流布中著眼，便向門庭施設處
安排。而佛祖真命脈，遂為此等人埋沒殆盡。五霸者
三王之罪人，諒哉，何謂佛祖真命脈，破我相，蕩法執，
剋除習氣，涕唾利名，時自簡點過失，決不一言一事
欺心，師正法不師像法，學古人不學時人，自己死盡
偷心，然後能死學人偷心，自己透盡佛祖心奧，亦不
輕以佛祖心奧強示於人。何故，中人以上，可以語上。
中人以下，不可語上。不憤不啟，不悱不發。民可使由
之，遯世不見，知而不悔。如釋尊之脫珍御敝，能為下
劣忍於斯事，四十餘年，久默斯要，不務速說。凡佛祖
聖賢出世，止循循誘眾生，非賣自己風光，何須汲汲
炫其所長，惟恐門庭或卑，名位之或下邪。才有一念
爭門庭，分高下心，便是生死根本。以此撐持，則法門
日陋，直至不可復救而後已。痛哉痛哉，予於此夢寐
永泣，無可輕與言者。法友或能信此，為一拈之。
（示聖可）千經萬論，求之語言文字，則轉多轉遠。求之現
前一念，則愈約愈親。蓋一切經論，不過現前一念心
之註腳，非心性外別有佛祖道理也。然心性難明，故
藉千經萬論互相發明。今捨現前心性，而泛求經論，
不啻迷頭認影矣。真明心性者，知經論是明心性之
要訣，必不棄捨。但看時知無一文一字不是指點此
理，就所指處，直下從身心理會清楚。如破我法二執，
的的破盡，不留分毫，辨種現根隨，則使自心種現根
隨，歷如指掌，不使家賊作祟，是謂不離文字，而得觀
照，不作文字解，不作道理解，便是真參實究。不論年
月生劫，將三藏十二部，都盧作一話頭，看來看去，人
一能之己百之，人十能之己千之，看到牛皮穿破，眼
睛突出，忽然無心契悟，方知與麻三斤，乾矢橛，同是
敲門方便。那時若不透盡千七百公案，不攝盡十方
三世一切佛法，無有是處。
（示證心）證心大德，問心要於予。予曰，心要莫若念佛。壽
昌云，念佛心即是佛。蓋現前一念之心，無性緣生，緣
生無性者也。惟其無性緣生，故念名滿腔是名，念利
滿腔是利，乃至晝所為，夜所夢，無不趨歸於一念之
專注，而十界昇沈從此出矣。惟其緣生無性，故熾然
造集善惡之時，驀地放下，則一切法了不可得。然設
向此了不可得處坐定，則墮無為深坑，不能證法界
無障礙體，不能起法界無障礙用。故須念佛求生淨
土，方是大乘不可思議圓頓法門。夫念佛者，豈有他
哉，以此緣生無性之一念，念彼無性緣生之佛名耳。
佛名既是無性緣生，則緣生亦仍無性。是故念一聲，
有一聲佛名顯現。念十百千萬聲，有十百千萬佛名
<pb n="89"/>
顯現。而不念時便寂然矣。念性既是緣生無性，則無
性不礙緣生。儻不念佛，正恐又生種種雜念。縱不生
雜念，亦恐墮在無生窠臼。故必以佛號生我之念，使
我念念不離佛號。此乃心外無佛，佛外無心，是心作
佛，是心是佛。謂之以佛證心可也，謂之以心證佛可
也，謂之以佛證佛以心證心亦可也。至直捷穩當，至
圓頓了義，不可思議，不可將餘一切法門比量。果如
此信得及，直下念去，則諸佛出廣長舌相以證之。若
人專念彌陀佛，號曰無上深妙禪。至心想像見佛時，
即是不生不滅法。金口誠言，可不信哉。
（示靈奕）壽者，福之本也。福者，慧之基也。念念思警策者，
慧之萌，而福與壽之源也。故曰常想病時，則塵心漸
滅。常想死時，則道念自生。夫病死正現前時，有何我
相可恃，五欲可貪，有何名可戀，古董之可攜去。不恃
我相，我見伏矣。不貪五欲，煩惱降矣。不戀虛名，體面
可放下矣。知古董之不可攜去，則不越分以求之。縱
先有者，亦可捨之以作福矣。苟能離我我所，見執煩
惱，則視緇素靈蠢無一非未來佛。既所見無非未來
佛，則凡可以供養恭敬未來佛者，無弗為也。凡可以
損惱忤觸未來佛者，無弗止也。如此而福不增，壽不
永，蕅益舌當墮落。儻不能一切時念未來佛，則不能
一切時積集福慧。福慧不積，雖僥倖活至百年，亦終
與草木同腐而已。
（示講堂大眾并註）一切（通指八心王五十一心所）相分，皆是心影（喻如鏡像）。一
切見分，皆是心光（喻如鏡明）。一切自證分，皆是心體（喻如鏡質）。
一切證自證分，皆是心性（喻如鏡銅，此四並是依他起性）。光影妄，則
體性亦妄（此妄含兩重義，一若於光影計有實我實法，則為遍計所執性。既執光影為我法，則
并體性亦為我法，是四分皆成遍計也。二雖不妄計我法。猶見光影二分之異。不了唯是一心。則墮依他
起性，不惟光影是依他，并體性亦是依他，所以四分皆為依他性也）。體性真，則光影亦
真（此真不是離依他四分而別有真，秪達得光之與影，實非有二，惟是一心，云何於中有是非是。則不
但體性即圓成實，而光影亦圓成實，故四分無非圓成實性也）。譬如計繩為蛇，則麻
亦成蛇（亦如計鏡像為實人，既迷依他之相，必迷圓成之體）。了繩即麻，則蛇亦
是麻（亦如了像與明，總只是鏡。既悟依他非有，自知遍計本空）。是故見蛇者，不見
繩與麻（此喻一切凡夫外道），是謂一遍計一切遍計（十界皆為所遍計境），
而非無繩，非不即麻也（可見遍計不離依圓，故空觀但空遍計，而依圓元不可空，
縱除滅三性，入三無性，乃名一空一切空，亦只是除其定有三性之執，仍但空彼依圓上之遍計執情耳）。
見繩者，不計蛇，亦不見麻（此喻三乘權智），是謂一依他，一切
依他（十界無非依他起性），而未嘗不即麻，亦未嘗礙彼癡者之
計蛇也（可見依他，亦不離遍圓，故假觀，但立依他，而遍計無可立。圓成不須立，縱成立三性緣起，
乃名一假一切假，亦只是約悟名圓成，約迷名遍計，仍但發明三性無非依他起耳）。見麻者，了
知非蛇，亦非繩（此喻圓人實慧），是謂一圓成，一切圓成（十界無非
圓成實性），而不礙愚者之計實繩實蛇也（計實繩，是三乘愚，計實蛇，是凡
外愚。可見圓成亦不離遍依，故中觀但顯圓成，而遍依元無可顯，縱圓統三性，乃名一中一切中，亦只顯
彼遍依無體，體即圓成，仍但顯彼遍依，統一圓成實性耳）。但能如是觀察自心境
界（一切境界皆惟心現，皆即是心，故名自心境界），不著語言文字（聖賢造論，隨意取譬，
以曉蒙童，原無死法，且如鏡可譬於依他四分，亦可加一，認有實人，而譬三性，謂鏡即圓成實性，像即依
他起性，愚小無知，計有實人，即遍計執性也。又如繩可譬於迷悟三性，亦可除卻妄計為蛇而譬四分，謂
繩二股，可譬見相二分。麻可譬自證分，四微可譬證自證分也。以喻通喻，理最易明，若死死執定，不知變
通，是謂依文解義，三世佛冤矣），亦不背語言文字（華嚴偈云，文隨於義，義隨文。古人云，
離經一字，即同魔說），則若宗若教，一以貫之矣。又復應知，眾生
起過，只由見相二分，決不由自證及證自證分。以內
二分，終日在妄，終日恒真，且眾生日用不知，無由起
過，故相宗明其皆是現量，皆是挾帶。只因舉體成用，
用既依他，體必同成依他，故四分皆屬依他，不許單
立見相為依他性，以用外別無體故。若了知全用即
體，則體既圓成，用亦當下圓成，故四分皆即圓成，不
許單立內之二分為圓成實，以體外別無用故。今人
不達，若執四分皆是依他，於四分之外別立圓成實
性，而云真如與一切法不一不異，是猶捨彼已成繩
之麻，而別求未成繩之麻，與繩相對，乃云不一不異
也。但不一耳，豈真不異也哉。嗚呼，毫釐有差，天地懸
隔，不變隨緣隨緣不變之旨，幾為蝕書蠹魚之見所
亂，吾安能已於辯也。
<pb n="90"/>
靈峰蕅益大師宗論卷第二之四（終）
<sarticle><article>靈峰蕅益大師宗論卷第二之五</article></sarticle>
<other>法語五</other>
（示王夢回名淨醒）心性意知夢具也，天地萬物夢境也，古今
治亂夢所幻現也。惟能做夢者，終日在夢，終日不壞。
夫做夢者，不惟不可喚作古今治亂，天地萬物，且不
可喚作心性意知。通此者，通乎晝夜之道而知矣。
（示范得先）惟得天下之最後者，能得天下之最先，惟知天
下之最先者，能得天下之最後。故曰，乾知大始，坤作
成物，豈自強載物有二體哉。顏子沒，聖學亡，知行分
張，朱陸競異，參以功利之心，雜以人我之見，飾以掠
虛捕影之禪，而天下無真儒矣。顏氏有不善，未嘗不
知，可謂知其最先。知之未嘗復行，可謂得其最後。然
孔子極力發明，惟不遷怒不貳過六字而已。無怒無
過心之體，有怒有過意之動，知怒知過是良知，不遷
不貳是格物。向此薦得，真得先矣。
（示葉天紀）有心而後有天地萬物。聖賢傳授，不過以心印
心，故曰，人心惟危，道心惟微，惟精惟一，允執厥中。心
豈有二哉。迷其本一，故人心惟危，如水成冰也。悟其
無二，故道心惟微，如冰還成水也。返迷歸悟，故名惟
精，如湯消冰也。迷悟性空，故名惟一，如冰水同一溼
性也。熾然迷悟，體元不屬迷悟兩端，故名厥中，即惟
一之體也。從迷得悟，一悟永不復迷，故名允執，即惟
精之功也。堯以此心學立其極，了知心外別無天地
萬物，所以天與之，人歸之，草木瑞應之，梧桐紀閏，蓂
莢紀月，豈離心性外別有感應乎哉。唐虞三代雖往，
而吾人心性元未嘗往，春秋之時有孔顏，六朝之末
有王通，宋有陸象山，明有王文成。後之學者，苟契於
心性之源，謂堯舜孔顏至今未亡可也。然堯舜孔顏
不過達心外無法，故物格而良知自致，知至而意誠
心正，修齊治平，不勞功力，何嘗以八條目，三綱領亂
此一以貫之之傳也。周濂溪發悟於東林總，欲薙落，
總公囑以扶植儒學，遂為宋儒鼻祖。吾於天紀，有厚
望焉。
（示巨方）天台接龍樹聞知之傳，闡鷲峰開顯之妙，權實
同彰，教觀並舉，如三代禮樂，超卓萬古，非漢唐雜霸
雜夷之治，能彷彿萬一也。後世逐流忘源，漸成繁蕪。
而矯枉過正者，又復束置高閣，適令諸侯之惡其害
己者，益無忌憚，公然以疏抗經，祖抗佛。噫，可悲甚矣。
妙峰老人，出月亭之門，而力弘台旨。紹覺老人，私讀
大覺遺籍，而遍演三宗。紹師雜無的傳，妙師專傳無
盡師。於是世閒復知有台宗名字，逮今日又未免名
盛實衰矣。予本宗門種草，因感法道陵夷，鑒近時禪
病，思所以救療之者，請決於佛，拈得依台宗註梵網
鬮，始肯究心三大五小，愧無實德，不克以身弘道，然
於古之妙，今之弊，頗辨端的。蓋台宗發源法華，法華
開權顯實，則無所不簡，無所不收。今之弘台宗者，既
不能遍收禪律法相，又何以成絕待之妙。既獨負一
台宗為勝，又豈不成對待之麤。是故台既拒禪宗法
相於山外，禪亦拒台於單傳直指之外矣。夫拒台者，
固不止於不知台者也，拒禪與法相者，又豈止於不
知禪與法相而已哉。寧學聖人未至，不願以一善成
名。噫，果不以一善成名，聖人亦無不可學至之理矣。
（示蒼雲）學道別無實法，變化氣質，剋除習氣而已。氣質
變，品格不期超而自超。習氣除，佛法不求透而自透。
金以鍊而精，鏡以磨而淨也。今之學者吾惑焉，任鹵
莽之質而不知革，益騖外之習而不知返，投鉛鐵於
真金，求斤兩之多，不知其雜偽不堪也，用白墠塗鏡，
欲光明潔白，不知其埋沒愈甚也。真有志聖賢佛祖
之學，必先易眾人所難，緩時流所急，師於古，不師於
今，考於人，不信於意。說我過者如良醫，譽我善者如
鳩酒，千古道脈期我者，為明師良友，眼前活計誘我
者，為惡友魔黨。看一經，思與身心當下相應。睹一事，
<pb n="91"/>
思與本分有何損益。見賢思齊，見不賢而內自省，是
賢與不賢皆能益我矣。儻見善不能隨喜修學，見惡
輕慢毀侮，是善惡皆能損我矣。嗟嗟，善取益者無往
非益，甘自損者無往非損。故曰，智人治心不治境，愚
人治境不治心，柰何不深思哉。予生過失最多，未能
寡過，安能策人，然法友果能自策，予之過，即法友藥
也。予惟實無片長，故無可自炫。今法友縱有長處，亦
當學予之不炫。予自省，真不如一切人，故斷不敢輕
一切人。今法友縱勝一切人，亦斷不可輕一切人。予
惟無所不師，故無偏師，今法友縱偏師予，亦宜學予
無所不師。至若專研教觀，事懺摩，送想安養，不求名
聞，不志利養，皆本分當然，無一可表異者。儻一念表
異，只此一念，便與教觀不相應，亦與懺摩不相應，安
養不相應，亦是名根，亦是利藪。此予所以念念自訟，
的知寡過之難，未審法友果能自訟，能寡過否也。嗚
呼，世衰道微，師資誼喪，相縻以名，相羈以勢，誰復知
有出生死成菩提事。口云為生死，培生死者有之。口
云求菩提，背菩提者有之，總由不破我法二執故也。
然此二執，潛伏藏識，遊戲諸根，日夜流注，曾無閒斷。
捨此不究，而別究教觀，捨此不懺，而別修懺摩，捨此
不淨，而別求淨土，豈自覺覺他之道哉。
（示朱震暘）金剛般若，不出應住降心二問，而非兩事也。能
降伏，則能如所教住。住六塵，則為不降伏心。是故西
土菩薩，以四心釋降伏，義無不盡。一廣大心，謂所緣
境遍，不隔三界四生，降伏無始區局六塵之心。二第
一心，謂所發誓深，令得無餘涅槃，降伏無始於下劣
六塵喜足之心。三常心，謂眾生即自心，心外實無眾
生得滅度者，降伏無始於六塵隔越妄計彼我之心。
四不顛倒心，謂達無我人眾生壽者四相，降伏無始
於虛妄六塵計我我所之心。當知念念與四心相應，
即為如所教住。儻一念住六塵，即為非住，以色聲香
味觸法區局不廣大。下劣非第一，遷變非真常，顛倒
非正智，故不住六塵，亦不住於不住。故云應無所住
而生其心。蓋住六塵，固名凡夫外道，住於不住，秖名
聲聞緣覺，仍住出世微細法塵，不名真正無住，故亦
為區局下劣遷變顛倒，而非廣大第一真常正智。惟
發阿耨多羅三藐三菩提心之大菩薩，了知現前一
念心，本自廣大第一真常，本無顛倒，是以住於廣大
第一真常正智，而修六度萬行，不同凡夫之住有，二
乘之住空也。吾人見此，便可直下修行。儻起一念，若
區局心，若下劣，若隔別，若顛倒心，即以廣大心第一
常正智心而降伏之，亦復不取廣大乃至正智之相，
以四心本非色聲香味觸法境故。如此功夫，甚痛快，
甚直捷。盡未來際如此應住，如此降伏，可謂以不生
不滅為本修因，然後圓成果地修證者矣。
（示西池）經云，得遇道，興信心難，既信心，發菩提心難，既
發心，無修無證難。嗟乎，此至言也。然不達無修無證
之體，不名真菩提心，不發真菩提心，亦不名真信。信
豈易言哉。馬鳴立論，直名起信，三祖作銘，直名信心。
不似後世，妄以信解修證，強分淺深次第也。西池賢
者，同子妾女俱出家。昔龐居士，夫婦同居，男不婚，女
不嫁。且云，但願空諸所有，切勿實諸所無。其契無修
無證之旨不甚明白邪。今近住戒，正無修無證妙法，
儻不向此著眼，擬於何處覓玄。且如不殺殺業空，不
偷盜業空，不婬相生業空，不妄語相惱業空，不飲酒
癡暗業空。然不殺不取長壽報，不盜不取富饒報，不
婬不取梵世報，不妄不取信重報，不飲不取聰利報，
豈非但空所有不實所無之妙行乎。以此清淨三業，
普與眾生同歸寂光真性，豈非無修無證大菩提心
乎。若不能於戒中徹見性修不二宗旨，何名真信。故
三祖曰，信心不二，不二信心，言語道斷，非去來今。馬
鳴曰，自心起信，還信自心也。
（示何德坤）善學佛法者，不難通文難達義，不難達義難入
<pb n="92"/>
理，又不難入理難忘情。夫情苟未忘，所入理決不瑩
徹。理不瑩徹，所達義，決不無礙。義未無礙，所通文決
非總持。是以性相分河，宗教別戶，末法之蔽，非情為
之累乎。然情非僅色聲香味觸法牽動六根已也，非
僅富貴功名道德羈繫生平已也。縱全體放下，渾身
拶入，而學天台者，有天台當情，學賢首慈恩者，有賢
首慈恩當情，參曹洞者，有曹洞當情，參臨濟者，有臨
濟當情。一法當情，便成理障，理障則義局，義局則文
脈死矣。文脈死尚不可為文宣子孫，況迦文真胤乎。
故吾每謂真不負己靈者，須盡翻近時宗教窠臼，方
可遍入古來宗教堂奧。夫堂奧豈有他哉，不過發明
吾人本有心性而已。心性無法不具，無法不造。而所
具所造一切諸法，皆悉無性。明此無性之法，一一皆
非實我實法者，謂之慈恩宗。明此諸法無性，一一皆
能遍具遍造者，謂之法性宗。直指現前妄法妄心，悉
皆無性，令見性成佛者，謂之禪宗。是故臨濟痛快直
捷，未嘗不精微。曹洞精細嚴密，未嘗不簡切。唯識存
依圓，未嘗不破遍計。般若破情執，未嘗不立諦理。護
法明真如不受熏，未嘗謂與諸法定異。馬鳴明真如
無明互熏，未嘗謂其定一。乃至教乘，雖借語言，未嘗
不契實相之體。禪宗雖埽文字，未嘗或墮暗證之愆。
良由古人真能忘情，所以入理。今人多分泥理，所以
添情也。
（示念佛社）吾人從無始來，直至盡未來際，決無不起念時。
縱心慮灰凝，入無想定，仍墮八萬四千枯稿亂想。但
念地獄則地獄界人，念餓鬼則餓鬼界人，乃至念佛
則為佛界人耳。此理至明，故宗鏡云，一念相應一念
佛，念念相應念念佛也。若更問念佛是誰，頭上安頭，
騎驢覓驢，明眼為之噴飯。而近代無知狂悖之徒，反
以話頭為奇特，名號為尋常，棄如意珠王，競取瓦礫。
可哀矣。晟溪諸善友，獨能結社念佛，盡一日中，出聲
一炷香，默持一炷香，循環無閒，必以一心不亂為期。
此簡巧之行，須深信勿疑，久久勿替，自當圓超五濁，
圓淨四土，更莫向含元殿裏問長安也。
（示閔周埏）信願如目，眾行如足。信願如牛，眾行如車。信願
如棋之有眼，眾行如棋之有子。故信願行三，雖缺一
不可，而尤以信願為主為導也。蓋信願既專，凡種種
諸善，皆淨土資糧。縱萬不幸，誤作諸惡，誠心懺悔，斷
相續心，亦足為往生妙行。苟無信願，則戒感人天，定
感色無色界，慧剋二乘權果而已。
（示閔六飛二則）佛法貴精不貴多。精貫多，多不能專精，故提
綱挈領之道，不可不急講也。綱領者，現前一念心性
而已。心性不在內外中閒，不屬過現未來，不可以色
聲香味觸法求，不可以有無雙亦雙非取。心性既爾，
一切法性亦如是。故曰，因緣所生法，即空即假即中。
中者性體，空者性量，假者性具也。迷此性量，名見思
惑，迷此性具，名塵沙惑，迷此性體，名無明惑。三惑皆
迷中翳妄，非有實體，故三觀起，三惑隨消。由吾人迷
有厚薄，致如來教有頓漸。是知頓漸諸教，皆為了悟
心性而設，若了心性，教綱在我不在佛矣。然須先破
我法二執，是故唯識初二卷言之獨詳。學者果能隨
文會理，將無始名言戲論我法習氣，當下鏟除，則真
空理顯。此之空理不當有無，有無自爾。無者無彼遍
計，有者有彼依圓。圓成實者，唯識實性，名中道第一
義諦。依他起者，唯識假相，名為俗諦，此二皆非實我
實法，但眾生遍計執情名為我法，我法本空，名為真
諦。三諦不一異，不縱橫。真中為理如水，俗諦為事如
波。藏通二教，僅詮真理，以六凡為俗。別圓二教，正詮
中理，以十界為俗。先於現前一念心性，達三諦已，則
知一代教法或頓詮此心性，或漸詮此心性，或詮心
性少分，或詮心性全體，不啻持一鑰開眾鎖也，豈於
千經萬論興望洋之歎哉。（其一）般若非他，現前一念
心性而已。心性本自豎窮橫遍，故廣大。妄認四大為
<pb n="93"/>
自身相，六塵緣影為自心相，則狹小矣。本自微妙寂
絕，故第一。妄貪三界有漏因果，二乘偏真因果，則下
劣矣。本自生佛體同，故常，亦名愛攝。妄計內外彼此
不同，則厭怠矣。本離我法二執，故不顛倒，亦名正智。
妄計我人眾生壽者諸相，則顛倒矣。然雖迷此心性
為狹小下劣厭怠顛倒，如水成冰，實廣大第一愛攝
正智之體，依然如故，毫無缺減。如冰之溼性，仍即水
之溼性，苟遇煖緣，未有不應念成水者也。故善學般
若菩薩，莫貴觀察現前一念心之實性。此心體本離
過絕非，不墮諸數，至尊至貴，名實相般若，譬如金剛，
為無價寶。此心覓之了不可得，靈明洞徹，泛應曲當，
名觀照般若，譬如金剛，堅利不壞。此心炳現根身器
界，百界千如，森羅昭布，名文字般若，譬如金剛，普雨
眾寶。秖此一心，即三般若，三世諸佛，不能增一絲毫，
蜎飛蝡動，不能減一絲毫。但迷之舉體為惑業苦三
障，悟之舉體為般若解脫法身三德。三德如水外無
冰，故云三千果成，咸稱常樂。三障如冰外無水，故云
三千在理，同名無明。如此達得，則但有泮冰法，別無
覓水法，有去翳法，無與明法。但願空諸所有，切勿實
諸所無。所以熾然諸惡莫作，眾善奉行，乃至布施持
戒，忍辱精進，修行五悔，習學諸禪，廣學多聞，研究法
義，皆泮冰去翳。空諸所有，至冰執盡消，幻翳盡去，所
有盡空，適復本有一念心性之全體大用，而別無心
外一法可得。故曰，入於如來妙莊嚴海，圓滿菩提，歸
無所得。又曰，以無我人眾生壽者，修一切善法，即得
阿耨多羅三藐三菩提。又曰，法法皆通，法法皆備，而
無一法可得，名最上乘。此即金剛正印，佛祖傳心要
訣也。三藏十二部，千七百公案，乃至天台三大五小，
皆發明此理而已。此理不明，徒學佛法，徒參公案，竟
有何益。此理既明，一切宗教皆吾心註腳，豈異說所
能簧鼓。以此圓解，淨除無始妄惑種子。若觀行淨，則
同居土淨，相似淨，方便土淨，分證淨，實報土淨，究竟
淨，寂光土淨。故曰，隨其心淨，則佛土淨。當知華藏莊
嚴無邊剎海，皆我淨心所感依報，皆第八識所現相
分，豈別有心外之土，又豈別有土外之心也。
（示戒心）欲使悲智恒得相應，必須諦觀現前一念。此一
念心，不在內外中閒，不在去來現在，非青黃赤白，非
長短方圓，欲言其有，毫無朕跡，欲言其無，不可斷滅。
三世諸佛所證，證此也，一切眾生所迷，迷此也。證時
不增，迷時不減。故曰，心佛眾生，三無差別。然證雖不
增，恒受法性真常之樂，為求此樂，故名為智。迷雖不
減，枉受顛倒輪迴之苦，為拔此苦，故名為悲。非大智
不運大悲，非大悲不圓大智。一念觀心，即一念返迷
歸悟，念念觀心，即念念返迷歸悟。返迷是即智之悲，
歸悟是即悲之智。即智之悲，所以遊行四方，即悲之
智，所以承事諸佛。佛及眾生，總不出我現前一念心
性。持戒者瑩，治此也，作福者，莊嚴此也，忍辱者，體達
此也。精進者，顯發此也。坐禪者，映徹此也。看經者，照
了此也。見佛菩薩善知識者，印契此也。立大願行，盡
未來際，度脫有情者，完滿此也。觀一念心中十界假
名，而興與拔，為平等生緣慈悲。觀一念心中十界五
陰而興與拔，為平等法緣慈悲。觀一念心中十界體
性而興與拔，為平等無緣慈悲。一切時中觀心為主，
讀誦了義大乘而助顯之，勤修種種福德而資發之。
勿令此心墮在無記不善境界，勿貪世閒文字詩詞
而礙正法，勿逐慳貪嫉妒我慢鄙覆習氣而自毀傷，
日新其德以詣於成。一生如此，則生生亦復如是，得
生淨土，永無退轉。百劫千生，大事因緣，只在現前一
念。此念若正，無不是正。此念若邪，無不是邪也。
（示吳景文）無法不從心造，無法不即心具，識取自心，佛祖
道盡矣。心造者，即理恒事也。心具者，即事恒理也。即
理而事，謂之百法，即事而理，謂之大乘。百法是理家
之事，全事即理，故云一切法無我。無我即二空真如，
<pb n="94"/>
欲不謂之大乘，不可得也。大乘是事家之理，全理成
事，故以止觀所依等五番建立，攝盡三千性相，百界
千如，欲不謂之百法，不可得也。故欲透唯識玄關，須
善台衡宗旨。欲得台衡心髓，須從唯識入門。未有日
用尋常分劑頭數，尚未了了分明，而漫擬玄妙者。法
華諸法如是相，如是性，乃至如是本末究竟等，相最
在初，以其攬而可別故也。設現前心起之相，尚不知
是王是所，是善不善，有覆無覆，於三量中為是何量，
於三境中為緣何境，彼若性若體，乃至果報，何由洞
然明白。設於事造一界十如，尚未能了，又何由即事
造而達理具之百界千如，又何由即事造之理具，遂
洞照了達即理具之事造百界千如。嗚呼，台衡心法
不明久矣。彼蓋不知智者淨名疏，純引天親釋義故
也。疏流高麗，莫釋世疑，而南嶽大乘止觀，亦約八識
辨修證門，正謂捨現前王所，別無所觀之境。所觀既
無，能觀安寄。辨境方可修行止觀，是台衡真正血脈，
不同他宗泛論玄微。法爾之法，道不可離。彼拒法相
於山外，不知會百川歸大海者，誤也。
（示如母）道不在文字，亦不在離文字。執文字為道，講師
所以有說食數寶之譏也。執離文字為道，禪士所以
有暗證生盲之禍也。達磨大師以心傳心，必藉楞伽
為印，誠恐離經一字，即同魔說。智者大師九旬談妙，
隨處結歸止觀，誠恐依文解義，反成佛冤。少室天台，
本無兩致，後世禪既謗教，教亦謗禪，良可悲矣。予二
十三歲，即苦志參禪，今輒自稱私淑天台者，深痛我
禪門之病，非台宗不能救耳。柰何台家子孫，猶固拒
我禪宗，豈智者大師本意哉。憾予為虛名所累，力用
未充，不能徹救兩家之失。但所得名字位中圓融佛
眼，的可考古佛不謬，俟百世不惑。願如母但學予解，
勿學予之早為人師，庶法門有賴乎。
（示用晦二則）弟之從予遊，啟之者松蘿令師，成之者，如母
乃兄也。令師謂弟堪作法廈一椽，蓋謙詞也，亦實語
也。然材之大小何可定。雖有大木，匠人斲而小之，則
不勝其任矣，拱把之桐梓，能善養之，則漸成合抱矣。
今天下之匠，未有不以名利斲人者也。汝固能不受
其斲，所以善自養者，不可不急講也。曾子曰，士不可
以不弘毅，任重而道遠。夫法界含生為己任，任乃重
矣。盡未來際無已時，時乃遠矣。任雖重，不可他諉也。
時雖遠，不可中止也。知不可諉，不期弘而自弘。知不
可止，不期毅而自毅。以此自養，雖天魔外道不能斲
令小也。陰涼大樹，深為弟望之。（其一）法身之性，本無
差別，佛異眾生，修德有功而已。修德亦皆性具，眾生
日用不知者，癡愛異見，為之障也。欲彰修德，莫先除
障。修德有二，一般若，二解脫。欲證般若，須勤聞思修
三慧。欲證解脫，須勤施戒心三福。施除貧乏，得大助
道，戒除垢染，成就法器，心除散亂，能引實慧。所以福
慧二輪，不可暫廢，廢則法身流轉五道，名曰眾生矣。
嗚呼，末世求真修福慧者，厥唯艱哉。或師心任意，或
縱恣宿習，或精勤不得其門，唐捐苦行，或知路不肯
舉足，坐待日暮，或甫欲入路，外魔內障，順逆境緣，紛
紛競作，有志不展，可痛哭流涕者，不止一二事也。彼
發心不真正，志願不遠大，誓力不勇猛者，俱不足論。
且如朽人，二十四歲出家，父未葬，母乏養，毅然薙髮
染衣，作務雲棲，坐禪雙徑，住靜天台，心真正，志遠大，
誓勇猛。將出家，先發三願，一未證無生法忍，不收徒
眾，二不登高座，三寧凍餓死，不誦經禮懺，及化緣以
資身口。又發三拌，拌得餓死，拌得凍死，拌與人欺死，
終不出一言理是非，競得失，何況有報怨復仇之事。
故數年行腳，不敢亂走一步，輕發一言，動大眾念頭。
特因少年，稍通文墨，未幾為道友所逼，輒為商究佛
法，遂致虛名日彰，於三願中違卻不高座願。又因初
出家時，急要工夫成片，不曾依薙度師作務三年之
訓，始意工夫成片，仍可作務，豈料虛名所誤，竟無處
<pb n="95"/>
可討務單。一蹉百蹉，福輪欠缺。三十年來，自利既不
究竟，利他又無所成，雖種種著述，僅與天下後世結
般若緣，而重興正法之志，付諸無可柰何矣。豈不大
可慟哉。汝志兼修福，甚慊予願。但汝資雖穎，質雖誠，
志雖正，而稟氣柔弱，短於人情世故。既柔弱短智，莫
若一筆句倒，作一癡呆漢好。若不能涉入，又不能句
倒，反多一種，不覺福慧俱受傷矣。孔子謂邦家必達
者貴質直好義，察言觀色。此雙修二輪之祕訣也。夫
質直者，正念真如也，好義者，樂集功德也。二者皆以
察言觀色為進修方便。蓋修此二輪，必須親近知識，
儒所謂親仁也。必須隨順眾生，儒所謂泛愛眾也。夫
親愛之道，非察言觀色，則我法熾然。我法熾然，不唯
不能升堂入室，竭力盡誠，恐不至深獲戾於仁眾不
止。良由智光未露，則福德全傷，福德全傷，則智種滅
沒，是修惑業，非修福慧也。汝欲修此觀察妙法，請從
一筆句倒始，內不見有我，則我無能，外不見有人，則
人無過。一味癡呆，深自慚愧，劣智慢心，痛自改革。逮
積福多，善根淳厚，只此癡呆漢子，卻能如水之隨處
流行，泛應曲當。若坐立去來，悉不逆前人意，如須菩
提是相似癡呆，亦相似察言觀色。若觀十法界眾生，
稱汝名者之音，令彼前人悉得解脫，如觀世音，是分
真癡呆，亦分真察言觀色。若外道婆羅門懷善惡心
而來，莫不悅可其意，乃至隨緣赴感靡不周。如釋迦
牟尼，則究竟癡呆，亦究竟察言觀色。身證二嚴，號稱
兩足，邦家必達，義極於此。嗚呼，鴛鴦繡出從君看，不
把金鍼度與人。梓匠輪輿，能與人規矩，不能使人巧。
一箇荔枝，殼剝了，核去了，放在你口裏，只代咽不得。
用晦其深思之。
（示明記）佛法衰由出家人見地不明。見不明，又由因地
不真。使發心真為生死大事，定知三界生死無不是
苦。既知三界總是苦諦，決不起三界內心，是謂斷集
知苦。斷集之智，便是道諦，更無二道。修道永斷苦集
便是滅諦，更無他滅。自苦如此，他苦亦然。故發誓云，
眾生無邊誓願度。自集應斷他亦然，故發誓云，煩惱
無盡誓願斷。自須修道他亦然，故發誓云，法門無量
誓願學。自期證滅他亦然，故發誓云，佛道無上誓願
成。此之謂因地真，見地自明白也。今人不然，才說為
生死，便置法門於度外，惟思獨善。才說為法門，便置
生死於度外，惟競世情。夫思獨善者，不失為人天二
乘種子，競世情者，鮮不墮修羅魔外窠臼。撐法門者
益多，而正法益壞，可勝悼哉。予別無長處，但深知菩
提大心，決與為生死心不二。今特為汝徹底道破，能
信此語，則念念與四諦四弘相應矣。
（示馬太昭）予向拈周易禪解，信無十一，疑逾十九。嗟嗟，我
誠過矣。然察疑者之情，謂儒自儒，佛自佛，欲明佛理
佛經可解，何亂我儒宗。易果有禪乎，四大聖人豈無
知者。易果無禪乎，爾何人斯，敢肆異說。噫，予是以笑
而不荅也。昔陸象山始疑天地何所窮際，逮豁悟後，
不過曰，東海有聖人出焉，此心同也，此理同也，南西
北海有聖人出焉，此心此理，亦莫不然。更不復談及
天地。豈非以無窮無盡之天地，總不出此心此理，故
不復生有邊無邊諸戲論哉。易曰，範圍天地之化而
不過，曲成萬物而不遺，通乎晝夜之道而知，故神無
方而易無體。夫易既範圍曲成矣，何無體。既無體矣，
以何物範圍天地曲成萬物。噫，試深思之，可謂易無
禪邪，可謂聖人不知禪邪。且聖人明言，陰陽不測之
謂神，又言神無方矣。後儒必以乾陽配天配君，坤陰
配地配臣，則廣八卦所云，乾為寒為冰為瘠馬等，坤
為吝嗇為文為墨等，果何謂邪。聖人明言，易無體矣。
後儒必以易定是易，尚不可推諸詩書禮樂，況可推
三寶四諦十二因緣六度萬行。是四聖之心邪，非四
聖之心邪。至動莫若乾，晝反奇，恐動或非動也。至靜
莫若坤，晝反偶，恐靜或非靜也。艮山兌澤，皆不動之
<pb n="96"/>
物也，何得稱咸也。巽風震雷，皆不停之象也，何反稱
恒也。坎中男也，何水至冷也。離中女也，何火至熱也。
水降滅火也，火然竭水也，何以稱既濟也。水潤得所
也，火炎上而順性也，何以稱未濟也。故曰不可為典
要，惟變所適。胡後儒之執為典要，不知變通也。馬太
昭自幼留心易學，獨不以先入之言為主。客冬聞台
宗一切皆權，一切皆實，一切皆亦權亦實，一切皆非
權非實之語，方知周易亦權亦實，亦兼權實，亦非權
實。又聞現前一念心性，不變隨緣，隨緣不變之妙，方
知不易之為變易，變易之終不易。夫所謂不易者，惟
無方無體故耳。使有方有體，則是器非道，何名神，何
名易哉。又不達無方無體，不惟陰陽是器，太極亦器
也。苟達無方無體，不惟太極非器，陰陽乃至萬物亦
非器也。周子曰，太極本無極也。亦可曰，陽本無陽也，
陰本無陰也，八卦本無卦也，六爻本無爻也。故曰，陰
陽不測之謂神也。陰陽設有方體，安得名不測也。論
云，諸法無自性，無他性，無共性，無無因性，無性亦無
性。無性之性，乃名諸法實性。噫，此易邪，禪邪，亦易亦
禪邪，非易非禪邪。居士必能默識之矣。
（示六正）戒者佛身，律者佛行，禪者佛心，教者佛語。有身
行，無心語，木偶傀儡而已。有心無身語，無主孤魂而
已。有語無身心，風鳴谷響而已。又有身心無語，嬰孩
孺子而已。有身語無心，鸚鵡百舌而已。有心語無身
行，癩人賣藥而已。由是觀之，三宗果可分乎。然自行
斷不可分，化他又不必合，迦葉未嘗不持戒精嚴，博
通佛法也，以禪名。阿難未嘗不深證六通，嚴持妙戒
也，以教名。優波離，未嘗不廣解佛法，深入禪思也，以
律名。又此土律師，如曇無讖等，何嘗不備禪教。法師
如智者荊谿清涼等，何嘗不備禪律。禪師如六祖南
嶽百丈溈山等，何嘗不備教律。末世不求其實，求其
名，識短智闇，志小慮近，既乏大菩提種，又無真實為
生死心，一味隨波逐浪，爭趨百年活計，做成一律師
法師宗師，哄愚夫愚婦禮拜供養，苟且混過此生，豈
復思有塵劫大事。其根稍利者，欲遍襲禪教律皮膚
糟粕，妄謂能集大成。殊不知為三教帽子，反不如專
一法者，尚有小受用也。嗚呼，欲速則不達，見小利則
大事不成，人之患在好為人師。眼前名聞利養，不啻
白駒過隙，乃不能全體放下，深求出要，欺人只成自
欺。吾所以目不忍見，耳不忍聞，惟畢命深山，早生淨
土耳。六正數千里來，求示三學不一不異之旨，必已
知生死大事，的確可痛，律師法師禪師虛名，的確不
出生死，反增長生死。從此便應埋頭苦志，力學三法，
一一徹其源底，勿更覆時轍哉。
（示清源）乙酉，紫竹林顓愚大師，遣七人來學，清源容闍
梨而為上首。丙戌顓師逝。庚寅，紫竹林萬白公去世，
命延清源繼主戒場。僧使捧緇素簡至靈峰跪懇，予
亦勸駕。清源痛哭，辭欲作他方萍梗。予及僧使，並鑒
其誠不敢強。嗚呼，近世輕薄少年，毫無實德，好為人
師，稱律主法主宗主者遍域中，誑彼生盲，以耳為目
如清源識法者懼，豈初生牛犢所能企哉。清源充此
不敢謬為人師一念，養至極純粹，俾三學圓明，萬行
具足，發菩提心者，以未來際為一剎那，豈似短見人，
惟圖眼前活計，將來三塗劇苦，一總不顧，不亦大可
哀哉。成佛作祖，墮坑落塹，所爭只一念閒。故儒云，人
心惟危，道心惟微。惟聖罔念作狂，惟狂克念作聖。欲
知舜與跖之分無他，利與善之閒也。所以一般受戒
學律，聽教看經，參宗坐禪，但夾帶利名心，便是三塗
種子，但執著取相，便是人天魔外種子，但一味出離
生死，便是二乘種子，但具真實自覺覺他心，便是菩
薩種子，但從自覺聖趣，光明發輝，徹其源底，共迴向
淨土，普與眾生同登極樂，便是無上菩提種子。故曰，
一切法正，一切法邪，清源信此，但向現前一念討取
禪教律源頭，不墮今時禪教律流弊，亦不因咽廢飯，
<pb n="97"/>
妄埽禪教律法門，則不負顓師命汝從予遊之盛心
矣。
（示九牧法主）台宗云，研真斷惑名之為學，真窮惑盡名為
無學。儒者云，學問之道無他，求其放心而已。心者覓
之了不可得而非無，豎窮橫遍而非有。本離四句，如
何可放。本無可放，如何可求。以不達離過絕非之體，
妄認緣影，或肉團為心，如認一浮漚，棄百千大海，名
之為放。若能四性四運推簡此心，觀其無生無住，名
之為求。是故無生無住之體，究竟現前乃名真窮，肉
團緣影之執，究竟蕩盡，乃名惑盡。未登佛地，皆名學
人。學不求心，徒增虛妄。千經萬論，少室天台，真實指
歸，唯此一事而已。觀此者，名觀不思議境。發此者，名
發真菩提心。安此者，名安圓頓止觀。但向此中破一
切惑，即塞成通，自然道品調適，事理悉備，不被名利
所牽，得少為足，自當心心流入薩婆若海也。
（示吳允平）佛祖心印，超情離見，不落窠臼，謂之向上一著。
可心思擬議，道理湊泊，是向下非向上矣。般若如大
火聚，四邊皆不可觸，觸則被燒。分明不離教乘，教乘
決收不得，故名教外別傳。夫如來聖教，尚收不得，世
閒典籍，可比況邪。堪嗟末季，正見衰微，每有竊據祖
位妄稱知識者，敢於訶詆佛言，偏欲牽合儒典。其詆
佛言，是諸侯惡王制害已，而去其籍也，其牽儒典，是
儀衍投時君之好，而以順為正也。不思達磨以楞伽
印心，五祖以金剛印心，安公讀楞嚴悟道，普菴閱華
嚴合論悟道，則佛言豈可詆乎。無心猶隔一重關，儒
乃妄認六塵緣影為心，謂有存有亡，有在不在，何啻
迷頭認影，則世典可牽合乎。欲了當大事，須真參實
悟，徹底打破情識意見道理窠臼，如大死再甦相似。
又將了義大乘，一一印過，始不墮邪曲蹊徑也。
（示吳劬菴）五戒即五常，不殺即仁，不盜即義，不邪淫即禮，
不妄言即信，不飲酒即智。所以在天為五星，在地為
五嶽，在時為五行，在人為五臟。天有五星，地有五嶽，
時有五行，方生育萬物，人有五臟，方成立色體。然五
常秪能為世閒聖賢，維世正法。而五戒則超生脫死，
乃至成就無上菩提，以儒門但總明戒相，未的確全
示戒體故也。何名戒體，謂吾人現前一念良知之心，
覺了不迷為佛寶。佛者，覺也。儒亦云明明德，而未知
明德，即現前一念本覺之體，明明德即現前一念始
覺之智，依於本覺而有始覺。以此始覺契乎本覺，始
本不二，名究竟覺，故此心性即佛也。吾人現前一念
所知之境為法寶。儒亦云，範圍天地，曲成萬物，而未
顯言，內而根身種子，外而山河國土，天地虛空，乃至
百界千如，種種差別，皆是現前一念所現。故此心相，
盡名法也。如此心外無境，境外無心。於其中閒，無是
非是，心境和合，從來不二，名和合僧也。儒亦云，萬物
皆備於我，而未了物我同源。故此三義，皆未的確，況
圓顯無剩哉。十方三世一切常住諸佛，無不徹證我
一心三寶而成正覺，所說一切常住法藏，無不詮顯
我一心三寶而成真軌，所化一切常住聖賢，無不觀
察我一心三寶，而成二利。一心是理，常住是事。一心
是性，常住是修。性修不二，理事不二，三寶圓顯，的示
知歸。一心既彰，五戒斯具。所謂現前一念，能緣一切
正報。而悲愍仁慈即是佛，所緣之正報即是法，心境
不二即僧，故不殺，方為歸依三寶也。現前一念，能緣
一切依正，而奉公守義即佛，所緣之依正即法，心境
不二即僧，故不盜，方為歸依三寶也。現前一念，能緣
一切正報而清心寡欲即佛，所緣即法，不二即僧，故
不邪婬，方為歸依三寶也。現前一念，能緣一切正報，
而誠實無妄即佛，所緣即法，不二即僧，故不妄語，方
為歸依三寶也。現前一念，能緣一切旨酒，深恐昏迷
即佛，所緣酒即法，不二即僧，故不飲酒，方為歸依三
寶也。若以歸望戒，三歸為能持，五戒為所持。若以戒
望歸，三寶為所歸，五戒為能歸。念念之閒，圓顯法身
<pb n="98"/>
向上，如如不動，則端拱太平，若動著則禍生不測矣。
蕅益道人，已為劬菴徹底拈示了也，還信否。信則穩
步歸舍，疑則一任別參。
靈峰蕅益大師宗論卷第二之五

<sarticle><article>靈峰蕅益大師宗論卷第三之一</article></sarticle>
古歙門人成時編輯
<other>荅問一</other>
<other>荅卓左車彌陀疏鈔三十二問（原問附）</other>
（問，華嚴雖二乘盲聾，亦兼攝聲聞，以含無量乘故。此經雖二乘種不生，乃道品大小互通，正與華嚴
四聖諦品不異，故有生彼經劫方證小果者。大智度論云，彌陀亦以三乘度生，自應二藏五教總攝，
何云不攝小乘。且既通雜華，復不能通雜華所攝無量乘邪。）
荅，疏主判經，以頓通圓，不以圓攝頓。又約道品即小
成大，小果暫有終無之義，謂不互攝，豈一句彌陀，不
橫羅諸教，圓契五宗，不全體華嚴，全攝諸乘也。
（問，餘門豎出，念佛橫出。餘門正指教中觀行，故禪稱別傳，淨云徑路，皆以超越觀行故。今云觀即是
念，念即是觀，直以台觀當之，不反鈍置念佛邪。）
荅，此之橫豎，約自力他力斷惑帶業而論，不約境諦
觀智。故念佛圓收圓超一切法門，亦不可以參禪為
例。若論諦智，四教觀行，有析空體空次第一心之不
同。謂前三豎出三界則可，謂非橫非豎之一心三觀，
亦為豎出可乎。況觀經以如來勝異方便，攝眾生性
具觀門，同宗一心，同歸淨土，觀念相即，何名鈍置。但
辯持名，不惟散善，非妙觀便不捷徑也。別傳之旨，尤
不容剩言滯句。末法之中，有名無義，果令四教不收，
便成離經魔說，烏在其為超越也。
（問，天台三觀，得攝法界觀否。）
荅，華嚴法界，生佛同源。以收機不盡，不免現權隱實。
則阿含乃至涅槃，皆華嚴閫外，所以驅率土盡令臣
服也。法華實相，本跡同印，以說時未至，不免為實施
權。則般若乃至華嚴，皆法華前茅，所以會甸荒同令
執玉也。一名從本垂末，一名攝末歸本，非一心三觀，
何得事事無礙。非事事無礙，何名一心三觀。
（問，合論判極樂淨土是權，淨名唯心淨土是實。然菩薩成佛，眾生來生，明言攝受往生之事，與彌陀
無二。疏言此指事一心者，豈事一心，便不名唯心邪。）
荅，合論以不斷惑生同居，乃如來權巧之力，非謂法
藏四十八願，莊嚴淨土，亦非實也。淨名心淨土淨，正
同法藏往因。至於菩薩成佛，眾生來生，何妨從實垂
權。若念佛人，因事入理，又何妨即權即實。權實事理，
總屬一心，雖分不分。古人判釋，皆當作如是觀。
（問，觀雖十六，言佛便周。何故鈔只通普觀，為助因邪。）
荅，念佛觀佛，歸趣同，入門異。初心行人，雜則不成三
昧，故唯稱萬德洪名，便為多善根。然正助兼修，本無
定法，如行舟然，揚帆扯纜，撐篙搖櫓，各隨其便可也。
（問，大本言生彼國者，皆當一生遂補佛處。然中下胎生，豈等覺菩薩邪。）
荅，非等覺，而可稱一生補處。以不更歷生死，必圓無
上菩提故。小本眾生生者，皆是阿鞞跋致，亦指此生
必補佛處而言，不以常塗三不退論。下又云，其中多
有一生補處，則別指現證等覺者，亦以此生必補。故
得云，其中多有也。所以極樂凡聖同居土，與常塗教
意迥別。常塗不過暫時同居，此與一切等覺，同淨寂
光，故云得與如是諸上善人俱會一處。諸上二字，不
概指無量聲聞菩薩，單指多有一生補處而言。又常
塗約感應，及聖者過去有漏業，得與權實聖人同居。
此則同一無漏不思議業感生，俱會一處。故又云，不
可以少善根福德因緣得生彼國。少字揀至別教地
前，并豎揀至圓教住前。以住前皆仗自力登住，入同
生性，方蒙諸佛護念故。吾每謂淨土大教，圓收一切
教，超出一切教，正謂此也。
（問，單念佛人，不修餘行，得波羅密，即是多善多福。今念佛所證，止素法身邪，已具萬行莊嚴邪。
荅，三身一體，普賢行門，不外毘盧性海。是以初心雖
不修餘行，令三昧易成。而三昧既成，三因圓顯，豈有
已證法身，莊嚴終缺。亦何須未證法身，預恐不具足
<pb n="99"/>
邪。然或一門深入，或餘行助成，未許執一。一行三昧，
一即是多。萬善同歸，多即是一。
（問，念佛的是誰，與別則公案無二。鈔云，體究念佛，與舉話頭下疑情意極相似。然四種念佛，未列體
究一法。經文本無此意，不應入淨業門。今兩路雙徵，若參此不悟，亦不失往生。此為參門留一退步，
正墮偷心。若此疑不破，便不得生。此為念門啟一疑情，卻成異說。智徹慈炤天奇毒峰諸師，皆主此
說，何所本邪。雲棲若祖諸師，何不直拈誰字。若只相似而已，願聞不全是處。）
荅，因念佛人不見佛性，偷心不死，故以此語昭告之，
令直下相應，即於一念中圓見三身。圓淨四土，階理
一心，此一門深入一心不亂之前茅也。後人聞此誠
言，無論悟與不悟，便可死心念佛，更何用參此段公
案。直須如此了得。當知昔人下此語時，絕無禪淨之
分。後祖收之，但入本宗，非入淨業。何以故，公案現在
故。今疏主收入淨業，仍為禪宗。何以故，救有禪無淨
土之病故。然則若信得及，以悟為則，以淨土為歸，真
實不欺，不留退步，即此似處，即已全是。若信不及，死
我偷心，而偷心轉甚，正好實念。而念反狐疑，只此似
處，即全不是。故曰，學道須是鐵漢，著手心頭便判。有
疑則參，雖罷參而不能。無疑則念，欲起疑而何自。如
是則直念苦參，亦無非往生正行也。
（問，如子憶母，必想儀容。今但念聲相續，不取相貌，易馳散否。或依出入諸息，得非小乘法邪。）
荅，子之憶母，或善想儀容，或呼號血淚。觀經云，彼人
苦逼，不遑念佛（此指觀想）。善友教言，汝若不能念彼佛者，
應稱無量壽佛（此指稱名）。夫三界無非劇苦，何止臨命終
時。以畏苦心呼號求救，馳散何從。否則攝心調息諸
法，亦自不惡。圓人受法，無法不圓，豈有定屬小乘者。
試問記珠定香鳴魚擊磬等，大乘邪，小乘邪。
（問，大本有一念定生彼國，疏中不及。豈以此經七日入定乃生，故揀去剎那生滅之一念邪。若釋一
以義不以數，大本不應擊十念後。若止如經文，作一念喜愛，何不動如來佛剎，不以愛戀得生。）
荅，按寶王論，利根之士，元只一念往生。鈍根之人，臨
終十念脫苦。一念者，一心不亂之一念也。當知十念，
七日十日七七日九十日等，究竟亦唯一念。此一念，
斷非剎那生滅之散心，亦不必四禪四空之禪定，故
云一念喜愛。阿閦經喜戀心，本指欲染。
（問，七日後，若永不復亂，不應只名七日。若更亂者，已經退轉，何能感佛。）
荅，前此若無真實意樂，則七日決不能一心不亂。後
此若無真實受用，又安見七日功成邪。
（問，鈔謂，理一心為觀力成就，則體究全屬觀門。然前言妙觀難成，故顯持名殊勝。今又通觀法，不仍
觀勝持邪。若參誰字是體究，又全屬宗門。正參話時，不應有如智不二，寂照難思等理路可傍。）
荅，事理二塗，混不得，分不開。疏主一往以稱名為事
持，體究為理持，仍云機亦互通，不必疑阻。謂不假方
便，自得心開，事持能成就理一心也。又謂體究之極，
於自本心，忽然契合，名理一心。則未契時，體究無閒，
止名究理，正是事功。然體究一門，與近時禪宗相合，
實與台宗妙觀不同。台觀必圓解了了，全性起修，隨
舉一觀，無非不思議境。體究以未明心性，鞫其根源，
契合之後，達如智不二，寂照一心，方與台宗圓解吻
合。非正參話時，有理路可傍也。初學妙理既未精通，
不可彷彿相傍，心麤境細，妙觀難成，以此。
（問，疏鈔大意，全重理持，則所明持法，最為要害。今既持名，復云理觀，既是理觀，復拈話頭，禪淨止觀，
三法混淆。行人念不歸一，將何為宗。與一門深入專修無閒之旨，何復不侔。）
荅，疏主欲即事入理，非以理奪事。當知持名是正行，
理觀是所通，話頭是持名轉局也。序云，著事而念能
相繼，不虛入品之功，執理而心實未明，反受落空之
禍，亦未專重理持。所以處處明理者，恐狂罔謗為凡
愚之行耳。後裔無知，反執理輕事，以遭落空之記。哀
哉。
（問，疏言，一心，即達磨直指之禪。又云，六祖斥無，乃門庭施設不同。假使纔弘直指，復讚西方，則直指
之意，終無由明。既言即是直指，復言為門不同，是少林曹谿亦不同邪。）
荅，心地法門，包含無際，總不外一心。門庭施設不同，
一心旨歸不異。今一心即直指之禪，言其指歸也。六
祖斥無，是老婆罵婢子，只圖齒切耳。非謂但是宗門，
便須撥淨土也。永明云，有禪有淨土，猶如戴角虎。中
峰云，禪者淨土之禪，淨土者禪之淨土。豈贊西方，直
<pb n="100"/>
指便不明邪。若言六祖定作是語，莫謗六祖好。
（問，疏指至心念佛一聲，滅八十億劫生死重罪，屬理一心。又釋佛名經，一聞佛名，滅無量劫生死之
罪。云一聞，不待憶念，無量，不但八十億劫，則何獨理一心也。又此經聞經聞名，皆得不退，事邪理邪。）
荅，觀經十念，除罪往生。由怖苦心切，善友緣強，一念
猛利。過百年悠悠，非必有究理之行，然勝於尋常事
持。疏主或借顯事功極者，即不違理乎。若佛名經所
言，以彼佛具無量威德願力，故聞者獲如是益。聞不
信，亦獲無量罪。要非少善根福德眾生，所能得聞也。
不退亦不一等，隨聞證者。有位行念三不退，僅歷耳
根者，如食少金剛，究竟不消，為遠因終不退也。
（問，棗柏言，華嚴一乘大道，非往生菩薩境界。何故華嚴長子，十願導歸極樂邪。生公說，闡提有佛性，
則後出涅槃為證。今後出行願，全與棗柏不符，宗旨竟將安歸。）
荅，淨土豎該橫遍，寂光惟佛土，實報乃法身大士所
居，方便攝三乘權位，同居則凡夫皆與。合論指大心
凡夫，回心羅漢，出五濁，生同居方便二淨土，未悟毘
盧性海，入因陀羅網法界也。普賢十願導歸極樂，正
不思議解脫境界。徹果徹因，通凡通聖。聖全法界入
一塵，凡從一塵通法界。棗柏但言一乘大道，非往生
菩薩境界，不謂往生菩薩，非一乘大道法門也。若云
華藏大，極樂小，大小之見未忘，未夢華嚴法界在。
（問，既以事持屬定，理持屬慧，而云，事持未能破妄，利根徑就理持，將事不顯理，慧不由定邪。）
荅，三無漏學，後必具前。故理一心，或從體究，忽然契
合，或從念佛，自得心開，皆由定來。今重悟理，不止除
散。雖體究無閒時，便可名事一心，亦有定力，而仍屬
慧門。實則定慧二門，各有利鈍，疏主略未言耳。
（問，決志求驗，正在平時，經胡止言臨終佛現。）
荅，行人見佛，隨淨業淺深。經明往生，故言接引耳。今
只在執持名號處努力加鞭，無論見與未見，但得信
願行成就，往生自可無疑，慎勿生僥倖退息心也。
（問，心不顛倒，故能預知時至。乃云死時何苦欲先知，何邪。）
荅，不貴預知，正欲令其心不顛倒。頗有因欲先知而
愈重其顛倒者。
（問，大本十念，不言臨終。此與觀經，為同為別。）
荅，大本云，志心信樂，乃至十念。觀志心信樂，何等深
切。不必在臨終時，實與臨終同一猛利。後世祖師，因
立晨朝十念行門，畢生不缺，亦決往生。
（問，文殊亦發願往生，何反揀去勢至。鈔言，耳根不攝念佛，念佛能攝耳根。又何邪。）
荅，法無優劣，機有抑揚，無煩戲論。觀音六根中，從耳
根入。勢至七大中，從根大入。論入門，耳根此方獨利。
論收機，淨念三根普通。又圓人法法貫徹，耳根淨念，
互攝互融。初機耳唯一根，念乃都攝，亦可抑揚。
（問，用攀緣心為自性，如煮沙成饌。今念佛心，是攀緣邪，非攀緣邪。若是，則一切覺觀思惟，皆生死根
本。若非，又何言念性生滅，因果殊感邪。若生滅即不生滅，何云煮沙。此與波水之喻，當自不倫。波即
是水，沙非是饌。然法華若人散亂心，南能不斷百思想者，又非即用此生滅心邪。）
荅。錯不在用攀緣心，在以之為自性，所謂認驢鞍橋
作阿爺下頷，便成沙饌之喻。若識得攀緣心，本無自
性，則能用攀緣。不被攀緣用，所謂家賊難防時，識得
不為怨，便合波水之喻。況勢至一門，本屬根大。意根
為主，五根從之，故曰都攝六根，淨念相繼。意根即第
七識，七識無始來，念念執我。今以妙觀察智力，令直
下念佛，甜瓜換苦瓠，非尋常攀緣心比。尋常眼識緣
色，乃至意識緣法，皆順生死法。念佛時，佛非色非非
色，乃至非法非非法。超世閒法，離語言道，但可淨念
憶持，原非情量所行境界，豈念佛心是攀緣邪。且以
攀緣六塵增長生死者，轉攀緣慈父，永脫苦輪，亦自
不惡，安得一概論邪。又娑婆根性，唯耳根易顯圓常。
念性猶屬生滅。非已悟如來藏性者，終不達念性本
圓通也。末世學人，鮮登圓解，耳根入道，亦甚難言。儻
不能向佛頂前四卷，痛思深義，窮源徹底，則初於聞
中入流亡所工夫，畢竟如何理會。圓頓法門，非小根
劣智所能擬議。無米索炊，畫空成繪，反不若因果殊
感者，自得心開耳。
（問，經末先言不退，後明往生，正以現生取辦，超乎餘教。何反開少壽多障，不克往生，來世得生一路。）
<pb n="101"/>
荅，真念佛，決無不生淨土。退菩提者，第恐障深慧淺
之流。見自他未效，不罪工力淺，肉眼瞇，反疑佛法無
靈，現生退惰。故曲顯勝益，策令現生取辦也。
（問，顯密並圓，何云持名勝準提。）
荅，極準提神力，肉身往詣十方淨土，極念佛三昧，肉
眼等見十方如來，誠無勝劣。然約生佛因緣，法門所
被，通塗教意，理應獨顯今宗。
（問，參究念佛，謂向上一著，千聖不傳，必從參究方得。既一代時教，皆屬他寶，何禪門公案，便屬家珍。
若云禪是教之綱領，何故世尊不說。若云經文亦可參究，又何勞千七百則邪。參話一節，迦文既未
拈示，西來亦無此門。若謂門庭既熟，便成窠臼，故換此法，今參話亦成熟路，更換一法何如。）
荅，向上一著，千聖不傳，可云必從參究得邪。然亦一
種方便，本無實法綴人，故古稱敲門瓦子，何嘗以公
案作家珍。苟昧綱宗，死在句下，謂參話方能悟道，病
參話亦成門庭，皆益戲談，何關宗教。當知舉一明三，
目機銖兩之士，隨拈一法，透一切法，盡屬家珍，誰為
他寶。若緣木求魚，守株待兔，三藏十二部，是拭瘡疣
紙，千七百公案，亦陳腐葛藤。法無得失，得失在人。但
當因言會心，何得迷心逐語。果契心源，知佛祖皆無
一法與人，將以何法換去何法邪。
（問，五逆可以往生，佛何不能滅定業邪。又造業人，若借此自寬，寧不入地獄如箭射邪。）
荅，千年暗室，一燈能破。懺力既殷，業便無定。若頑愚
迷津，得船不上，牽裳作筏，抱石為舟，既無迴轉之力，
是真定業難逃矣。
（問，涅槃法師，以未誦彌陀經，不得往生。法華云，聞此經，如說修行，命終生安樂世界。何不同邪。）
荅，淨土一門，願為前導，未誦彌陀，即平日願樂不深。
若法華所云，是世尊直以妙經為蓮邦左券，勸願明
矣。法華即是彌陀，妙經勸願，即是彌陀勸願，即是涅
槃勸願，亦即是一切諸經勸願，無不同也。
（問，彼土為人天錯居，為各分九品。佛浴池及菩薩聲聞，為在天上，在人閒。既注彼境，應令依正條然。）
荅，淨土純樂，天人豈應迢絕。九品往生，未判人天，或
皆九華化生，或天不須托質，皆未可知。大本謂宮殿
樓閣，有在池者，在空者。觀經謂樹上寶網，妙華宮殿，
諸天童子，自然在中。然則淨界莊嚴，豈可凡情測量，
俾其條然邪。
（問，淨土既宣道品，何觀經止言讀誦大乘。不及小乘。又淨業門，有不禮餘佛不誦餘經者，不併違觀
經邪。）
荅，般若每列三十七品。隨結云，乃至一切智智清淨，
無二無二分，無別無斷故。道品豈非大乘法門邪。淨
業古宿，有一門深入者，乃圓人禮一佛，即禮一切佛，
誦一經，即誦一切經。恆沙寶性，無量法藏，一齊委付，
一時領知。大乘方等經典，須如是讀誦始得。
（問，一句彌陀，若不通種種法門，莫罄其致。乃云，修餘法門，便屬二心。豈非受一非餘邪。）
荅，不知一切法即一法，廣修誠屬二心。若一法中透
一切法，專習即是總持。佛行魔行，豈在法也。
（問，奘師以兜率近，判內院易生，鈔以論因不論地揀之。後言勝蓮，雖超極樂，然樂邦近，何又論地邪。）
荅，皆論因也。勝蓮境界，去博地凡夫甚遠，不同彌陀，
近垂方便，十念便可成因。未有不能生極樂，而能生
勝蓮者。但深信佛語，入淨土玄閫，極樂未必不即勝
蓮。如情生遍計，疑極樂為權施，則勝蓮遠矣。
（問，鈔中蓮臺二義。今金剛臺，紫金臺，為是房臺，是基臺。）
荅，汎言二義。若托質金臺，本在花內，基臺非所論也。
<other>荅印生四問（原問附）</other>
（問，未得戒時，以何法攝心。十戒有犯，許懺悔否。懺悔後，即許進具否。作何懺法，方名得戒。）
荅，得戒須具殷重心，清淨心，希求勝法。懺悔須具慚
愧心，決斷心，翻前惡境。即此為攝心法，即此是得戒
因。十戒有犯，誓不更造，律許進具。應鄭重，不宜欲速。
（問，一代時教，初心許遍閱否。參禪許看教否。若悟後方看，此生恐難保任，若麤了即參，又恐知解纏
繞。）
荅，看教貴精不貴多。一部中精研妙義，徹骨徹髓，自
然旁通眾典，勢如破竹。欲徹骨髓，必須看時，即是觀
心。既曰觀心，功同參悟，原非尋言逐句，有何相礙。教
理資神，如膏助火，是在精了其義，不應麤了。未能精
了，而曰知解纏繞，何異戰敗之士，咎武藝太多邪。
<pb n="102"/>
（問，黃蘗已前無話頭，未審何法得悟。我今當從何入門下手邪。作何主宰，不被境奪邪。何時當見人，
何地方究竟邪。幸詳示之。
荅，直下知歸，那有實法。參話本後世方便，死人偷心
耳。從上諸祖，但向本分中留心。只今學人，須向本分
中下手。一切時，一切處，只為此本分事，自不見有境，
豈為所奪。善知識者，時時當見，決擇身心，直至圓滿
菩提，方為究竟。是在當人發大勇猛，擴大虛懷，啟迪
大智，長養大悲，捨一切愛見，修一切方便，乃不墮外
道二乘權教諸境界耳。
（問，參究念佛之說，當得話頭否。既恐今生不悟，來生難保，故用此法，以攝往生。然又恐為參禪開一
退步，當作何融通邪。一生參禪，臨終發願何如。）
荅，眾生顛倒，轉說轉疑。吾今徹底道破，亦令當來諸
有志者，毋泣歧路。既一門深入，何須疊床架屋，更涉
參究。但觀蓮宗諸祖，便知淨不須禪。若為大事因緣，
有疑未破，欲罷不能，而行參究，正應殷勤回向西方。
但觀永明等諸大祖師，便知禪決須淨。本分中事了
然可辨，何須曲為融通也。信則便信，疑則別參。
<other>代荅劉心城又上博山四問（原問博山書附）</other>
（蒙示，即今若有取捨，同之一字，即是妄言。然妙宗云，取捨若極，與不取捨亦非異轍。正謂取捨愈有
愈無，斯為圓妙。若無之始無，不落小乘邪。）
荅，極者，謂取至無可取處，捨至無可捨處，恰與不取
捨合，非僅以取捨作無取捨會也。正欲極之，不欲無
之。若未致其極，便欲無之。且墮惡取，便擬欲同，正屬
妄言。
（蒙示，以葛藤埽葛藤，與不絆葛藤者，優劣若何。夫台宗二而不二，不二而二，正爭此葛藤之有無。則
教理不廢葛藤，葛藤無非圓頓。）
荅，文字性離，非離文字。未達斯旨，謾云不立。只此不
立，便是文字。悟時轉法華，此不絆葛藤也。誰為所埽，
誰為能埽。智者九旬談妙，字字從祕藏流出，字字能
含攝祕藏。豈似尋章逐句，入海算沙，全墮葛藤窠臼，
乃云葛藤埽葛藤邪。
（蒙示，多句不如一句，須得水源。若尋枝蔓，妄云句歸何處，不太蚤計邪。竊聞台宗，專用六識，謂伐樹
得根，灸病得穴。既得其本，即蔓是本，既得其源，即流是源。）
荅，定穴定根，所以待灸待伐，故曰須得水源。若培業
根而不伐，護膏肓而不灸，則錯認源流，倒置本末，悖
台宗奧旨，入生死迅流矣。
（蒙示，一念識心保無失腳，未知用那個心保得。若用識心，隔陰不知宿命。然台宗專用六識，為圓頓
無上止觀，懸合楞嚴。楞嚴云，憶佛念佛，現前當來，必定見佛。憶念非用六識邪。教中明用六識，六識
明知位次。若能依教修學，教理可作保人。）
荅，台宗觀一念識心，即不思議境者。以圓解之人，既
達如來藏性，故即流是源也。若謂專用六識，是以攀
緣為自性，乃生死根本，正楞嚴所訶。猥云懸合，不幾
謗止觀邪。又勢至圓通，屬七大中根大，故曰都攝六
根，淨念相繼，意根為主，五根從之。以根為識，確為有
過。台宗云，觀心若起，本跡俱絕。從此方能斷惑證理，
安立位次。若六識明知位次，便屬法塵分別影事，何
名圓頓法門。既留心台教，藉為保人，未識保人作何
面孔，能決定相保邪。果然識得保人，管取亦能自保。
<other>擬荅忘所上博山書問（原問博山柬附）</other>
（法久逾衰，非時使然，授受濫觴，不可援耳。且以學人論之，根之利鈍，誰免相生住滅，及流注生住滅。
縱不落識情，分別迴絕，相許言斷，流注能截然乎。即使截然，尚名真如流注。夫眾生妄想執著，世尊
四十九年鏟刷，令執著遣盡，然後拈花示眾。此一拈花，豈非佛四十九年說的。眾生積劫迷的，以迷
則不敢拈，非佛不能作捷徑法，最初了此一大事也。今於善知識棒喝機鋒能如是承當否。復以師
範言之，達磨西來，正為此方，名言習氣沸盛，別投一劑無意路還元丹也。至曹谿分衍，仍恐又墮言
說。所以五家各立門戶，借賓主君臣玄要，以探虛實。古人於此事，真劍刃上行。乃今之宗乘，又為昔
之教法，安得再有一達磨來，藥病俱埽，埽亦不留，面少林九年壁乎。不爾，亦當如趙州黃蘗之大用。
其餘又不勝數，要皆以新法勝人也。此新法正是無師智，自然智，佛不能傳，語所不載，如大將軍臨
敵，韜略俱捨，以敵亦熟明此法故。然亦離此韜略一字不得，以韜略正載此活法，人自死耳。得之者
死語拈來皆活，不得者活句拈來皆死。無法無新，新在自得。語不出人意表，何以解人無始黏縛，點
鐵成金乎。
從上佛祖，本無實法與人。拈花微笑，乃至達磨初來，
雖云傳佛心印，豈離眾生心外更有佛心可傳。不過
為人解黏去縛，令達妄想無性耳。達得妄想無性，二
<pb n="103"/>
種生住滅當下寂然。若欲向生住滅處截斷，正恐一
番鏟刷，倍增一番執著。且達磨單傳之旨，如畫龍點
睛，令其飛去，非離文字，說於解脫。則昔日之教法，本
未嘗埽，今日之宗乘，又何用新。謂一切知識皆以新
法勝人，幸莫謗知識也。且既知離卻舊法，別無新法，
豈不知欲作新法，便成舊法。死語活句，亦復如是。當
今學者，濁智流轉，偷心熾然，不思追蹤往哲，但欲奪
彩時流。為善知識，正應據先聖之典型，杜其僭竊。不
惟棒喝機鋒漸成惡套，即有藥病俱埽，埽亦不留之。
達磨來，恐不留，復成窠臼。如波逐波，有何了期。莫若
向源頭處討箇脈路，則循規蹈矩，不施一巧，坐致太
平。幸薦取本分草料，莫更求格外鉗錘也。
<other>擬荅白居易問寂音禪師書（問在林閒錄）</other>
如來出世，惟為一乘。眾生根性不等，方便說三。雖復
說三，究竟歸一。恐不信沒在苦，故須鑒彼當機。恐以
三乘作實法會，故云無有高下。夫眾生種種病，只是
一病，以不識佛性故。如來種種藥，元是一藥，究竟為
一佛乘故。然受病既久，變症多端。醫王用藥，亦須隨
宜得所。然則病愈藥除，乃如來本意，藥應病與，乃方
便智門，惟達如來設教元由，自得末世利人妙用。為
下種者，強毒以大亦可，為熟脫者，善巧說三亦可。若
權實之致不明，悉檀之義未委，豈惟順機說三為妄
分別，即一味道亦瞞盰儱侗。故六種經中所有二義，
恰恰相成也。五蘊十二因緣者，蘊以積聚覆蓋為義，
分名為四，對色成五，只名色一支便具，何得約十二
因緣倫次成難邪。十二因緣，約三世因果輪迴，以能
生果為因，展轉相藉為緣。是故蘊惟苦諦，緣兼苦集，
蘊法約橫，因緣約豎。始從無明，終至老死，一一支中，
皆具五蘊。不依五蘊，何得無明，安有諸行。生即五蘊
虛妄和合，老即五蘊虛妄變異，死即五蘊虛妄散壞
耳。
<other>荅人問參究初心方便說</other>
向上一機，自有祖庭正令，不落方便。既曲為中下，設
方便門。有一病，隨有一藥。病既萬端，藥亦千變。良醫
合宜而用，砒霜活人，庸醫昧機而施，醍醐傷命。立一
法必伏一獘，有一利，必具一害。棒喝機鋒，提持公案，
皆藥也，亦皆病也，未可軒輊，亦未可決定執為初心
方便。如人行路，不與導師同程，莫若博問路徑。不然，
惜一時之躊躇，貽歷年之錯誤，入鬼國，墮深坑，遇蠱
毒，逢劫賊，敢保十箇五雙有分在。
<other>荅菩薩戒九問（原問附）</other>
（問，梵網云，於未受戒人前，說七佛教戒者，犯輕垢罪，謂但遮誦時，不遮講時。何意。）
荅，比丘戒法，關係僧輪，為防賊住，一切俱遮。菩薩戒
法，普收五道，解義發心，事非所禁。但誦時恐有發露，
不合令未受者知，故云不得說也。
（問，戒本四重，梵網十重，詳略不同。梵網犯重，見相更受，戒本但云更受。寬嚴有異，何也。）
荅，戒本出地持，地持合殺盜婬妄名出家八重。善生
經列殺盜婬妄酤酒說過，名優婆塞六重。梵網備二
經之義，總為十重，纓絡亦同，由被機不等故也。今戒
本四重，復有三義。一者，在家出家欲受此戒，必已先
受五戒十戒具戒，是則殺盜婬妄根本性重，不須更
列，惟列增上戒也。二者，菩薩戒法，逆順無方，為眾生
故，容少分現行性罪，此四理無開許，故獨列之。三者，
根本四罪，一犯永墮，大乘雖通懺悔，亦必期于見相。
今此四法，設有犯者，猶堪更受，恐濫前四，故獨列之。
然梵網犯重，必見好相者。釋迦和尚，一往法嚴。彌勒
闍梨，輕重開遮，理須詳悉。今准經論參合發明。殺盜
等四，隨犯一種，諸戒並失，得見好相，大可重受。而比
丘法中，仍無僧用酤酒等六，隨犯一種，失菩薩戒。具
戒以下，不名為失，故殷勤悔過，許其重受。二經互相
影略，非相違也。
（問，比丘遮罪難緣乃開。今性罪開而遮罪無文，且逆行凡夫安能利人邪。）
荅，遮罪為護眾生，大士皆應同學。難緣所開，已同聲
<pb n="104"/>
聞，惟性罪一向遮，故須開也。不揀是凡是聖，果能悲
心代苦，慚愧不為功，則戒身無恙。儻藉口任情，止成
自欺，必虧戒體。莫貪大士虛名，而招長夜苦報也。
（問，受戒羯磨文，若無授者，聽像前自受。梵網自誓受戒，必須要見好相，不見好相，不名得戒。何也。）
荅，受戒一事，須論因緣。因是內心殷重，緣是授受分
明。修證貴因深，教道藉緣具。是以比丘律藏，嚴住持
僧寶之體，專重眾緣。瓔珞地持，開趨向菩提之路，但
觀因地。梵網最初結戒，理須二法並扶，故雖許自受，
必見相為期也。又復應知，如起信所明，或有眾生以
大悲故，能自發心，或正法欲滅，以護法因緣故，能自
發心。復有見佛色相，而發其心。今梵網求相，所以使
發菩提。地持像前得受，但指已發心者。梵網嚴立法，
地持嚴擇人，互表裏也。復次瓔珞經云，諸佛菩薩現
在前受，名上品戒，法師相授，名中品，千里無師像前
自受，名下品。亦無求見好相之言。然猶約外緣分別。
復有論云，發增上心，得增上戒。又心無盡者，戒亦無
盡，是約內因分上中下也。今人大須自審，果念念與
悲智相應，上荷正法，下憫含生，便遵瓔珞地持。如雖
希佛道，悲智未深，則須秉持梵網。或現有明師，心存
憍慢，不從求受，別向像求，斯則兩經咸不聽，五悔終
不成。既欲遠趨極果，豈容因地不真。豪傑士斷不宜
自誑矣。
（問，大乘重內因。今時律師，可知人內因真否。如不真，得戒否。如不得戒，設犯還定罪否。）
荅，羯磨文有觀察當機之法，不知內因而妄授，不免
無解作師之過。受者不善無記心，雖不發戒，然濫膺
菩薩名，自當依法判罪。非比丘戒中，竟以賊住論也。
（問，懺罪羯磨，許向小乘悔過。梵網經，不得向未受菩薩戒者說。尚不向說，可向悔邪。）
荅，住持僧寶，堪受懺悔。又聲聞人，雖未識長者是父，
實是真子，非餘一切未受戒者比也。至半月說戒，遣
之令出，是布薩常規。亦彈斥微旨，然當必有菩薩比
丘主之，仍是攝取於僧矣。
（問，梵網有見上座和尚阿闍梨，及請二師之文。又五逆，加弒二師，成七。今授戒，何止一師。）
荅，瓔珞地持，並止一師。又梵網受法，傳自什師，載於
義疏，亦止一師。其請二師，是請佛菩薩，所云應如法
供養二師。及弒二師成逆，則遍指比丘戒等二師。
（問，重定受戒法，初已發菩提願，何後復令發四弘，招重繁過。）
荅，前審因，後秉法；前發心向道，後誓鎧莊嚴；前總後
別；前覺悟始因，後要期極果；前一心思惟知識開示，
後三寶加持道場剋證。由前故有後，由後以成前，豈
云重複。如先請師，像前復請。又如授比丘戒，屏問遮
難，僧中復問，亦重繁邪。
（問，既謂機感有殊，授法不一，若簡若繁，俱無乖舛，則直宗一轍，何必會三家成一式。）
荅，始予獨遵慈氏羯磨，往往有嫌太略者，乃敢折衷，
會三為一。但用經論成言，更不別加文飾。三典並現
流通，想是機宜有在，聊順一時之機，匪敢執今非古。
可用與否，一任後賢。
<other>荅黃稚谷三問（原問附）</other>
（問，佛不能滅定業，地藏菩薩胡為有滅定業真言邪。且既達本來罪福皆空，又何謂邪。）
荅，業之與報，皆是自心現量。心空一切皆空，心假一
切皆假，心中一切皆中。特凡夫不達能造所造，能受
所受，當體三德祕藏，而以殷重倒心，作殷重惡業，必
招殷重苦報，名為定業。彼心既定，不可挽回，大覺亦
不能即令消滅。故大慈悲巧設方便，令地藏大士說
咒勸持，即是轉其定心，漸使消滅也。是故菩薩功能，
全是佛之功能。佛既不居，菩薩亦不居。究竟只在當
人一念信受持咒之心耳。此正所謂既達本來罪福
皆空之旨，原非撥無因果。以罪福因果當體即空，亦
復即假即中。迷則滅與不滅，俱非達本。達則滅與不
滅，總不礙空也。古人云，如何是本來空，業障是。如何
是業障，本來空是。透此二語，便出野狐窠臼矣。
（進問，畢竟佛何不自說，所謂佛不能滅，尚有疑在。）
荅，釋此須知三義。一諸佛說法，必係四悉因緣。有聞
佛說而歡喜生善滅惡入理者，佛即自說。如楞嚴尊
<pb n="105"/>
勝諸咒，皆滅定業也。有聞菩薩說而歡喜生善滅惡
入理者，須菩薩說。如此咒及大悲等咒是也。二罪不
自滅，不他滅，不共滅，不無因滅，而有時唯說自滅。云
心空業空，有時惟說他滅。云佛菩薩力，有時說須共
滅，雙舉內因外緣，有時說無因滅。云非自非他，皆四
悉因緣，否則便成四謗也。三不能滅，約三藏跡佛。能
滅，指圓教因人。如華嚴云，初發心時，已勝牟尼，亦其
例也。知此三義，一切法無不通達。
（問，萬緣搆時息心休定，覺甚快樂，而攝入之功甚難。若行數息作觀等門，恐多一番作意起滅，如何
頓入一念不生境界。）
荅，一切境界，本自不生，亦不住滅。迷此理本，皆是生
住滅相，妄見萬緣搆集，妄生苦惱。又於息心休定境
界，妄生快樂，苦惱快樂，皆醉見也。緣集緣散，皆屋轉
也。直須酒醒，方知屋本不轉。又須知屋本不轉，迷醉
方可醒耳。數息作觀等妙法，各逗一機。欲頓悟境界
不生，莫若四性推揀。觀此現前一念，為自生邪，他生
共生無因生邪。念若自生，何藉外緣。若他生，何關自
己。若共生，應一分有知，一分無知。有因尚不可，況無
因生。仔細檢責，覓念生相，實不可得。念既無生，境界
安有。二俱不生，不復更滅。一切時中，重重照破，不捨
一切法，不住一切法，不厭一切法，不著一切法。作意
即非作意，起滅亦無起滅，一門超出妙莊嚴路也。
<other>荅陳弘袞二問（原問附）</other>
（問，橫死之說，與業報矛盾。又既有不應死而死，必有不應生而生，推之富貴貧賤莫不皆然。范鎮謂
人生如樹花同發，隨風而散，或墜茵席之上，或落糞溷之中，不誠有理邪。）
荅，一切因果，從來不爽。橫死之果，的由橫死之因。蓋
業有三世不同，謂現報業，生報業，後報業。此三世業
力，又各論強弱，互相傾奪。且如有人，前生業報。今應
長壽。乃忽起猛惡夭折之因，遂入橫死科中。據現報
則非橫死，據夙善即不應死而死。惟業果由心招感，
故心能轉業，則定而不定。心被業牽，則非定而定。請
為決曰，人生如樹花，隨善業風吹，墮人天茵席之上。
隨惡業風吹，墮三塗糞溷之中。噫，安得深達唯心之
士，與曠觀業性差別哉。
（進問，因果三世義備矣，儒不信也。易曰積善之家，必有餘慶。積不善之家，必有餘殃，論其身及其子
孫而止耳。故德之厚者，必曰宗廟饗子孫保，以斬然無後為德之至薄。佛亦有以此論因果者否。）
荅，因果道理，窮深極遠，徹妄該真。尼山大聖，姑就見
聞開曉，乃因果一義耳。即此而通之，可信佛法。執此
而自是，兼礙儒門。夫積善餘慶，何堯舜無肖子，夷齊
無後昆。積惡餘殃，何盜蹠永壽，曹馬高爵，此非通于
三世，終墨墨矣。由一切無非因果，故窮通壽夭，榮辱
得失，雜然互感，事非一轍。乃至父母子孫，皆以同業
相召。佛經亦雅言之。然世閒因果，虛幻不實。且如大
舜，宗廟饗，子孫保，已不能留至今日。三千年來，彈指
已過，何如度脫親因，永超生死，為出世大孝邪。是以
儒明因果，非不合佛法，但知一不知二，知近不知遠。
此拘虛者之所不信，明達者之所必求也。
<other>荅元賡問</other>
真言與佛名，功德平等，機緣不同，各具四益。今勸持
咒，與勸持佛名無異。當信菩薩機緣，及吾人願力。各
自離過絕非，不可思議。儻謂持名為是，持咒為非，華
嚴所謂受一非餘，魔所攝持也。記數之法，普被三根。
上根不礙記，下根必須記。故總以數期之。俾利者即
此打成一片。而鈍者亦不失緣因善根。儻託言事理
一如，不須記數，恐上智少下愚多，不至忘失者幾希
矣。
<other>荅鄧靖起三問</other>
禪門流弊久矣，未可力爭也。賴有識之士，用其法不
染其病，鑒其失不廢其法耳。凡鍼灸藥石可起病者，
無論君臣佐使，皆心上化工也。古人訶坐禪，勸坐禪，
勸提話，訶提話，各逗機宜。善用之無非是藥，不善用
無不增病。必執訶坐為是，何異執話頭者訶放下也。
真到參無可參處，教外別傳，正法眼藏，是甚麼馬屁
<pb n="106"/>
𡋯。
念佛三昧，三昧中王，信不容易。但既三根普被，又不
宜一味說難。且七日一心不亂，不可判淺。夜夜伴佛
眠，不可判深。蓋一心不亂，有事有理。事一心已不容
易，理一心何容強臻。而共眠共起之佛，不過本具性
德，蠢動皆爾，非關修證，殊未希奇。若達共起共眠之
佛，仍熾然言念無閒，方得名理一心。若未達共起共
眠之佛，一味言念他佛，念至打成一片，得見他佛，即
頓悟共起共眠之佛矣。勢至云，不假方便，自得心開。
十六觀云，諸佛有異方便，令汝得見，此之謂也。故一
聲彌陀，無論解與不解，如染香人，身有香氣，念念都
是成佛真因。而漫云炒砂成飯，不幾謗三世諸佛大
方便法輪乎。
攝律儀戒成法身德，攝善法戒成般若德，攝眾生戒
成解脫德，三德即三身極果。戒為法界，一切法所歸
趣，一切法所從出。故云，惟佛一人持淨戒，其餘皆名
破戒者。又云，若人受佛戒，即入諸佛位。佛頂謂，縱有
多智禪定現前，若不斷婬殺等，必落魔道神道。惟以
戒攝心，令其生定發慧，方名三無漏學。故知受戒修
行，如黃帝堯舜垂衣裳而天下治，不假兵戈也。至別
商參究話頭等對治法門，是兵者不得已而用之耳。
六祖既悟心宗，出世仍須稟具。清涼華嚴菩薩，十誓
凜如冰霜。遠公蓮社始祖，臨終考午後蜜。千古芳規，
昭昭具在，何狂禪肆無忌憚，淺學絕不經懷也。
<other>荅淨性三問（原同附）</other>
（問，心外無法，同體之義明矣，如何大心不發而自利。法外無心，法法皆是法界明矣，云何逢緣又生
取捨。若云名字位中雖知此理，柰煩惱習氣所使，還捨習氣，不捨習氣邪。）
荅，汝之所明者，語言道理而已。法塵妄影，尚不能自
利，何況大心。已是取捨，何待逢緣。此即是汝煩惱習
氣。若果了同體法界，更有何習氣可捨哉。
（問，十界一心，何不相知。若惟佛知，則生佛不同。若名字知，非究竟知，還屬修功。若云不須論修，現現
成成，則生佛無別。）
荅，妄謂各不相知，便於心外別計十界矣。若知十界
唯一心，則心尚不可得，何有各各不相知之十界邪。
悟十界唯一心者，假名為佛，如醒人見屋不轉。迷一
心計十界者，假名眾生，如醉人妄見屋轉。生佛不同
者醒醉，所同者，從來不轉之屋也。就理同處，何須論
修。醉人屋非現現成成不轉者乎。
（進問，體同用亦應同，何有十界之異。若體性真實是同，虛妄相狀是異，性相豈有二邪。若云相即無
相，相即法界，則地獄何必趣於佛界。若不須趣，畢竟如何成佛。）
荅，十界體用，本無不同。迷者謂相異性亦異，體用元
不曾減。悟者知性同相亦同，體用亦仍不增。故獄界
即法界，元無佛界可趣，獄界可捨。約此實義，假名出
獄成佛，柰何終日向假名上分別，忘卻法界真體性
邪。不達體性，終日說法界，是極惡名言習氣。
<other>荅淨塵問（原問附）</other>
（問，大慧云，光未透脫的，不曾親見法身，到底覺得面前有物，此豈非昭昭靈靈之一物也。此物既從
真心而有，全體是真，如此了得，盡大地是個法身，是個自己，云何復說有見不見，透脫不透脫。然如
此，為甚觸境逢緣，又用不著。被習氣所使，過在甚麼處。又大慧此旨，與台宗觀心法門，為同為異。
荅，大慧正是拈出禪病，要人討個透脫，親見一回。若
實透脫，便不作透脫不透脫想，若實親見，便不作見
不見想。今云此物既從真心而有，乃至如此了得云
云，全墮見解窠臼。正所謂到底覺得面前有物者也，
何必昭昭靈靈而後謂之一物哉。惟坐此見解窠臼，
所以說有逢緣觸境用著用不著等。儻實透脫親見，
你喚甚麼作緣境，誰去逢觸，你要用個甚麼，又誰去
用。只者習氣，從甚處來，又誰被使，豈不百雜粉碎，更
喚甚麼作法身，作自己。設或未然，大非容易。須將身
心世界，及種種名言習氣，乃至平日思前慮後諸般
念頭，全體放下。單單用個推檢法，看此能了達的，所
了達的，畢竟是個甚麼。此台宗絕妙工夫，與宗門不
隔絲毫。若但看麻三斤，狗子無等，一則公案，又是一
種方便。下手不同，到家則一。皆須勿忘勿助，拌命死
<pb n="107"/>
挨，不論時劫。切忌將心待悟，切忌坐在無事甲裏，切
忌作道理商量，切忌性急求速發明，切忌今日張三
明日李四，東鑽西撞，空喪光陰。但生死心切，綿綿密
密，日久歲深，不計程限，自然或向看經處，或向習坐
時，或著衣喫飯邊，或見色聞聲際，驀然拶入，方信從
來說的，都是夢話。

靈峰蕅益大師宗論卷第卷三之一
<sarticle><article>靈峰蕅益大師宗論卷第三之二</article></sarticle>
<other>荅問二</other>
<other>荅張叔韓問</other>
作善作惡，固皆生死根本。不作善惡者，獨非生死根
本乎。天堂地獄，於我何有。獨不曰，作善作惡，於我何
有乎。鳥窠諸惡莫作，眾善奉行，與吹布毛之旨何別。
若不以斷惡修善為門，但願無善無惡，無生無死。此
善星所以毫釐有差，天地懸隔也。
<other>荅敷先問</other>
法華三昧，圓該始終，貫徹凡聖。動靜云為，全在此三
昧中。無柰情生智隔，日用不知。縱令不知，理性何減。
欲知理性，秖諦觀現前一念心性，為在內外中閒諸
處邪，為屬過未現在邪，為有青黃長短等方隅色像
可蹤跡邪，為竟空無斷滅不可道邪。若心性離四句
絕百非，如此從心所現諸法，安得不離句絕非也。又
諸法各有名貌，各可指陳。心何名貌，如何指陳。由此
言之，法外無心明矣。然設無心，誰知諸法。法現心中，
如影現鏡中，雲現空中。既不可分別是心是法，又不
可分別非心非法，謂非實相實性可乎。佛界實相，乃
至獄界亦實相也。佛界實相無相無不相，具足百界
千如，乃至獄界實相，亦無相無不相，具足百界千如
也。十界正報是實相，十界假名國土亦實相也。既無
一法非實相，則無一法非法華三昧。不於實相法界，
妄起凡夫二乘見解。縱偶起之，隨了此見，亦是實相，
亦是法界。如此了達，勿忘勿助，久久打成一片，自然
與法華三昧相應。切莫捨此別圖圓頓，亦莫畏此別
圖捷徑。此最圓頓最捷徑法也。若事行助成理觀，有
智者三昧懺儀在，勤而行之，果證可剋。若不誦一經，
不入壇行道，則如常不輕，觀一切眾生決定作佛，觸
境逢緣，恆作佛法界觀。由眼所見無非佛色，耳所聞
無非佛聲，鼻所嗅無非佛香，舌所宣無非佛號，身所
觸無非佛境，意所緣無非佛法，故得六根清淨，三障
圓轉。此所謂能轉法華，不墮說食數寶之譏，亦不招
闇證無聞之禍矣。
<other>荅庸菴二問</other>
善惡無性，先須論心。心若迷善，功微而惡罪大。心若
悟善，功大而惡力微。以善惡雖皆性具，一順一逆故
也。招報隨其念之強弱，亦無一定。學人失念，秖貴覺
照。果能覺照，煩惱雖熾，必漸減矣。覺於臨境貴猛，覺
於平日貴密。又貴事理並運，顯密互資。危微精一之
功在己，不在人也。
法執根本無明，我執枝末無明。論生起先法後我，論
斷除先我後法。然圓人直觀心性，我法本自虛融，何
有先後。或開圓解，我執習強者，不妨先作人空觀也。
<other>荅湛持公三問（原問附）</other>
（問，知之一字，妙禍之門。二門同是一知，工夫如何下手。又此知若有所知，對待成妄。若無所知，何所
表而云知也。又用知知於知邪，不起知知於知也。）
荅，知見立知，禍門也。知見無見，妙門也。若不達能所
性空，妄計心外有法，此知即名不覺。若達心外無法，
能所不二，此知即名始覺，亦名妙觀察智，亦名無塵
智。此智從本體起，還照本體，雖復自照，實無能照所
照，以達無二體故。名字位中直用此智，念念體達心
外無法，法法唯心。不論時劫，不論功用。至金剛後心，
永斷生相無明。始覺合本，稱究竟覺。今下手工夫，正
要起知，知於知體之外更無餘法。永嘉所謂但知而
<pb n="108"/>
已。若不起知，知於但知，未有不隨妄能妄所者。大乘
止觀三明以何依止中言之頗詳。
（進問，若起知知於但知，恐但知而成所知。起知之知，不無能所。恐用心時，更落妄想窠臼。如何善用
心者，起知知於但知，仍不墮妄能妄所邪。）
荅，非除他物，但取於知也。以知外無法，名但知也。達
得但知，則知之一字，亦是強名，原無一物，豈成所知。
若有所知，又成一物，非但知矣。下手方便，強觀諸法
無實，唯是一心。隨觀心無心相，覓不可得，然後悟入
但知法門。前二方便，皆唯心識觀。初除分別性，次除
依他性。悟入但知，是真如實觀，證圓成實性也。
（問，摩訶止觀，初以識陰為所觀境。然能觀亦用意識，能所有何辨邪。）
荅，前念為能觀，後念為所觀。由能觀全用一心三觀，
便知所起後念，全是一境三諦。既一境三諦，則起即
無起，亦不妨無起而起。起無起名為諦，無起起名為
觀，是謂諦觀。名別體復同，是故能所二非二也。
<other>壇中十問十荅（有引）</other>
病臥深山，力疾商梵網佛頂。乘戒源頭，性修旨趣，
圓通本根，常住妙理，和盤托出矣。然根節所聚，窾
會所關，無有發一言啟予者。豈未知所以問邪。論
畢，予結壇課咒，同志亦仍于此結後安居，每布薩
輒一晤言，因設問端十條，同志各荅，長短俱露。大
約平日依文解義處多，入理觀心處少，故不能遊
刃於節閒也。于是更作十荅。嗟乎，語言即道，道非
語言。此之問荅，大似嚼飯喂嬰，他年好惡知端的
時，當發嘔耳。然臭腐神奇，善用茹退者，不又為新
穀作增上緣乎。
問，戒乘緩急，四句料揀，本出經論。畢竟以何為戒，以
何為乘。如大論十戒，則戒即乘。梵網暫離菩提心犯
輕垢，則乘即戒。又四教各有戒有乘。須一一知其歸
著。然後商其緩急何如。荅，乘戒同依一性，元非異
體。故緣了二修，亦常相即，如梵網大論所明是也。但
眾生積迷既久，事理二障，各有輕重，致令修時，亦分
緩急。此則性遮諸業為戒，念處觀慧為乘。而藏通二
教，戒指七眾律儀，乘指生滅無生二種念觀。別圓二
教，戒指梵網重輕，并七眾律儀，乘指無量無作二種
念觀。各就當教，自有事障重理障輕者，堪修觀慧，易
犯性遮，名乘急戒緩。自有理障重事障輕者，堪能護
戒，不達理觀，名戒急乘緩。若二障俱輕，則戒乘俱急。
二障並重，必戒乘俱緩。此歸著大略也。今既聞皆有
佛性，又知戒即全性所起緣因，乘即全性所起了因，
仍復全修在性。則急戒即急乘，急乘即急戒。豈肯再
歷三塗，方得悟道。又豈肯久滯人天，不歸真際哉。
問，梵網明不受佛戒，為畜生木石。又犯戒人，畜木無
異。夫不受戒，虛生浪死，故名畜生，覺悟無期，故如木
石也。受戒即入佛位，而犯者仍與畜生木頭無異，則
受戒之益毫無邪。荅，永居門外，永棄佛海，厥苦是
均。然不受戒，未必盡墮地獄，破戒決墮地獄。一則常
處暗暝，固為可憫。一則捨明入暗，尤為可悲。但不受
戒，無成佛期。破戒墮落，猶為成佛緣種，此受戒之勝
益也。至於未受而發心秉受，誤犯而殷重悔除，木石
皆非木石矣。
問，人謂不受戒，雖失大益，而無破戒罪。然則地獄中，
更無不受戒人邪。又謂受而不學，則不知不坐罪。戒
壇挂名，便可看教參禪。且如暗中踏茄，誤謂蝦蟆，命
終墮獄。若據律誤踏蝦蟆，尚不結罪，況復踏茄。則學
律者坐罪乎，不學者坐罪乎。若謂彼惟妄計破戒故
墮，若無疑畏便不墮，則寶蓮香尼，善星比丘，皆無疑
畏，何以均墮邪。若謂性罪不可作，遮罪不學無妨，何
以醫羅龍王，損樹葉招劇苦，難提比丘，破根本獲果
證邪。荅，不受戒者，設造重惡，亦墮三塗。毀淨戒者，
雖具性遮二罪，設勤懺悔，罪亦可滅。是故必須受戒
也。學律者，洞明開遮持犯，未犯知護，已犯能除。不學
者，既不知避罪，又不知出罪，過必日積。是故受已必
<pb n="109"/>
須學也。夫菩薩於小罪中，恆生大畏，惟不造三惡因，
故無惡道怖耳。若硬作主宰，大膽欺心，妄言無罪，寶
蓮醫羅，真殷鑒矣。
問，儒云，君子尊德性而道問學，致廣大而盡精微，極
高明而道中庸，溫故而知新，敦厚以崇禮，與佛法同
邪別邪，亦同亦別邪，非同非別邪。象山重尊德性，紫
陽重道問學，互相矛盾，致成大諍，為一是一非邪，俱
是俱非邪。且如何超出是非，究竟無獘邪。荅，儒佛
有名同義異者，如德性廣大精微等。一世閒道理，一
出世道理也。有名義俱同，而歸宗異者。如問學致盡
等，下手無別，到家實分世出世也。然為實施權，儒亦
五乘中之人乘。開權顯實，則世閒道理亦順實相。故
同別四句，執之皆謗。善用之即四悉檀。象山雖重尊
德性，非棄問學。紫陽雖重道問學，非遺德性。得其旨
似頓悟漸修兩門，失其意則為狂罔愚劣二病。可謂
是則俱是，非則俱非。然廣大精微等，皆德性本具之
義。致盡等，皆道問學以尊之之事。原非兩法相濟，孰
能偏重偏輕。此則超出是非兩關，永無流獘者也。
問，佛頂明歇即菩提，何藉修證。為盡漏紆疑悔者言
也。又明非歷劫辛勤，不能免難，為開悟未除漏者言
也。一所知障重，一煩惱障重，故如來因病發藥如此。
我輩二障俱重，又未開悟，又未除漏，為先除漏邪，先
開悟邪，為二功並進邪。漏云何除，悟云何開，並進云
何下手。荅，二障雖重，非有實體。只徹究圓宗，即以
圓解，淨除業習。下手之方，不出十乘觀法。上根惟一，
中二之七，下具用十。精勤修之，何障不破。
問，耳門最勝，根勝邪，性勝邪。若根勝，則兼耳與勞，同
是菩提。瞪發勞相，豈可依此生滅為本修因。若性勝，
則耳之性，應非即是餘五根性。云何說性中相知，及
六解一亡。荅，耳門易顯性故勝。非性有優劣，亦非
竟用耳根，但借耳境，以觀真性。性即不生不滅，亦復
非一非六。故得一返六皆脫，六解一亦亡也。
問，耳門具三真實義，為根是圓通常邪，性是圓通常
邪。若根是，不應云黏湛發聽，聽精映聲，卷聲成根。又
不應云離動離靜，元無聽質。若性是，則耳之性為即
五根之性，為非五根之性。若非，還如前難。若即，則既
觀其性，應兼得其相。若不兼，則性外有相。若果兼，則
應於耳中，見色聞香嘗味覺觸。若不能見色等，不名
圓通之性。若云能者，畢竟如何以耳見聞嘗覺邪。若
謂六根互用，須待證入，則因果仍不相應。若謂雖未
有用，其理確然，如何指點知其不謬。荅，元以一精
明，分作六和合。則六和合之本性，皆圓通常，亦非有
二性也。特就迷情揀取，此方耳門易顯真實名利，餘
門難顯名鈍，非竟以耳根為圓通常也。初下手時，正
欲棄生滅而守真常。所謂入流亡所，尚不許用此耳
根，外循動靜二相，柰何責以見色聞香等事。如清水
未現，便責以一切變現。設能變現，增其渾濁矣。若不
能見色聞香，便疑因果不相應，如濁水未有變現，遂
謂中無清水可乎。至於現前指點，則耳自聽法，口問
身承，即性中相知義。不能以耳見色等，正用中相背
義。將此相知相背二種迷情妄見，一總放下，方許入
耳門三昧。
問，天台言善惡皆性具，此義不然。謂性非善惡，不礙
善惡可耳。若性實具善，便不容惡，性實具惡，便不容
善。如佛頂經，滿慈以水火不相陵滅為難，如來亦但
釋云，虛空體非群相，不拒諸相發揮，妙覺明心，先非
水火，何不相容。細玩體非群相，先非水火二語，性非
善惡明矣。夫七大一往皆無記法，尚須棄相，方得會
性。況善惡有記之法，可云同具邪。荅，若謂性非善
惡，不礙善惡，則善惡從何處來，混擾於性。既顯性後，
善惡復歸何處。且正現善惡時，非善惡之性，避至何
處，為復斷滅。善惡去時，非善惡之性，又從何來，為復
更生邪。若謂善惡無性，隨妄緣有，既無其性，誰隨緣
<pb n="110"/>
者。既隨緣必有能隨所隨，所隨即迷悟染淨，能隨豈
非性善性惡。又即彼所隨迷悟染淨之緣，為在性外
在性內。若在性外，性不遍常。若不離性，那云非具。詎
知無性之性，正善惡實性。設性中不具善惡，縱遇迷
悟染淨等緣，決不能現修中善惡。如沙無油性，縱遇
壓緣，終不出油。請即就喻以申明之。使空非即群相，
相豈從空外來。空現時，相豈出空外去。且正現相時，
空避至何方，為復斷滅。相去後空又從何來，為復更
生邪。當知虛空無去無來，無滅無生，則知群相之中，
空性不動。可例知現善現惡之時，藏性不變。既知正
隨緣而即不變，又可例知正不變而即隨緣矣。故達
不變隨緣之義，則未起修善修惡時，非無善惡之性。
如水火諸相未現，非無水火之性，以性空真水，性空
真火故。達隨緣不變之義，則熾然造善惡時，亦無善
惡實法。如水火正現，非異虛空之性，以性水真空，性
火真空故。迷於相全性即相，妄見傾奪，故云觀相元
妄，謂但觀性家之相，相妄性亦妄也。悟其性全相即
性，隨拈一相，皆俱即俱非，離即離非，是即非即，故云
觀性元真，謂能觀相家之性，性真相亦真也。然則虛
空非群相，群相亦非群相矣。空不礙諸相發揮，群相
亦不礙諸相發揮矣。所以得有俱現之義，又心先非
水火，水火亦先非水火矣。先非先後之先，只是元本
之義。故不惟未現水火時，水性即火性，火性即水性，
決定不相陵滅。雖正現水火時，水元非水，火元非火，
亦決不相陵滅。所以有入水不濡，入火不焚，身上出
水，身下出火，入地如空，處空如地等事也。彼妄見生
剋傾奪，但隨心應量，循業發現而已。故知相外無性，
棄相即棄性，性外無相，會性則會相。若棄相方得會
性，此大不然。夫棄色相，是空相。棄空相，是色相。棄有
情心相，是無情色空相。棄無情相，是有情相。棄無分
別之根塵相，是有分別識相。棄分別相，是無分別相。
棄根塵識妄相，是覺明真相。棄真相，是妄相。畢竟何
相可棄，何性可會邪。經云，棄生滅守真常者，直棄其
於真常中妄見生滅之情，守其即生滅處，了悟真常
之智耳。試玩七大文中，先以空融地水火風，次以覺
融空等五大，次以精融根塵六大，次以知融識等七
大，則色空不二，依正不二，見相自證不二，真妄不二
明矣。是以不變之性，正由全具善惡，故能舉體隨緣。
而善惡二修，正由全攬真性，故復舉體不變。不變舉
體隨緣，故稱理具三千。隨緣舉體不變，故稱事造三
千。又理具只是具於事造，事造只是造於理具，故雖
稱兩重，亦非六千，雖云兩重，即重重無盡也。
問，涅槃明常住佛性，說乳酪子樹二喻。使乳本有酪
性，乃至熟酥本有醍醐性者，何藉善巧鑽搖等緣。尼
拘陀樹子，本有五丈性者，何藉水土等緣。藉緣之法，
即是無常，安得名常。又謂乳有酪性，故鑽乳不鑽水。
子有樹性，故種子不種沙。此是當有，非現有，亦不名
常。又今見酪中雜水，則不出酥，樹子經火，則不生芽，
適為三無二有家作證。彼謂所知障重者，不能克證
大菩提故。荅，常非死定之常，性乃不改為義。涅槃
既明常住佛性，恐迷者執性廢修，即成天然外道，故
明須藉緣了二因。以緣了二因雖屬於修，在因之時
同名性德。正因理發，雖全是性，在果之時同名修德。
然則無性之性，即是實性。緣生之法，當體無生。二鳥
雙遊，喻常無常，厥義若此。若當有不名常，必執凝然
不變死定為常，何異常見外道。又乳酪樹子，水火能
障，佛性不爾。闡提斷善，終必復生。二乘證空，亦終迴
大。故復有佛性雄猛，不可沮壞，猶如金剛之喻。而三
無二有，終為不了義說。豈可執片喻難全法哉。
問，天台明理具事造兩重三千，同於介爾心中具足，
此亦不然。夫理具渾然頓足，猶之可也。事造則一念
起時，必落一界。既落一界，餘九皆伏。縱一界還具十
界，亦只一界之十界，非十界之十界也。幽谿云，一界
<pb n="111"/>
現時，九界冥伏。既云冥伏，則事造三千，不居一念明
矣。今梵網玄義云，一界既現，九界齊彰。試觀調達，地
獄相現，則佛界滅，下品金蓮相現，則獄界滅。何得齊
彰邪。荅，心無形質，無分劑，不可割裂。落一界之一
念，即全體之心，非心少分。既舉心之全體，成此一念，
亦必舉心之全用。歸此一念，亦必即此一念，頓具心
之全體大用。如孔子為乘田，即以聖人之全體而牧
牛羊，亦即舉出將入相之全用而歸諸牧牛羊人。亦
即於牧牛羊時，問以文事武備，無不能知。安得牧時
非孔子全體，無將相全能邪。冥伏或是隨具之義，儻
以現對冥，以起對伏，則事造信非一念頓具，那成圓
理。今既知一界還具十界，則界界互具，無盡重重，鏡
光珠影，更何分劑。謂之三千性相，亦略舉耳。即觀調
達墮獄，正在佛前。又舉身下陷，合掌南無。成無根信，
便得授記。而下品往生者，即地獄火，化為清風華佛。
可見獄界佛界，舉體相即，互遍互融，不可思議。此天
台性具之旨，觀心之要，所以真能傳佛心印，遠勝他
宗也。
<other>續一問荅</other>
問，世之講者，謂初心仰信中道，不能頓觀，先用空假
為方便者。性中雖具三因，而不相即，修中雖用三觀，
而不同時，故名性橫修縱。又在因次第開發，在果一
時同具，故名因縱果橫。惟圓教行人，初心便解三德
祕藏，直以一心三觀，進破無明。初信任運斷見惑，見
真諦，七信任運斷思，八九十信任運斷內外塵沙，見
俗諦。初住分破一品無明見中諦。破惑全用三觀，故
非縱，惑斷不次而次，故非橫。今設一難，既全用三觀，
次第見於三諦，仍是智橫斷縱，亦為修橫證縱，因橫
果縱。設令極利根人，不住十信，竟超初住，乃至妙覺，
亦只智斷俱橫，何得非縱橫並別邪。荅，別教諦觀
名縱橫並別者，以不達三觀只是一心，三諦只是一
境，一心法爾三觀，一境宛具三諦。如君與將相，只是
一國，雖只一國，宛具三人。而一君二臣，君臣之義不
明，並別之局必立。並則成橫，別則成縱，致使性修隔
別，因果不齊。圓人了一心之體，即不思議中。此心能
破凡聖情解，即名為空。此心能立聖凡道理，即名為
假。了一境之體，即第一義諦。此境本非遍計所執，即
名為真。此境本是依他所現，即名為俗。初心解此三
德祕藏，直以一心三觀，圓破三惑。而初心斷見惑時，
就破惑處名為空觀，見真諦處即名妙假。然未破時
全以真諦為見惑，既破後全以見惑為真諦。如水成
冰，冰還成水，冰之與水，同一溼性。見惑真諦，亦復如
是。體即法界，無可破立，是名中觀，故知非破非立，而
論破立，說名空假，正破正立，元無破立，說名為中。如
邊方擾亂，猛將出征，兆庶歸投，賢相撫慰，究而論之，
只是王士王民耳。所用只一觀而三觀，那得云橫。所
見即一諦而三諦，乃即俗即中之真，永異偏真，那得
云縱。十信見俗，初住見中，亦復如是。能破雖全用三
觀，而仍以一觀為主，故非並非橫。所見雖任運次第，
而一一諦無非三諦，故非別非縱。以例性中雖具三
因，然緣了無功，同名正因，故非縱橫並別。如家國無
事，非無將相，然將相不顯其能，但聞國主之名也。修
因之中，全賴緣了，然緣了威權正因所賜，故亦非縱
橫並別。如命將命相，皆由聖主，然聖主不居其功，咸
稱將相之力。至果位中，雖三德同時圓顯，然仍以法
身為主，亦非縱橫並別。以般若解脫，元法身之所本
有，非新得故。如三人同享太平，然將相元是舊臣，仍
奉舊主，無伐無施也。又將專武，君相非無武備，故三
觀皆破一切法。相專文，君將非無文略，故三觀皆立
一切法。主專統御，將相非無君德，故三觀皆統一切
法。儻三人各止一德，雖互相統順，仍為縱為別。儻三
人不相統順，雖各具全德，仍為橫為並，皆不可喻於
圓觀。儻唯一人獨具三德，而無將相，雖總無縱橫並
<pb n="112"/>
別，不成國法，尤不可喻於圓觀。儻三人各具德，又相
統順，而非其境界，妄欲破立撫御，亦不可喻於圓觀。
今所破所立所統，皆自心現量境界故，思之思之。又
此亦片喻，非全喻也。以堯舜治局九州，中諦統一切
法，豎窮橫遍，無少許性相能出中諦外故。又堯舜令
民安於至治，不能使人人盡為堯舜。中觀證一切法，
無一微塵一剎那不全攬中道全體，不全具中道大
用。各各豎窮橫遍，難思議也。儒云，聖人不知不能，堯
舜猶病。意顯此道，唯佛能盡。又云道不遠人，下學上
達。意顯標心不離此宗，是謂入門同而到家別，教道
別而教意同。吾言益不誣矣。
<other>性學開蒙荅問（即壇中第四問廣荅）</other>
儒釋同異之致，性學重輕之關，憒憒久矣。欲釋此疑，
須先就儒典消文釋義，以超是非兩關。次就二公決
擇是非，以示平心公論。後對佛教細辨同異，以彰權
實本跡。初就儒典消釋者，朱註以尊德性為存心，
道問學為致知。以致廣大，極高明，溫故，敦厚屬存心，
以盡精微，道中庸，知新，崇禮屬致知。如兩物相需，未
是一貫宗旨，所以偏重偏輕，致成大諍。今謂首倡大
道，既包下兩節，則洋洋優優同是道，故同稱大。不可
謂洋洋但大，不入無閒，優優但小，不極無外。尤不可
謂洋洋但是德性，不由問學，優優但是問學，不關德
性也。然此大道，全率於性，全凝於德，故名德性。猶釋
稱如來藏性，以藏性雖十界所同，惟如來能合之，故
以如來藏稱，不稱地獄藏性，人天藏性等也。然則德
性二字，已含性修因果旨趣，而廣大精微等，皆德性
所具之義趣，致之盡之，乃至崇之，皆道問學者之妙
修耳。尊此德性，方道其問學，道此問學，方尊其德性。
否則性近習遠，淪於汙下，猶所謂法身流轉五道，為
眾生矣。然德性廣大，謂其洋洋發育也，精微謂其優
優百千也，高明謂其位天育物也。中庸謂其不離子
臣弟友之閒也，故謂其稟自初生也。新，謂其經綸參
贊也。厚，謂父子君臣等皆天性所定也。禮，謂仰事俯
育等皆人事應爾也。世有廣大而不精微者，如海魚
身長若干由旬，蕩而失水，螻蟻得意。有即廣大而精
微者，如阿修羅王，變身與須彌齊，復能幻入蕅絲孔。
德性亦爾，雖洋洋峻極，而復舉體攝入一威儀，隨舉
一小威儀，全具德性，非德性少分也。世有精微而不
廣大者，如玩器等，微妙精巧，不堪致用。有即精微而
廣大者，如摩尼珠，圓明清淨，不過分寸，置之高幢，四
洲雨寶。德性亦爾，雖百千經曲，而隨拈其一，皆全具
位育功能，非少分功能也。世有高明而不中庸者，如
夏日赫盛，不可目視，有即高明而中庸者，如諸佛光
明勝百千日，而觸者清涼。德性亦爾，上達即在下學，
位天育物之極致，不離庸言庸行之家風。世有中庸
而不高明者，如鄉黨善人，可狎可欺。有即中庸而高
明者，如時中之聖，溫而厲。德性亦爾，下學全體上達，
灑埽應對之節，即具旋乾轉坤之用。世有故而不新
者，如衣敝不堪復御。有故而常新者，如上古瑤琴，一
番摩撫一番音。德性亦爾，出生一切道德文章經綸
事業，不可窮盡。世有新而不故者，如美食不可再列。
有新而嘗故者，如春至花開，樹未嘗改。德性亦爾，雖
出一切經綸事業道德文章，而體嘗如故。世有厚而
非禮者，如牛犢相隨，殷然天愛，而罔知儀節。有厚而
即禮者，如孝子事親，冬溫夏清，昏定晨省，出於至性
匪由勉強。德性亦爾，雖率其天真，自有禮節。世有禮
而非厚者，如六國事秦，勢不得已。有禮而即厚者，如
孔子拜下，盡禮非諂。德性亦爾，雖百千經曲，絕非強
設。又致廣大而不盡精微者，亦自有博學多聞，與則
半是，奪則全非，以既不精微，即於廣大不能致故。盡
精微而不致廣大者，亦自謂一門深入，與亦半是，奪
亦全非，以既不廣大，則於精微不能盡故。極高明而
不道中庸者，亦自謂豁達大度，然離中庸，而別擬高
<pb n="113"/>
明，便不名極。道中庸而不極高明者，亦自謂言行相
顧，然捨高明而安於卑陋，非君子之道。溫故而不知
新者，亦自謂守其德性，而德性豈如此之癡頑。知新
而不溫故者，亦自謂日有增長，然如溝澮可立待其
涸。敦厚而不崇禮者，亦自謂率其本真，未免同人道
於牛馬。崇禮而不敦厚者，亦自謂舉止有式，反為忠
信之薄而亂之首。故必了知廣大精微等無非德性，
皆須道問學以尊之，則全修在性，全性起修，既非二
致，那偏重輕。斯為超出是非兩關，全收二公之長，永
杜二公流獘者也。次就二公決擇者。象山意謂，不
尊德性，則問學與不問學皆無用，但能尊其德性，即
真問學。猶吾佛所謂勝淨明心，不從人得，何藉劬勞，
肯綮修證。亦猶六祖本來無物，又即孔子吾道一以
貫之也。是將尊德性攝問學，非恃德性而廢問學，故
得為名賢也。紫陽意謂若不道問學，雖高談德性，如
所謂理佛，非關修證，必道問學，以成至德，方可凝其
率性之道。猶吾佛所謂菩提涅槃，尚在遙遠，要須歷
劫辛勤修證，亦猶神秀時時拂拭，又即孔子庸德之
行，庸言之謹，下學而上達也。是將問學尊德性，非徒
問學而置德性，亦得為名賢也。然則悟象山之所謂
德性，問學已道，悟紫陽之所謂問學，德性自尊，可謂
是則俱是。而象山似頓悟，較紫陽之漸修，當勝一籌。
然執象山之言而失旨，則思而不學，與今世狂禪同
陷險阬，孔子謂之曰殆。執紫陽之言而失旨，則學而
不思，與今世教律同無實證，孔子謂之曰罔，可謂非
則俱非。而無實證者，尚通六趣，陷險阬者，必墮三塗。
象山之流獘，亦較紫陽倍甚。若就二公之學，以救二
公之徒，亦有兩番，一逆救，以象山之藥，治紫陽之病，
以紫陽之藥，救象山之病。二順救，執象山之言者，為
申象山真旨，執紫陽之言者，為申紫陽真旨。終不若
向初義打透，則二病不生，二藥無用矣。後對佛教
細辨者，先須知此五句，有名同義異者，有名義俱同
而歸宗異者，又須知對待絕待二種妙義，然後約跡
約權以揀收之，約實約本以融會之。庶得戲論永滅，
諍論亦消也。言名同義異者，德性二字，及德性中
所具廣大精微等八義，同則同名德性，及廣大等。異
則儒以天命為性，修之上合於天者為德，老以自然
而然，強名曰道者為性，復歸無名無物者為德。一往
判之是天乘，亦未盡天中差別，恐不過四王忉利法
門，遠自人閒視之，稱為自然，及無名無物耳。推而上
之，夜摩等空居四天，亦以自然為性，以欲界未到諸
定及上品十善為德。魔天以命根互通為性，廣化七
珍多增寶媛為德。初禪天以出欲為性。離生喜樂為
德。二禪天以超出覺觀為性，定生喜樂為德。三禪天
以永無喜水為性，離喜妙樂為德。四禪天以不動為
性，捨念清淨為德。無想天以一念不生為性，滅心心
所為德。四空天以超出色籠為性，微細定心為德。我
佛法中藏教以真諦為性，擇滅無為為德。通教以諸
法無生為性，體空智果為德。別教以離過絕非中道
為性，所證法身般若解脫為德。圓教以不生不滅常
住真心，不縱不橫三德祕藏為性，一心三智妙合如
來藏理為德。既德性一名，厥義各別，故所具八義，隨
此皆異。儒但以洋洋發育為廣大，乃至仰事俯育為
禮，如前說耳。老則以生天生地為廣大，杳冥昏默為
精微，神鬼神帝為高明，專氣致柔為中庸，長於萬古
為故，生一生二生三生萬為新，還淳返樸為厚，守雌
守黑為禮。夜摩等天各以境界倍增者為廣大，受用
倍妙者為精微，不假日月為高明，十善攝散為中庸，
劫初先成為故，果報變化為新，隨順善性為厚，具善
三業為禮。魔天則以統攝欲界為廣大，超化無化為
精微，威力自在居欲界頂為高明，不離塵勞為中庸，
悟本命元為故，自在化現為新，愛網所攝為厚，眷屬
莊嚴為禮。四禪各以捨下苦麤障為廣大，得上淨妙
<pb n="114"/>
離為精微，安住勝處為高明，十禪支行為中庸，超歷
大小諸劫為故，喜樂捨受相應為新，同一定體為厚，
王臣民等差別為禮。無想天則以無諸想礙為廣大，
體同木石為精微，居四禪上為高明，滅心心所為中
庸，初半劫滅為故，後半劫生為新。順無動性為厚，次
第令其心慮灰凝為禮。四空天則以體同太虛為廣
大，微細心心所法為精微，遍超色縛為高明，不離心
想為中庸，報境無有成住壞空為故，受用禪味為新，
順無色性為厚，次第證入為禮。藏通二教，各有三乘，
雖體析巧拙不同，同以無為涅槃，離我我所，曠若虛
空為廣大，超諸斷常有無戲論妄想為精微，遠離三
界成一切智為高明，依戒而住依念處行道為中庸，
因緣法性無有作者為故，觀諦觀緣出生三乘道果
為新，二乘別以警悟無常速求出離為厚，攝身口意
解脫業繫為禮。大士別以自愍愍他願皆濟度為厚，
三聚淨戒上求下化為禮。別教則以無量四諦十界
因果為廣大，中道佛性緣了修證為精微，迥超九界
佛眼種智為高明，從因緣境歷修三觀為中庸，本覺
無始為故，功德智慧二種莊嚴為新，次第三慈為厚，
歷侍諸佛，遍度九界種種儀軌為禮。圓教則以介爾
有心三千具足，豎窮橫遍，無欠無餘為廣大，三千性
相互具互遍，一色一香無非中道為精微，一心三智
照窮法界為高明，無作四念一心三觀為中庸，即隨
緣而不變為故，所以一切諸法無非性具，即不變而
隨緣為新，所以權實因果施設無方，心佛眾生三無
差別為厚，所以上合無緣慈力，下合同體悲仰，而熾
然常行與拔，上侍諸佛下應群機為禮。所以性遮諸
業，一切皆成無盡戒體，皆名無上道戒。是謂名同而
義異也。言名義俱同而歸宗異者，不論儒老，色無
色定，乃至藏通別圓，欲以至德凝道，必道問學以尊
之，欲真實學問，必尊德性以道之，欲證德性之廣大，
必盡精微以致之，欲證德性之精微，必致廣大以盡
之，欲證德性之高明，必道中庸以極之，欲證德性之
中庸，必極高明以道之，欲證德性之故，必知新以溫
之，欲證德性之新，必溫故以知之，欲證德性之厚，必
崇禮以敦之，欲證德性之禮，必敦厚以崇之，是名義
俱同。然如此問學，各尊其所謂德性，故儒成人閒之
聖，與天地參，老成天道之聖，為萬化母，乃至藏通成
三乘之聖，永超生死，別教成圓滿報身之聖，永超方
便，圓教成清淨法身之聖，方為真能盡性，是歸宗永
異。言對絕二妙者，若以人望天，以欲界望色界，展
轉乃至以別望圓，則彼廣大之外更廣大，精微之內
更精微，高明之上更高明，中庸之中更中庸，故之前
更故，新之後更新，厚亦彌厚，禮亦彌周。若以圓視別，
以別視通，乃至以天視人，則彼廣大精微等，皆悉有
名無義。故以下望上，傳傳皆妙，以上視下，法法皆麤，
此對待明妙也。絕待明妙者，為實施權，開權顯實，若
別，若通，若藏，若天，若人，究竟同歸一乘。圓人受法，無
法不圓，則法法皆妙。既知此理，方許論揀論收，能融
能會耳。後約跡約權揀收等者，揀之則全非，儒是
世法，佛出世故。又此云天命為性，易云太極生兩儀，
並屬非因計因，不知正因緣法，見論所攝。夫婦父子
等恩愛牽連，愛論所攝。老子天法道，道法自然，是無
因論，不知正因緣法，亦見論攝。收之，則儒於五乘法
門，屬人乘攝，所明五常，合於五戒。其餘諸法，半合十
善，尚未全同金輪王法也。老屬天乘，未盡天中之致，
已如前說。究而言之，總不及藏教之出生死，況通別
圓邪。然此直約跡約權耳，若約實約本融會者，此方
聖人，是菩薩化現，如來所使。大灌頂經云，佛先遣三
聖，往化支那，所立葬法，南洲中最。三聖法化若在，如
來正教亦賴以行。而列子具明孔子讚佛之語，老子
騎牛出關，欲訪大覺，既聞示寂，歎息而返。經史所載，
彰明若此，後人不達，紛紛起諍，豈理也哉。然三聖不
<pb n="115"/>
略說出世教法，蓋機緣未至，不得不然。且如五天機
熟，佛乃示生，而初倡華嚴，在會聾啞，不惟須說阿含
以為漸始，兼立人天戒善，以作先容。況此地機緣，遠
在千年之後，縱說出世法，誰能信之。故權智垂跡，不
得不示同凡外。然即此儒典，亦未嘗不洩妙機，後儒
自莫能察，及門亦所未窺。故孔子再歎顏回好學，今
也則亡，深顯曾子以下，皆知跡而不知本，知權而不
知實者也。何謂所洩妙機，如易經繫辭傳云，易有太
極，是生兩儀，兩儀生四象，四象生八卦。此語最可參
詳。夫既云易有太極，則太極乃易之所有，畢竟易是
何物有此太極。儻以畫辭為易，應云太極生天地，天
地生萬物，然後伏羲因之畫卦，文周因之繫辭，何反
云易有太極。易有太極，易理固在太極之先矣。設非
吾人本源佛性，更是何物。既本源佛性，尚在太極先，
豈得漫云天之所賦。然不明言即心自性，但言易者，
以凡夫久執四大為自身相，六塵緣影為自心相，斷
斷不能理會此事，故悉檀善巧，聊寄微辭。當知易即
真如之性，具有隨緣不變，不變隨緣之義，密說為易。
而此真如，但有性德，未有修德，故不守自性，不覺念
起而有無明。此無始住地無明，正是二種生死根本，
密說之為太極。因明立所，晦昧為空。相待成搖之風
輪，即所謂動而生陽。堅明立礙之金輪，即所謂靜而
生陰。風金相摩，火光出現，寶明生潤，水輪下含，即所
謂兩儀生四象也。火騰水降，交發立堅，為海為洲，為
山為木，即所謂四象生八卦，乃至生萬物也。名相稍
異，大體宛同，順之則生死始，逆之則輪迴息。故又云，
易逆數也。亦既微示人以出世要旨矣。老子道生天
地，意亦相同，但亦不明言即心自性，皆機緣未熟耳。
且易傳寂然不動，感而遂通一語，即寂照無二之體。
而乾坤其易之門一語，即流轉還滅逆順二修之關。
以性覺妙明，本覺明妙，非干修證，不屬迷悟。而迷則
照體成散，寂體成昏，逆涅槃城，順生死路，全由此動
靜兩門，是名逆修，亦名修惡。悟則借動以覺其昏，名
之為觀，借靜以攝其散，名之為止，逆生死流，順涅槃
海，亦由此動靜兩門，是名順修，亦名修善。然修分順
逆，性無增減，又雖善惡皆本於性，而道必昇沈。如斯
祕旨，豈異圓宗。菩薩現身，信非虛倡，習而不察，過在
後儒。又既知宣聖祕密微談，兼秉法華開顯妙旨，即
此中庸，便可作圓頓佛法解釋。天命之謂性者，天非
望而蒼蒼之天，亦非忉利夜摩等天，即涅槃經第一
義天也。命非命令之解，即第八識執持色身相續不
斷之妄情也。謂生滅與不生滅和合，而成阿賴邪識，
此識即有生之性，以全真起妄，天復稱命，以全妄是
真，命復稱天。全真起妄，即不變而隨緣，全妄是真，即
隨緣而不變也。率性之謂道者，此藏性中具染淨善
惡一切種子，若率染惡種子而起現行，即小人之道，
亦名逆修。若率淨善種子，而起現行，即君子之道，亦
名順修。道二，仁與不仁而已矣，正合此意，亦合台家
性具宗旨。修道之謂教者，小人之道，修除令盡，君子
之道，修習令滿，此則聖賢教法，惟欲人返逆修而歸
順修，即隨緣而悟不變也。三句合宗，頭正尾正，凡一
文一字，皆可消歸至理矣。以要言之，若得法華開顯
之旨，治世語言，資生產業，乃至戲笑怒罵，豔曲情詞，
尚順實相正法，況世閒理性之談邪。然此是智旭之
中庸，非子思之中庸也。如大慧杲禪師，以此三句作
法報化三身，亦只是宗杲之中庸耳。儻子思實知宗
杲、智旭之中庸者，孔子急當印之。胡顏淵死，一慟傷
心，自稱天喪。且追憶之，再歎今也則亡邪。昔孟子歷
敘見知聞知之道，結云，然而無有乎爾，則亦無有乎
爾。是孟子尚不肯以曾子子思為見知者，何況孔子。
彼一以貫之之傳，但的示尊德性之真實問學如此，
乃下手發足之方，非到家消息。又跡中權理之一，非
本中實理之一也。今約三聖立教本意，直謂同可，以
<pb n="116"/>
無非為實施權故也。約三教施設門庭，直謂異可，以
儒老但說權理，又局人天，佛說權說實，皆出世故也。
約權則工夫同而到家異，謂亦同亦異可也。約實則
本不壞跡，跡不掩本，謂非同非異可也。惺谷壽禪師
云，為門外人說同，否則以為異端，為入門人說別，否
則安於舊習，為升堂人說亦同亦別，以其見理未諦，
須與微細剖析，令知同中有異異中有同，為入室人
說非同非別，麤言細語，皆第一義，又何儒釋可論。斯
言得之，以其次第順於四悉檀故。然細論說法方便，
則四句之中，一一皆具四悉，又貴臨時善用，不得固
執斯言為死法也。
靈峰蕅益大師宗論卷第三之二
<sarticle><article>靈峰蕅益大師宗論卷第三之三</article></sarticle>
<other>荅問三</other>
<other>荅大佛頂經二十二問（原問附）</other>
（問，阿難登伽，同藉咒力。何登伽先證三果，阿難後獲法身。）
荅，如來說法，賢愚利鈍，先後證悟，萬有不齊，此何足
疑。若論二人本地，皆大權發起。悟有先後，俱為物作
則。若就跡論，登伽欲熾，急者先治。阿難圓解未開，顯
說方悟。儻不消欲心，阿難何由得脫。儻阿難先證，大
教何由得啟。觀跡知本，亦非二致。
（問，由心生故，種種法生。由法生故，種種心生。若法先，云何心生法生。若心先，云何法生心生。若心法
一，云何相由，若二，畢竟孰先孰後。）
荅，心法本非一異。非一故妄情得說相由，非異故終
無先後，如冰水同一溼性，若問溼與水冰，孰先孰後，
終不可得。然約迷妄，可於無先後中強說先後。性覺
必明，妄為明覺，心生法生也。引起塵勞煩惱等，法生
心生也。故曰，惑業苦三，更相由藉。至妄明不起，則性
覺亦不受心性之名。既可名心亦可名法，以是法性
法界，法住法位故也。當知心法俱是假名，實無二體。
無二而二，不變隨緣，二而不二，隨緣不變。故此二語，
雖一往約迷，實顯心外無法，法外無心之旨。蓋迷則
不惟妄心妄法似有二別，即全舉真心真法而成二
妄，如空成華，水成冰，麻成蛇。若悟則不惟真心真法
從來無二，即全舉妄心妄法而歸一真，如華本空，冰
即水，蛇即麻也。
（問，阿難自說即能推者，我將為心，如何判其但認所推。）
荅，眾生迷己為物，認物為己，皆以所作能，若達能推
之性，演若悟頭不狂走矣。文句釋能推為心曰，阿難
雖以能推為心，實是所推影子，非真能推者。真能推
者，雖是第六意識見分，而此見分，便不在內外中閒，
本離過絕非。如眼不見眼，何可舉似。而曰即能推者，
我將為心邪。故如來訶云，汝執分別覺觀所了知性
必為心者，此心應離色香味觸別有全性，明指為所
了知性，非能了知性矣。圓覺妄認六塵緣影為自心
相，此經謂前塵虛妄相想，皆是物也。阿難云，離此覺
知，更無所有，豈非認緣氣為覺知。緣氣是所知影像，
非能知能覺之見分，以見分從來無相故也。見分無
相，誤為有相，便成蛇見。若了見分雖妄，實本無相，則
依他當下消歸圓成。天台所以專立第六識為所觀
境，譬鑽木出火，火即燒木，合于此經識陰本如來藏
性，識明知，覺明真識等語，不啻如空合空，水合水。此
直指人心，見性成佛，不動一步，久已到家，真無上圓
頓法印也。阿難未證初果，全墮凡外無心計心之過。
如來種種徵破，不過欲其覓心了不可得而已。
（問，緣心現有其用，如何決不能推。經言汝等尚以緣心聽法，此則亦許緣心能聽。）
荅，一切法名色盡之。眼耳鼻舌身，色聲香味觸法，皆
色也，受想行識皆名也。名者，但有名字，無色相也。是
故八心王，五十一心所，其相分皆色也，其見分皆名
也。經云，妄有緣氣，於中積聚，假名為心，見分惟有名，
如何可稱為氣，可積聚於中邪。緣氣積聚，則一件物，
一件物則是相分。唯識云，相分理無能緣用故。阿難
認為能緣，亦如認目有見，浮塵目必不能見，緣影心
<pb n="117"/>
必不能知。故破云，尚以緣心聽法，正謂緣心是緣氣，
亦名風大，決無聽法功能。尚誤為能聽法邪，此從我
法音為緣，起於法音影子，非得我所指心性也。古人
云，卻是虛空能講。今例云，卻是虛空能聽，何如何如。
至此漏逗不少，知我罪我，未審何人。
（問，阿難獲法身，而不解脫，富樓那得羅漢，而有疑悔。若止悟理，豈有理外之事。若但事障清淨，豈有
事外之理。設理障理遣，事障事除，互不相攝，何成圓宗。）
荅，阿難煩惱障重，滿慈所知障重。由事理不二而二，
仍分根本枝末也。如樹根枝葉，同屬大地四微，亦自
不分而分。阿難斫根，枝葉尚青，滿慈枯枝，根尚未拔。
至理障理遣二語，復通四教，不得直以煩惱為事障，
所知為理障。界內界外，各論事理二行故也。
（問，三卷中阿難既獲法身，何更數求開示。四卷中疑惑銷除，心悟實相，而又如旅泊之人，得屋求門，
不幾法身在門外邪。）
荅，法身亡得失，絕內外，只緣迷悟有殊，曲分修證差
別。雖約修證，不礙性真。如虛空非丈尺，丈尺顯虛空。
三卷獲法身，約相似解行。四卷請入門，約分證智斷，
不相違也。古人云，道曠無涯，逢人不盡。大悟一十八，
小悟不計數。此阿難所以番番開悟，處處陳疑，終不
未足中生滿足想也。堪嗟末世，瞎鍊盲修，於靜境中，
稍得一兩番六塵乍息光景，便謂千了百當，自誤誤
他。并相似法身，尚未夢見，況親窺華屋門邪。佛法不
是者個道理，慎之慎之。
（問，水土二物，性本真空，何必去泥土，取清水乎。）
荅，水土不出虛空，喻十界五陰不離藏性。今既以清
水喻九界中佛界五陰，以泥土喻佛界中九界五陰，
必棄九界濁，成佛界清。若泥土不必去，則自性眾生
不必度，自性煩惱不必斷。若清水不必取，則自性法
門不必學，自性佛道不必成。執性廢修，成大邪見。
（問，既以可作法喻十八界生滅相，以虛空喻如來藏不生滅性矣，何又以水土相投，喻阿難等身中
五濁，以去泥純水，喻如來常樂我淨邪。文句雖以五濁合可作喻，以純水合虛空喻，然如來何不直
依如虛空之藏性為本修因，乃別令澄濁得清邪。）
荅，經云，如澄濁水，貯於靜器。器仍喻十八界七大，而
器中空，則喻十八界七大皆藏性也。十八界七大皆
得為所觀境，喻之以器。境中本具妙諦，喻器中空。能
觀境諦之智，喻所貯水也。蓋水喻見分，土喻相分。六
凡眾生見分，必取同居土相，二乘眾生見分，必取方
便土相，菩薩眾生見分，必取實報土相，故皆濁。唯佛
見分直緣真如，不復變帶三土妄相。如貯水器中之
空，至明相精純，則八識轉成四智，以根本智無相分
故，名去泥純水。以後得智能現相故，名一切變現。雖
有變現，仍是無漏，故云不為煩惱，皆合涅槃清淨妙
德也。是知以虛空喻不生滅性，證之成無為無漏功
德，即是法身，亦即大乘止觀淨分真實性也。以純清
水喻佛果四智菩提，證之成有為無漏功德，即是報
身，亦即大乘止觀淨分依他性。唯識謂其純無漏，亦
可攝歸圓成實性也。以一切變現，喻佛果利他功德，
所謂嬰兒行病行等，即是化身，亦即大乘止觀淨分
分別性也。如次配三涅槃，三菩提，三德祕藏，皆無不
可。佛語巧妙，佛意深遠，豈片言隻義能盡哉。
（問，空喻涅槃，則了因所了，水喻菩提，仍生因所生，豈皆元清淨體邪。又空無邊際，水有涯畔，不幾涅
槃理遍，菩提智不遍邪。）
荅，清水元非生因所生，以濁水中本具清水性故。澄
濁得清，可喻轉識成智。但轉其名無實性，故不同相
宗權說也。空水邊畔，此觀相元妄耳。性水真空，性空
真水，清淨本然，等周法界。
（問，阿難已獲似位法身，何聞不明自發，語仍疑見聽離塵，畢竟無體，以為斷滅邪。初徵心在迷，此已
悟性真，何更指前為例也。
荅，阿難此時見惑已斷，知六根虛妄，無我我所，不執
緣影為心，但思惑及無明未斷，故欲棄妄求真，未能
了妄即真。夫二決定義，意在定境修觀。譬澄濁得清，
不棄濁水，別求清水。阿難執現前濁相，疑無清水性，
不知清水性，即在濁水中也。占察云，初心應先習唯
<pb n="118"/>
心識觀。南嶽止觀亦誡不得即觀圓成。良以圓成之
性，全在依他及分別中。離現前分別及依他境，別無
圓成實性可得。全水成波，波外更無別水故也。末世
禪流，昧定境修觀妙旨，離於事境，高談理性，所計理
性，還成分別。所謂未證無為，而辨圓覺，彼圓覺性即
同流轉，毫釐有差，天地懸隔。阿難深知此弊，方發此
疑也。
（問，龍王河女空神，能聽聞觸覺，不依浮塵，勝義何住。若無勝義，不應是凡，又勝義根有證知處否。）
荅，勝義依浮塵，約迷妄言耳。龍以角聽，勝義依角，河
神鼻根，亦可例知。空神無業果麤色，有定果色，依之
覺觸。然此段文，正顯六根之性，不藉浮勝二根。在凡
在聖，其理無二，非謂無勝義即聖，有勝義即凡也。但
凡夫迷己為物，又認物為己，故見聞覺知，必賴浮勝
二根。聖人背塵合覺，即全塵是覺，故得寄根明發，六
根互用。謂聖無六根可也，謂聖方有六根可也。至於
凡夫勝義根，但可比知，若無六根，終不發識。如無燈
炷，焰則不生，焰但照他，不照燈炷。
（問，如耳根，何者是六識七識八識。又從聞思修，此思在六識，如何用心。又如何辨此七之思八之思。）
荅，耳之浮塵勝義二根，俱第八識相分。聞精即第八
見分也，八七法爾相緣。依第七復發第六意識，與耳
根所發耳識同緣聲相，此八識相緣起也。思修思字，
正是諦觀聞性，即空即假即中，不隨聲色流轉。此名
雖同遍行五中之思，實與妙觀察智相應，又與別境
中慧並起，并與善中信等相扶，故名思慧。若尋常釋
思，則以令心造作為性，於善品等役心為業。與第六
相應者，同彼遍緣三量。與第七相應者，同彼但緣內
我。與第八相應者，同彼於不可知執受處了。此思相
差別也。
（問，初心反聞性時，又被色香味觸法牽動，未審當境推破入真流邪，還歸本根入真流邪。）
荅，餘塵牽動，只是工夫不得力，見地不清楚耳。果於
耳門悟圓通常，以此圓通常觀，歷一一法，皆耳門三
昧。故曰，此是微塵佛，一路涅槃門。至於順治逆治，隨
樂隨宜，隨治隨理，不可執一。摩訶止觀立十境，初觀
陰心，餘界入并後九境，待發方觀。知此例者，修心之
要，不泣岐矣。
（問，身心二俱捐捨，將何修入三摩地，寧復別有一身心邪。）
荅，執我之心，乃生死根，由此我執，方愛其身。而有身
即是我，離身有我，我大身小，身大我小之四別。若謂
身即是我，萬無肯捨之事。縱妄計捨則斷滅，更無後
苦，仍未達此妄計之心，即是苦本。若謂離身有我，見
身多苦，捨令無苦，此正由我見捨身，非能捨此我見
心也。惟將此四種我見，一齊放捨，則幻身亦決可捨。
二俱捐捨，則二俱妙用，便可入三摩地。故知只此身
心放得下，流賊便為良民，放不下，良民便為流賊耳。
（問，初下手時待不得力而後持咒助邪，或持咒與所觀境並進邪。兼二亦名一門深入否。）
荅，眾生根性，萬別千差。或顯悟，或密證，或須助，或不
須助，事非一等，皆是一門深入。若無障緣，直修境觀。
若恐障侵，兼持密印。顯密正助，並須與妙觀相應，方
合一門深入之旨。
（問，遠論動源，過在無始。近論只是當念，離當念有無始否。若有，何得一念了卻。若無，何得有今一念。）
荅，離當念，別無無始可論。現前一念，即豎窮橫遍之
全體。根身器界善惡種子，離現前一念，竟無少許實
法可得。故曰，十世古今，始終不離於當念。
（問，既獲法身，復請至何漸次得修行目，詣何方所名入地中，豈法身有差別漸次邪。）
荅，法身無差別，差別不離法身，修行無漸次，漸次依
於修行。如虛空無遠近，遠近不離虛空，奮飛無漸次，
漸次依於奮飛。阿難悟心，即悟無差別性，猶如太虛。
所請修行，即是圓行，猶如奮飛。由奮飛遠近，得論漸
次差別。若只許無漸次無差別義，則是以性廢修，昧
即而常六之旨。且既無差別，亦無無差別可得，無漸
次，亦無非漸次可得，如無遠近，亦無虛空。六義既昧，
即亦不成。須達全性起修，全修在性，則從始至終，皆
以佛知佛見而為修行。圓家之漸，即漸是圓，非漸圓
<pb n="119"/>
可比也。
（問，固身常住，長不傾逝，且色陰既空，受想行陰都滅。從何起此長想，指何色為身邪。）
荅，五陰互相攝屬，色陰未破，五陰皆色也。色破受現，
五皆受也。受破想存，五皆想也。想破行顯，五皆行也。
今行破識露，則五皆識也。是故生滅雖滅，而於寂滅
精妙未圓之中，法爾仍具五陰。只此色受想行，罔非
寂滅未圓境界，豈行人至此，竟無色身，亦無苦樂覺
觀舉止動靜等邪。良由第六識相應心行，於定境修
觀時，如次觀於識陰境界，見識陰之精圓，而生長想。
此想即從觀行起，此色即識陰所執受也。
（問，第六外道，圓虛無心，以永滅依為所歸依。註云，令不恆行心心所滅也。功力至此，應侔聖流，而成
斷滅，過在何所。既斷滅，又何果可成，種可得邪。）
荅，無想定中，雖滅不恆行心心所法，秖由計明中虛，
以為方便，則見惑全在。所以下地思惑雖伏，仍堅執
無想天之生死妄想，誤為真實，決定不入聖流。過在
不曾真實先開圓解。所以觀行位中，見此寂滅境界，
不知全是顛倒微細精想，而生勝解也。雖云斷滅，非
真斷滅，仍是十二類生所攝。所謂枯槁亂想，無想羯
南，故名為種，亦名為果也。
（問，首楞嚴大定，從觀行入，即以觀行為定邪，為有次第有出入邪，畢竟至究竟，方可稱大定邪。）
荅，欲知大定體相，須明性修妙旨。眾生本具大佛頂
性，即大定之體。如云陰入處界，乃至七大皆如來藏，
妙真如性，則皆大定體性也。眾生在迷，但有理即大
定，悟此理是名字大定，依佛知佛見而為修行，是觀
行大定。觀行功深，相似理發，六根清淨，如鑽火得煙，
是相似大定。於頭頭法法中，分證三德祕藏之理，是
分證大定。乃至徹證，無欠無餘，是究竟大定。始終理
一，名之為性，六位轉變，功在於修。修不在性外，悟性
方成修。如弈者得勝，不離棋局，知局方可取勝也。
（問，從破七處，至顯藏性，體用彰，真俗顯，天地同根，萬物一體，無生死可得，無涅槃可證矣。又選耳根
為方便，耳根即聞見覺知，熾然成異，乃光影門頭，於常住真心，自相逾越，何從修證入三摩提邪。）
荅，不悟妙性，無以成修。不事真修，無以顯性。經初破
緣影非心，顯見性非物，會四科以歸性，明七大之遍
圓，喻以狂走而頭不失，貧乞而珠自存，皆直指人心，
見性成佛，顯圓融諦理，以開妙悟者也。次即依妙悟
以起真修，借此方最利之耳根，薦取本圓本通本常
之性體，故得名為以不生不滅為本修因，然後圓成
果地修證。此真金剛寶劍，何惑不破，何理不彰。若不
知耳根之性，即如來藏妙真如性，漫云同一體，無生
死，無涅槃，全墮光影門頭相似語句，其不知此經宗
趣甚矣。試取擊鐘驗常處一番問辯，沈思細玩，自知
所問之非也。
（問，多聞無功，不逮修習，憶持十方如來十二部經清淨妙理，如恆河沙，秖益戲論，積劫聞熏，不能免
難。歷劫憶持如來祕密妙嚴，不如一日修無漏業。阿難尚如此訶，今人設持此經，亦何益邪。）
荅，阿難病不反聞，非病多聞。經訶一向徒聞，非教無
聞。正以今人愚鈍，依教修行，猶恐失足，癡禪暗證，墮
落何疑，所以曲隨根性，且令持此深經。利者得以隨
文入證，鈍者亦可永為道種，庶免無聞比丘之禍也。
<other>教觀要旨荅問十三則（原問附）</other>
（問，三界唯心，萬法唯識，二義同邪異邪。）
荅，心識通有真妄，局則心約真，識約妄。唯心是性宗
義，依此立真如實觀。唯識是相宗義，依此立唯心識
觀。料簡二觀，須尋占察行法，方知同而異，異而同矣。
（問，遍計依他須破，圓成還須破否。圓成不須破，遍計依他亦不須破否。破與不破，乞師細剖。）
荅，三性元非定三，亦非定一。言遍計依他入圓成實
者，只達遍計本空，依他如幻，即是圓成實性，非別有
也。若存圓成實見，還是遍計，亦須破盡。若知三性即
三無性，則遍計依他本無可破。無可破，所以具明淨
分三性，須破盡，所以復明三無性也。更以喻明。達繩
即麻，則依他非實，遍計安有。謂繩是蛇，則麻性不改，
恐怖妄生。迷時全麻是蛇，蛇繩麻皆迷情。悟時全蛇
是麻，麻繩蛇皆悟境。儻謂麻即繩，麻非繩，麻亦繩亦
非繩，麻非繩非非繩，又謂繩即蛇，繩非蛇，繩亦蛇亦
<pb n="120"/>
非蛇，繩非蛇非非蛇，乃至展轉互作四句，皆成遍計。
若不起性計，深知不變隨緣隨緣不變之理，以四悉
檀因緣，巧說種種四句，則三性三無性二義並成。故
知非破非立，而論破立，破立同時，破立不二。
（問，三因圓具，方稱圓修。請示現前一念，何為正緣了，及一一位中因相差別，令不生上慢退屈也。）
荅，性具三因，止現前惑業苦三而已。惑即了因種子，
業即緣因種子，苦即正因佛性也。若就行人點三因
者，能觀觀即了因佛性，所觀境即緣因佛性。若能若
所，若心若法，唯一實諦，即正因佛性。了知此三，依此
修習，是名字位相。此觀力深，圓伏五住，是觀行位相。
六根清淨，是相似位相。八相成道，三身圓顯，是分證
位相。盡無明源，窮覺海邊底，是究竟位相。知一念圓
具三因，安生退屈。知道力非可浪階，安生上慢。思之
修之。
（問，正觀心時，豎窮橫遍，微塵剎土，一念圓具，如是觀察，契具字法門否。設起異見，以四運四性推之。
設不起異見，止如上念念現前邪，或有他法邪。）
荅，秖是虛解，未實現前，還將二種觀道，善巧進修，別
無他術。的於一塵中見法界性相始終，方成妙觀。
（問，正觀心時，眼見色如鏡照像，耳聞聲如空中風，乃至意識覓能緣者了無蹤跡。正恁麼時，如何又
有時如無事人，有時如知事人，有時如有事人，有時如疑事人，盤結在心，如何併除。）
荅，見色如鏡像，聞聲若空風，能緣無蹤跡，皆色陰未
破境界。須推此覓能緣者，阿誰能覓。不暫時忘卻四
運工夫，即了義正修。如無事時，四運推破，不可坐在
無事甲裡，如知事有事疑事時，推此知者有者疑者，
如此則盤結自除。不必畏其盤結，立意併除也。
（問，推揀時，心不可得，何有三觀。境不可得，何有三諦。心境總不可得，何有能所。如是契了義否。）
荅，心境不可得，為竟斷滅邪。若竟斷滅，只今誰問此
法。若不斷滅，心不可得，真是一心三觀。境不可得，真
是一境三諦。若總不可得，能所融絕，真是心境不二。
虎谿尊者頌云，境為妙假觀為空，境觀雙忘即是中。
忘照何曾有先後，一心圓絕了無蹤。唯忘故照，唯照
故忘。果然一名不落，則萬別千差名義俱彰矣。
（問，根身器界，達之唯一心建立。此心有邪，無邪，亦有無邪，非有無邪。若在當人密悟，就悟處有淺深
邪，正否邪。）
荅，根身器界，無論達與不達，從來只是唯心。非心建
立法，非法從心立。若有能建所建，不名唯心，以心外
無法，故名唯心。唯心則唯色唯香等義，一切俱成。此
妙心法，離四句，絕百非，唯以妙悟領之，悉檀說之，的
的可於四門入道。但不落四句，而圓照四句，即為正
為深。儻離四句，又墮第五不可說句中，即為邪為淺。
（問，集要釋一體三寶云，現在一念，本具三諦。在迷不覺，是為法寶，能覺三諦之智，是為佛寶，諦智和
合，是為僧寶。夫眾生念念趣境，不了自心，觸處相違，無能覺智及和合義，豈唯具法寶邪。）
荅，眾生趣境，果有心外之境可趣邪，果離覺體外有
能趣之妄念邪。即彼能趣妄覺，所趣妄法，果可分別
令各在一處邪。若念念趣外，終無外法可趣，亦無離
覺體之念，亦無二處可分，則理即三寶煥然。
（問，介爾之心，本無邊畔去來，亦非斷滅。今念念閒策善不敢違，思惡不敢匿，每向三尊前，求哀悔過。
如是用心，契正修否。）
荅，能策能思之心，與所策所思之善惡，有邊畔去來
可得否。若達善惡之性，即是實性，無形像邊畔動靜
去來始終生滅，則必修善日增，修惡日損。而增損了
不可得，即是正修行路。若見有善可增，有惡可損，成
於偏小。若不見有，任其善惡，成於魔外。審之。
（問，持經時，如何即字字句句，當體不思議境。）
荅，字句法性，本不可思議，更問如何成思議矣。若平
日觀心得力，正持經念佛，不與觀心違，此真如實觀
之門。未達者，須用唯心識觀，四運四性推此字句之
性。若知其當體即空，舉體即假，亦復即中，則思議心
息矣。
（問，煩惱即菩提，生死即涅槃，為約迷約悟，約性約修。）
荅，法爾理性，不關迷悟。悟知其即，非悟方即。迷不知
即，未嘗不即。惟有此即是之性，方可起即是之修。所
起之修，究竟即性，無性外少法可得。
<pb n="121"/>
（問，一念不生全體現，一念不生即如如佛。為復惟圓頓邪，亦有偏有漸有邪正邪。）
荅，以名定義，萬無一得。以義定名，萬無一失。圓頓之
談，隨類各解。外人計緣影為心，如石壓草，制令不生，
謂是即如如佛，其實成無想外道。稟藏教人，知根塵
為緣，則有念生。遠離根塵，念性永寂，得入涅槃，名如
如佛，其實止成小果。稟通教人，了知念無自性，求其
生相了不可得，名如如佛，其實止是乾慧。稟別教人，
謂生者是妄識，真如凝然不生，名如如佛，亦名素法
身，還須智行嚴之。惟有稟圓教人，了知現前一念，即
是法界，不變隨緣，無生說生，隨緣不變，生即不生，是
故全體顯現，名如如佛，即與三世諸佛體用平等。前
三教為偏，惟圓教為圓。後三教俱有頓義，惟藏教屬
漸，四教皆正，外道為邪。嗟嗟，世之乘言滯句者，輒云
一念不生即如如佛，曾簡點及此邪。圓頓宗旨，有名
無義久矣。
（問，中論一偈，以配四教，為定別配邪。亦隨類各解邪。幸剖實義，以驗教眼。）
荅，偈攝權實事理，罄無不周。天台依立四教，前不具
後，後必具前，載在廣文，昭若日月矣。若隨類各解，復
各四別。如因緣所生法，有人聞之，便謂諸法仗因託
緣，展轉生起，別無梵天微塵等以為因緣，亦非無因
無緣而有諸法。又人知因無實因，緣無實緣，生無實
生，法無實法，如空華夢物，說名因緣所生。又人知無
明為因，境界為緣，出生十界因果差別。又人知一心
具足三千性相為因，隨於迷悟具成十界染淨為緣，
次即空句。有人聞之，便謂諸法無我，我所故空。又人
謂法體自空，非滅故空。又人謂法無實性，體不可得
故空。又人謂法法非空非假非中，三諦俱破故空。次
假名句。有人聞之，便謂俗諦是有，故稱假名。又人謂
諸法如幻，故稱假名。又人謂法法出生十界因果差
別，故稱假名。又人謂法法即空即假即中，三諦俱立，
故稱假名。次中道句。有人聞之，便謂離斷離常故名
中道。又人謂真俗不二故中。又人謂非空非假故中。
又人謂法法無非實相實性假空皆中，不見有法異
於法界故中。然初一人無我我所之空，生死非即涅
槃，空義不成。俗諦是有之假，法法不相融攝，假義不
成。離斷離常之中，不證法身應本，中義不成，覈實秖
成因緣所生法一句耳。第二人諸法如幻之假，不知
幻復作幻，假義不成，真俗不二之中，不知中體不空，
中義不成，覈實秖成因緣，即空句耳。第三人非空非
假之中，不知中道具一切法，遍一切法，不知法法無
非中道，覈實秖成因緣即空即假句耳。惟第四人了
知因即法界，攝一切法，更無一法出過於因緣即法
界，乃至能生所生，罔非法界。空亦法界，假亦法界，中
亦法界。通則具收四句，別則即中一句便足。此智者
大師所以棄通取別，直依四句而明四教也。復次因
緣所生法，即生滅四諦。我說即是空，即無生四諦。亦
名為假名，即無量四諦。亦名中道義，即無作四諦。復
次知正因緣境者，生滅無生無量無作皆因緣也，知
即空者，皆即空也，知即假者，皆假名也，知中道者，皆
中道也。復次知生滅四諦者，因緣空假中皆生滅也，
知無生四諦者，皆無生也，知無量四諦者，皆無量也。
知無作四諦者，皆無作也。
<other>荅徐仲弢問</other>
中論四句偈，深談諦理，不涉觀照工夫。諦理明白，觀
照在其中矣。先分為二，初句舉事境，下三句顯三諦，
舉事境，不論色心假實，皆仗因託緣而生。偏指十界
十如，百界千如，三千性相，一一皆名因緣所生法。若
謂心為塵因，塵為心緣，窒礙甚矣。此句走卻線索，下
文如何著落。況空假中，直就所生法，圓具圓現，不得
次第解，尤不得牽帶觀門。教眼精妙，決非麤心浮氣
可領。姑俟居士行門成就，轉身拶入耳。略說，但云因
緣所生種種事境，無不當下即空假中便了。若細談，
雖九旬未罄其旨。今即空句，半是半非，假中全然遠
<pb n="122"/>
隔，可輒厝心動筆邪。
<other>荅何二華問</other>
欲明大般涅槃，須知小乘無餘涅槃之義。小義未了，
何由議大。今明無餘涅槃，一祕相而談，二開顯而說。
祕相者，佛與耆婆至一荒郊，連舉枯骨，問其在生善
惡，男女壽夭，乃至死歸何處，毫無錯荅。佛遙向他山
取一骨，耆婆再三彈聽，茫然不知。佛云，此羅漢骨，已
忘我相，已斷後有，非三世所攝，三界所繫，汝不能知
也。由此觀之，無餘涅槃，已不可思議，況大涅槃哉。莫
見此說便作斷滅之解。外道問，羅漢死後有無。佛言，
皆是戲論。又問畢竟如何。佛言，積薪投以芥火，燒蔓
不絕，展轉投薪，展轉遠熾。設使薪盡，火則隨滅，此火
為有去處，無去處，為斷滅，非斷滅。外道言，火無去處，
亦非斷滅，此處火滅，非一切火性皆滅。佛言，羅漢亦
如是，惑業薪盡，果報火滅，何可言有去不去，斷與不
斷。此祕相而談也。開顯者，二乘但斷界內分段生死，
猶未永斷界外變易生死，雖凡聖同居土無受生處，
猶受方便有餘土法性之身，雖非斷常，仍似有來去
也。如來五住究盡，二死永亡，知一切法無非即心自
性，不離當處，寂湛圓常。約正報名清淨法身，約依報
名常寂光土，約智德名無上菩提，約斷德名大般涅
槃。身土不二，智斷難思，以要言之，無一微塵不是如
來不思議法界全體大用。故云佛身充滿於法界，普
現一切群生前。牆壁瓦礫，清淨法身，一色一香，無非
中道。當知眾生生死輪迴境界，盡是如來大般涅槃
境界。醉人所見轉屋，即醒人所見不轉之屋，無二屋
也。佛成無上覺，親證諸法本來常寂滅相，不出不入，
不滅不生，為性淨涅槃。二死因果永斷，名圓淨涅槃。
為眾生故，示生示滅，為方便淨涅槃。經謂佛涅槃，即
方便淨之相，非彌陀無量劫後，方證大涅槃也。
<other>荅比丘戒五問（原問附）</other>
（問，毘尼之學，人天可保，福盡將如之何。孰若宗教先開眼目，以道共戒為急務，貴見地，不貴行履，詎
不然乎。）
荅，毘尼之學，出世正因，戒波羅密，佛地方滿，豈僅人
天福邪。宗教開眼，言雖相似，但離戒別談宗教，便墮
惡見。溈山云，毘尼法席，尚未叨陪，了義上乘，豈能甄
別。荊溪云，用前四戒為境，以六觀之，事理相即，當知
篇聚，一不可虧。世人蔑事，欲尚深理，驗知此觀孤虛
無本，既虧觀境，觀亦無從。宗教誠訓照然，胡弗思也。
無上戒而判屬人天，捨律儀而空談道共，正見已破，
行履必荒，惡趣三塗，敢保有分，人天不可得矣。
（問，末世鈍根，只宜要略。四分律藏，世尚畏繁，何不宗四分戒本，略加旁註釋疑。）
荅，固守癡頑，終無釋疑之日。必須博學反約，乃克有
濟。戒本旁釋，開遮持犯安能洞然。樂佛法者，既難以
通，習懈怠者，仍未必學，進退失措，有何利益。
（問，念佛一門，廣大簡易。一心念佛，自然止惡防非。律相浩繁，已非簡易，果極聲聞，又非廣大，不若專
弘淨土之妙也。）
荅，持戒念佛，本是一門，淨戒為因，淨土為果。若以持
名為徑，學律為紆，既違顧命誠言，寧成念佛三昧。多
纏障垢，淨土豈生。夫如海無涯，豈不廣大，保任解脫，
豈不簡易。故一心念佛者，必思止惡防非，而專精律
學。專精律學者，方能決定往生。而一心念佛，現在紹
隆僧寶，臨終上品上生，法門之妙，孰過於此。只一大
事，何得乖張，取笑識者。
（問，罪因譏嫌，制有隨方，此方不譏，何乖聖訓。又時丁末運，外緣不豐，內因微薄，必欲纖毫無犯，而演
教弘宗，則佛法不能廣布。完小節而失大益，豈菩薩本心。）
荅，如來一切知見，普為大千眾生而制戒律。六群等
亦大權示現，曲體末世情態而示犯緣，正由人情懈
怠，不肯輕重等護，致成末運。今欲弘宗演教，必以持
戒為本。內因淳厚，外緣自豐，白毫相中一分光明，決
非誑語。若以戒為小節，便成謗法，談宗說教，皆是儱
侗瞞盰，設獲外緣，總名魔業，何益正法哉。
（問，西乾列祖，三學精通。此閒地僻時遙，人罕閒見，唯唐宋來數輩宗匠，蹤跡彰著。然當其水邊林下，
<pb n="123"/>
則以三條篾一把鋤，為清淨自活。逮其匡徒領眾，則以一日不作，一日不食，為真實芳規。至於揚化
接人，則以一棒一喝為拈提向上，俱與律學不相應。好心出家之流，由行腳入山，至登座披衣，所倣
傚者，無非此等。今還許從上諸祖是真比丘否。若非何紹祖位。若是何不遵律。又今紹祖位者，例輕
律學，從上諸祖，亦輕視否。又今紹祖位者，不遵戒而為人授戒，從上諸祖，亦為人授戒否。）
荅，祖有三類，一者嚴淨毘尼，弘範三界，如遠公，智者，
左谿，永嘉，荊溪，大梅，永明，高峰，中峰，楚石等是也。古
今如此知識，亦甚眾多，所應景仰倣傚。二者丁茲末
世，勢不獲已，遵佛遺命，捨微細戒，住靜則刀耕火種，
領眾則墾土開田，然非時食等諸戒，仍自遵行，故晚
用藥石，不用粥飯，德山托缽，亦因視影。而此等知識
便不肯為人授戒。所以唐宋以來有禪講律寺，初出
家多學律，律有得則以律名家，無得則習講參禪。但
捨微細戒，不捨重戒及性戒也。復有徑投禪教者，此
即乘急戒緩，然亦護根本五戒，斷無毀重之理，而決
不敢自稱比丘，輕視律學，但愧未能，以為慚德。至出
世接人，或重登戒品，性遮皆淨，如六祖等。或單提向
上，獨接一機，如壽昌等。人問壽昌，佛制比丘，不得掘
地損傷草木，今何耕種芸穫。荅云，我輩秖悟佛心，堪
傳祖意，指示當機，令識心性耳。正法格之，僅稱剃髮
居士，何敢當比丘名。問，設有如法比丘，師何以視之。
荅，當敬如佛，待以師禮，非不為也，實未能也。又紫柏
大師，生平一粥一飯無雜食，脅不著席，四十餘年，猶
以未能持微細戒，終不敢為人授沙彌及比丘法，必
不得已，則授五戒法耳。嗟乎，從上諸祖，敬視律學如
此，豈敢輕之。若輕律者，定屬邪見，非宗匠也。三者大
用現前，觀機利益，破他疑執，不拘恆規。如文殊菩薩
執劍逼佛，三處度夏，重勝比丘。與女同坐，令證無生，
乃至寒拾之訶律主，歸南之斬貓蛇。譬良醫砒霜治
病，大將奇計除賊，而不可為典要。又凡訶佛罵祖，痛
棒毒喝，皆不得已而用。所謂兵者，不祥之器，非布帛
菽粟也。用得當，跡似違律，實真持律，以得律意故。如
經謂末利夫人飲酒救殺，佛讚其真持齋戒，菩薩見
機得殺盜等，於菩薩戒無所違犯，生多功德也。若失
其宜，將作門庭施設，如優孟之學叔敖。宗既非宗，律
又非律，謗大般若，疑誤後學，三塗劇報，何由得免。設
亦誘引愚流，作種種福，福力所持，不即墮落，終為外
魔眷屬，非佛弟子。末世多此妖邪，誑惑世閒，魔所攝
助，多得供養，聚眾百千人，眷屬兒孫遍天下，毀戒毀
教，破壞如來真正法輪。愚小無知，羨彼名聲，而爭倣
傚，令好心出家者，皆墮其黨，求升反墜，哀哉痛心。然
由仍以三寶為所緣境，罪報畢時，還藉佛法僧戒之
力，而得度脫。魔王語佛，吾於汝末法中，令眷屬食汝
飯，著汝衣，破壞汝法。佛言，汝但自壞，法不壞也。今欲
不墮三塗，竟登聖果，請必從持戒始。若挂名受戒，又
輕視戒法，既不精戒法，又為人授戒，既為人授戒，又
不教學戒，且言戒是小乘，不須習學，則決墮三塗，為
魔眷屬，自受其苦，無人能代。終亦必皆成佛，我不敢
輕之矣。
<other>荅唐宜之問書義（有引）</other>
智及之，即大學格物致知，中庸擇乎中庸得一善
也。仁守之，即大學誠意正心，中庸拳拳服膺而弗
失之也。莊蒞之，即大學脩身，中庸誠身也。動之以
禮，即大學齊家治國平天下，中庸順親信友獲上
也。聖人說法，應病與藥。若為智未及者，則云知德
者鮮矣。以思無益不如學也，思而不學則殆，此孟
子重始條理意也。今責智及之者以仁守之功，正
孟子兼重終條理意（中而不至，亦非善射，況不至便不中。巧力俱不可輕，但先
論巧，後論力耳）。乾知大始，坤作成物。有坤無乾固不可，有
乾無坤又豈可哉。非初步無以為究竟之始，非到
家無以結初步之局，此儒門智仁合一之學，與佛
門解行互徹之旨相類也。儒不更贅，請言佛氏之
學，須分四教，以辨內外小大偏圓。細思之，勿忽。
藏教　知三界苦空無常無我不淨，名智及之。念念
<pb n="124"/>
與四念處觀相應，不起見思煩惱，名仁能守之。身口
意業，恆與三千八萬律儀相應，名莊以蒞之。得不忘
念，一切時中，應機設教，名動之以禮。鬱頭藍弗入
有頂定，亦似仁守。威儀庠序寂靜，似莊蒞。以自所謂
定門，攝化多人服從其道，似動之以禮。由智未及於
出世法故，所以守不名仁，蒞不名莊，動不名禮。（鬱頭亦是
智及了非非想處，仁能守非非想處者，但非出世閒之智耳。）
須陀洹捨戒還俗，是智及之，仁不能守之。舍利弗
瞋習，畢陵伽慢習，難陀貪習，憍梵缽提齝習等，是
仁能守之，不莊以蒞之。迦葉目連等神通，作意方
有，是動之不以禮。
通教　知三界夢幻空華水月，名智及之。念念與即
空觀相應，名仁能守之。莊以二句，並與藏教同。藏
教極果，雖到動之以禮境界，不達諸法本空，不名智
及之。智既未及，不名仁守等也。
見地薄地亦有捨戒還俗者，是不能守。已辦地不
侵習，是不莊蒞。支佛地習氣未盡，是動之不以禮。
別教　知生死是有邊，涅槃是無邊，真如法性非有
非無。依真如乃成生死之有，涅槃之無，名智及之。先
以空觀斷見思惑，出生死有邊，名仁能守之。次假觀
破塵沙惑，出涅槃無邊，名莊以蒞之。後中觀破無明
惑，證中道體，從體起用，名動之以禮。通教極果，雖
到動之以禮境界，不達中道法性，不名智及之。智既
未及，不名仁守等也。
十信有退，是仁不能守之。十住自利，是不莊以蒞
之。十行未修中道，十向未證中道，是動之不以禮。
圓教　知一切法皆是佛法。法界實相，性相常住。一
色一香，無非中道。生死即涅槃，煩惱即菩提。遍能破
除一切世出世法，遍能建立一切世出世法，遍能統
攝融貫一切世出世法，名智及之。念念與此圓妙止
觀相應，圓伏五住煩惱，名仁能守之。六根清淨，名莊
以蒞之。入無功用妙道，名動之以禮。又圓教智仁莊
禮，一一圓融，一一互攝，非一非四，而一而四，名字位
中，則有名字智仁莊禮，乃至究竟位中，則有究竟智
仁莊禮。今以名字智仁莊禮，總名智及之，觀行智仁
莊禮，總名仁能守之，相似智仁莊禮，總名莊以蒞之。
分證究竟智仁莊禮，總名動之以禮。圓融不礙行布，
行布不礙圓融，以無為法而有差別，此之謂也。別
教十向，雖得相似動之以禮境界，未達中道圓融不
思議性，不名智及之。智既未及，不名仁守等也。
名字開圓解，未伏煩惱，是仁不能守之。觀行伏五
住，未淨六根，是不莊以蒞之。相似淨六根，未入無
功用道，是動之不以禮。溈山大師謂此宗難得其
妙，切須仔細用心，乃深歎圓教智及之之難也。可
中頓悟正因，便是出塵階漸，生生若能不退，佛階
決定可期。此於圓教智及之者，責仁守全功也。
<other>荅成唯識論十五問（原問附）</other>
（問，末那與慧相應，故因中隨第六識轉而為智。藏識不與慧俱，至果方圓，前五既有慧俱，又與善俱，
復是轉識所攝。何故不隨第六因中轉，亦至果方圓邪。）
荅，末那之慧即是我見。我見無自體，直以慧為體也。
第六識入二觀，第七識二執不得現行，故得轉為平
等性智。然第六出法空觀，第七仍起法執，第六出生
空觀，第七仍起我執矣。但第七是第六不共親依，故
六轉七不得不轉。若前五識雖有慧俱，既無我見相
應，則慧甚劣。雖與善俱，由第六善或境界善，暫得相
應，無斷惑證理之能。以凡斷惑須在定心，定心中多
無前五識故，直至果位。第八識中有漏種盡，轉與大
圓鏡智相應，名無垢識。從此淨識所變五根相分，純
無漏故，依之發識，亦成無漏。名成所作智相應心品，
僅屬果上化他之用，非能自利，不同第七識也。
（問，有我見故，餘見不生，無一心中有二慧故。云何既有我見，又得與慧相應。）
荅，心所有假實，如別境中慧，則有自體。十煩惱中五
見無體，惟以染慧為體。今第七相應之慧未轉，舉體
<pb n="125"/>
為我見法見，已轉舉體為平等性智，故云約義別也。
豈一心中有二慧邪。
（問，末那俱之我見，以慧為體，由義別故，仍以慧俱。忘念以念為體，何不亦由義別故，與念相應邪。）
荅，末那有慧故，有我見，與我見俱，即與慧俱也。忘念
以念為體者，不遍染心，以癡為體者，乃遍染心。秖於
第七識我癡上，明其無正念，故斥為忘念，無正知，故
斥為不正知。皆無自體，約過失邊義，立此二耳。
（問，謂此識緣自所依者，如有後識，即緣前意。儻難云，前五識所依五根，亦增上緣，何獨不許作所緣
邪。識相緣之義，乞垂細剖。）
荅，第七識唯內門轉，故得所依為所緣。前五識唯外
轉，不得所依為所緣，不應為例。
（問，意識依意，具三分別，設依色者，便同五識。第八亦依意不依色根，何但有自性分別，無隨念計度。）
荅，前六皆轉識攝，而一依心法，五依色法，故有差別。
第八非轉識攝，但是所熏，唯無記性一類恆轉。儻亦
具三分別，則有轉易，而受熏持種皆不得成矣。
（問，唯識五觀，與占察二觀，是同是別。）
荅，遣虛存實，捨濫留純，攝末歸本，隱劣顯勝，皆從唯
心識觀開出。若遣相證性，義仍兩屬。如云俗有真空，
仍是唯心識觀。若遣相執，達相即性，乃真如實觀。
（問，思能令心造作。第八識相應之思，令造何等。）
荅，爪生髮長，筋轉脈搖，髮白面皺，氣消容悴，及日月
稽天，江河競注，滄桑易，春夏更，皆第八所造。
（問，瞋唯不善，則初二果任運所起瞋心，名不善否，與無慚無愧相應否，能發業潤生否。）
荅，學人失念起瞋，亦名不善，此念亦名無慚無愧。然
已斷見惑，故不發業，善心易起，惡心易滅，不潤生也。
（問，自在位，唯樂喜捨，以諸佛斷憂苦事故。彼金鎗馬麥等報，得名苦否。憂念眾生，得名憂否。又如頭
臨白刃，如斬春風，得名無憂苦否。）
荅，唯識名義，憂喜苦樂等，各有分劑，唯佛方能實無
憂苦。金鎗馬麥，大權示現，原非實事，故非苦憂。念眾
生亦不同凡夫迫戚，故非憂也。臨刃斬風，雖無憂苦，
仍與佛果未同。以佛果不受害故，至稱性極談。菩薩
分證憂苦，諸佛究竟憂苦，是在忘名字相者，方能信
之。
<other>荅準提持法三問（原問附）</other>
（問，一切能詮之文，必有所詮之體。顯密二詮，其體同邪，異邪。又佛何以顯說，復密說邪。）
荅，千經萬論，若顯若密，皆直指人心，見性成佛。除此
心外，更無所詮，猶云六經我心註腳也。顯密說者，有
因顯說得四益，有因密說得四益。佛智鑑機，能隨施
化，良醫因病，藥不爽宜也。
（問，稱體起願，名發菩提，上求下化，不相捨離。今持法中所明發菩提心，皆儒宗世教，與佛法同否。）
荅，上古儒宗，皆佛菩薩示現，為師為導，接引迷流。所
立世教，無非佛法。後儒拘虛，不能引伸觸長，遂有門
庭之隔。剋實思之，聖人先得我心同然，寧非三無差
別之旨。樂堯舜之道，若己推而納諸溝中，寧非上求
下化之懷，但犬牛人性皆同，告子自不敢承當耳。孟
子又謂人禽幾希，豈非習雖遠性仍近之證邪。
（問，顯密圓通，不持齋戒，不忌腪酒，往往獲應。何必別述此法，反令畏難。）
荅，大凡持咒，各有攸宗。五部既別，三類亦殊。圓通一
書，附會夾雜，非金剛正印也。依持靈應，由人篤信力
行所感。設以此而如法奉持，靈應豈止功名男女已
哉。況近時持者多而獲應者少，不惟信弗篤行弗力，
亦由法未善故也。然今依經所立結壇，持八關齋等
法，不過為久積方便，剋期取效者設耳，非謂平日持
咒，皆須如此也。
<other>法華堂第三第四二問并荅（餘見頌中）</other>
問，三身與三自性，是同是別。荅，三自性與三身，亦同
亦別。同者，由悟圓成實性，證會法身，淨依他，成報智
身，悟遍計本空，成普應身。別者，三身約果德，約悟顯，
三性約境界，通迷悟也。
問，一切法皆可作四句。且如三性，各四句，如何作。荅，
遍計所執性四句者，情有故常，理無故無常，情有即
是理無，故亦常亦無常，理無即是情有，故非常非無
常。依他起性四句者，緣生故常，無性故無常，緣生即
<pb n="126"/>
無性，故亦常亦無常，無性即緣生，故非常非無常。圓
成實性四句者，理有故常，情無故無常，理有即是情
無，故亦常亦無常，情無即是理有，故非常非無常。亦
可約不變隨緣，隨緣不變而作四句。又單約依他起
性辨三性，以明四句者，依他性中有圓成實性故常。
如繩有麻，依他性中無遍計所執性故無常，如繩無
蛇，雙照故亦常亦無常，雙遮故非常非無常。當知惑
業苦三，皆是依他起性，於依他起，並具四句。依他苦
四句，即性具法身四句，依他惑四句，即性具報身四
句，依他業四句，即性具應身四句。又佛三身即淨分
三自性，各四句也。
靈峰蕅益大師宗論卷第三之三（終）

<sarticle><article>靈峰蕅益大師宗論卷第四之一</article></sarticle>
古歙門人成時編輯
<other>普說</other>
<other>祖堂幽棲寺丁亥除夕普說</other>
諸昆仲欲復本來面目，須破我法二執。欲破我法二
執，先懲流俗知見。何謂流俗知見。今人一出家參學，
便要做善知識，只此豈非我執。又或以律非教，以教
斥禪，以禪藐教輕律，豈非法執。縱使和融，不互相非，
亦罕兼善。且律師不問何等根性，概要人持律，法師
不問何等根性，概要人聽經，宗師不問何等根性，概
要人參禪，豈非我法二執。殊不知禪教律三，皆如來
隨機所說，豈有死法。吾今為諸昆仲徹底說破，若真
為生死持戒，持戒亦必悟道，真為生死聽經，聽經亦
必悟道，真為生死參禪，參禪亦必悟道，真為生死營
福，營福亦必悟道。專修一法亦悟道，互相助成亦悟
道，以因地真正故也。若想做律師受戒，想做法師聽
經，想做宗師參禪，想有權勢營福，則受戒聽經參禪
營福，必皆墮三惡趣。故智者大師云，為利名發菩提
心，是三塗因，毫釐有差，天地懸隔，錯認定盤星，醍醐
成毒藥。今受戒聽經參禪營福之士，口中亦說真為
生死，心中未知生死大苦。火燒眉毛，且圖眼下。殊不
知無始劫來，頭出頭沒，枉受多少辛酸。即今幸得人
身，幸成僧相，亦經過多少艱苦。然猶未肯猛省發心，
此與燕雀處堂何異。且如今夜臘月三十，古人以喻
大命盡時，何等迫切。今人且歡呼茶飲，曾不思百歲
光陰，尚存幾許，豈不痛哉。予出家時，母舅謂曰，法師
世諦流布，吾甥決不屑為，將必為善知識乎。予曰，法
師是烏龜，善知識是忘八，總不墮此坑塹。舅曰，畢竟
何為。予曰，佛且不為，況其他也。舅曰，既爾何用出家。
予曰，只要復我本來面目。舅乃歎善。嗟嗟，予初志若
此，尚被虛名所害，不滿本志，深以為恥，況初心便要
做善知識者邪。假使做得一箇世諦善知識，濟甚麼
事。名利日重，正法日衰，壞周室者齊桓晉文耳。又吾
眼見耳聞諸善知識，唯紫柏大師一人，已證無生，已
得自在。其餘大老，建叢席，立規條，廣大周詳，名滿海
內者，臨命終時，俱未免牽纏係戀，反不若我憨翁大
師，及幽溪師伯，晚年一味默修，不管叢林中事，皆得
脫然坐逝。又不若彼雪庭禪師，靈源法師，一生不拘
小節，臨終亦得瀟然。故知門庭施設，不惟無益本分，
正復縈絆殺人。吾憾障深力薄，戒品尚多缺略，持名
猶屬散心。然既深知生死過患，故決不敢裝模作樣
大膽欺心。今二年聚首，不久擬別，故盡力抖擻屎腸，
為諸昆仲，作此最後警策，伏惟著眼珍重。
<other>歙西豐南仁義院普說</other>
諸仁者，生死事大，無常迅速，生不知所從來，死不知
所從去，是分段生死苦。念念遷流，剎那不住，是變易
生死苦。此二種苦，但是生死枝流，未是生死根源。如
何是二種生死根源。不了一真法界，不覺念起，而有
無明，妄於平等性中，分能分所，分色分心，分為無為，
分漏無漏，分依正，分因果，分善惡，分苦樂，分內外，分
<pb n="127"/>
大小，乃至種種虛妄分別，便是變易生死根源。不知
一切法因緣無性，妄計我人眾生壽者等種種知見，
妄起貪瞋癡慢等種種煩惱，便是分段生死根源。此
二種根源，總不離現前一念，虛妄無明。而虛妄無明，
正眼觀來，不在內，不在外，不在中閒，不在過去，不在
現在，不在未來，非青黃赤白，非長短方圓，非聲香味
觸法，非眼耳鼻舌身意，當下即是真空實相，但由眾
生不了，自生迷倒，流轉無窮，所以諸佛出現，祖師西
來，直指人心，見性成佛，無非破此二種根源。秖如二
祖見初祖云，我心未安，乞師安心。初祖云，將心來與
汝安。二祖良久云，覓心了不可得。初祖云，與汝安心
竟。只此覓心了不可得一語，大須著眼，莫似鸚鵡禪，
但能學語。我且問你，既了不可得，又誰為覓心者。且
如現前此身，不出地水火風空識六界。身中堅相是
地界，溼相是水界，煖相是火界，動相是風界，骨節毫
竅及腑臟疏通處即是空界，見聞覺知分別妄想是
心識界。若謂堅相能覓心者，則大地皆能覓心，溼相
能覓心者，江河海水皆能覓心，煖相能覓心者，燈灶
火乃至劫火，皆能覓心，動相能覓心者，大小風乃至
毘嵐，亦能覓心。空界能覓心者，現前虛空亦能覓心。
見聞覺知能覓心者，又喚甚麼作見聞覺知。眼如葡
桃朵，耳如新卷葉，鼻如雙垂爪，舌如初偃月，身如腰
鼓顙，都是色法，如何能見能聞能嗅能嘗能覺。意如
暗室見，昏擾擾相，自不明了，如何能知。見聞覺知既
不可得，安能覓心。如是地水火風空識六界，皆不能
覓心，畢竟誰為能覓心者。若是箇有血性的男子，到
者裏，分疏不下，體會不來，決要討箇分曉。拶到水窮
山盡處，如銅牆鐵壁相似，老鼠入牛角，直至沒興路
頭窮，向有意無意閒，忽然打失娘生鼻孔，方知能覓
所覓，果然了不可得，方是宗門最初一步。若謂此外
別有修行，便是天魔外道。若謂此後更無修行，便當
朝打三千，暮打八百，貶向阿鼻地獄。何以故，如二祖
半世弘法，將大法付與三祖後，更復混跡塵寰，濫同
乞士，以自調心。咄，既覓心了不可得，何故又說調心，
終非二祖前後自語相違。當知此事，大不容易。溈山
祖師云，此宗難得其妙，切須仔細用心。可中頓悟正
因，便是出塵階漸。生生若能不退，佛階決定可期。古
來宗匠，於此一大事因緣，何等慎重真切。豈似末世
穢濁狂禪，纔得一知半解，便向人前妄開大口，自誑
誑他，壞我祖意，貽禍無窮。當知若從了不可得處安
心，則更無一物可貪，即是隨順修行施波羅蜜，更無
一塵可染，即是隨順修行戒波羅蜜，更無人我是非
可論，即是隨順修行忍波羅蜜，更無懈怠夾雜，即是
隨順修行精進波羅蜜，更無散亂妄想，即是隨順修
行禪波羅蜜，更無顛倒愚癡，即是隨順修行般若波
羅蜜。者箇方是應無所住而生其心。除此心性法門
外，何處有戒可持，有教可看，有禪可參。況如來所制
大小律儀，皆為斷除現在未來有漏，直下安心，本是
至圓至頓。如來所說一代時教，皆是破除我法二執，
直下安心，亦是至圓至頓。祖師千七百則公案，皆是
隨機設教，解黏去縛，斬破情關識鎖，直下安心，亦是
至圓至頓。若不能斷有漏法，即不知戒意，不能破我
法二執，即不知教意，不能斬破情關識鎖，即不知祖
師西來意。既不知戒意教意祖意，縱三千威儀，八萬
細行，性業遮業，悉皆清淨，止是人天小果有漏之因。
縱三藏十二部，無不淹貫，談說五時八教權實本跡
皆悉明了，止是貧人數他寶，身無半錢分。縱公案爛
熟，機鋒轉語，頌古拈古，上堂普說等，一一來得秖足
長慢飾非，欺誑人天，皆所謂因地不真，果招紆曲，邪
人說正法，正法亦成邪。故圓覺經云，末世眾生，無令
求悟，唯益多聞，增長我見，但當精勤降伏煩惱，未得
令得，未證令證，此之謂也。諸仁者出生死事，大不容
易。蕅益道人，二十四歲出家，真為生死大事，真不著
<pb n="128"/>
一毫意見，真不用一點氣魄，真不為一些名利。只因
藏身不密，為一二道友所偪，功用未純，流布太蚤，遂
致三十年來，大為虛名所誤。直至於今，髮白面皺，生
死大事，尚未了當，言之可羞，思之可痛。所以平生誓
不敢稱證稱祖，犯大妄語，誓不敢攝受徒眾，登壇傳
戒。邇來并誓不應叢林請，開大法席，蓋誠不肯自欺
自誤故也。今玄邃吳居士，普為緇素，特請開示超生
脫死法門。蕅益自實未曾超生脫死，如何可開示人。
然既同在生死海中，幸於出生死法，頗知真正路頭，
故不妨與諸仁者平實商量最初一步。果欲超生脫
死，第一不得意見卜度，第二不得氣魄承當，第三不
得雜名利心。適閩之南，適燕之北，路頭一錯，愈趨愈
遠，此實言言血淚，字字痛心。秖恐愁人莫向無愁說，
說與無愁總不知耳，諸仁者還知愁麼。佛言得人身
者如爪上土，失人身者如大地土，一口氣不來，便向
驢胎馬腹胡鑽亂撞，動經千生百劫，得出頭來，知是
幾時。況末世邪師說法如恆河沙，一盲引眾盲，相牽
入火坑。故永明大師云，無禪有淨土，萬修萬人去，有
禪無淨土，十人九錯路。我憨翁大師又云，今時若有
禪無淨，奚止十人九錯，敢保十一箇錯在。此皆深慈
大悲，真語實語。伏願諸仁者，莫墮狂野覆轍，直須痛
念無常，信願念佛，求生淨土。此生不向今生度，更向
何生度此身。珍重。
<other>歙浦天馬院普說</other>
華嚴經云，若人欲了知，三世一切佛，應觀法界性，一
切惟心造。金剛經云，一切有為法，如夢幻泡影，如露
亦如電，應作如是觀。當知二偈，旨趣無別，既惟心造，
皆是有為，既惟有為，皆如夢幻。然有為有二，一有為
有漏，即六凡法界，二有為無漏，即四聖法界，十界聖
凡雖別，究竟皆惟心造，而有為有漏如夢幻，有為無
漏順法性故，非夢幻也。何謂六凡皆唯心造。若一念
與上品十惡相應，則法界舉體而為地獄，一念與中
品十惡相應，法界舉體為畜生，一念與下品十惡相
應，法界舉體為餓鬼，一念與下品十善相應，法界舉
體為修羅，一念與中品十善相應，法界舉體為人道，
一念與上品十善相應，法界舉體為天道。此六道者，
不但三塗，及下界人天，生死往還，如幻如夢，假饒非
想非非想處，不免墮落空亡，皆如夢幻也。何謂四聖
皆唯心造，若能知苦斷集，慕滅修道，勤修戒定慧品，
得證偏真涅槃，則法界舉體而為聲聞。能諦觀流轉
還滅十二因緣，而得覺悟，則法界舉體為獨覺。能以
先知覺後知，先覺覺後覺，廣修六度萬行，自利利他，
則法界舉體為菩薩。菩薩復有四種，若依生滅四諦，
發四弘誓願，三大阿僧祇劫，伏惑度生，即是藏教菩
薩。依無生四諦發四弘，先斷正使，扶習潤生，度如幻
眾，即通教菩薩。依無量四諦發四弘，不但化度六凡
出分段生死，兼度三乘權聖出變易生死，即別教菩
薩。若能徹悟現前一念心性，本自豎窮橫遍，眾生迷
之舉體為集苦，而此心不減，諸佛悟之舉體為道滅，
而此心不增，妙心雖同，迷悟懸隔，遂依無作四諦發
無上菩提心，稱性修行六度萬行，自覺覺他，即是圓
教菩薩。此四種菩薩所修福智，便名有為無漏。況功
行圓滿，同歸無上菩提，則法界舉體而為四智菩提。
無漏身土，盡未來際，利樂有情，豈可亦謂之如幻如
夢乎。然四聖中，二乘雖出生死，但證偏真，不達心性
全體，僅名有為無漏。諸佛菩薩，能證心性全體，故約
全性起修，即名有為無漏可也。若約全修在性，即名
無為無漏可也。金剛經如幻如夢者，為破凡外二乘
我法二執言之。夫夢境雖空，而夢心即是覺心，幻事
雖虛，而幻本亦不全虛，泡雖無實，而非無水，影雖無
實，而非無質，則知六凡生死往還，雖如幻夢，而佛性
亦不斷滅，但日用不知耳。菩薩了知現前一念心性，
亙古亙今，本不生滅，上等諸佛，下等眾生，雖欲不上
<pb n="129"/>
求下化，不可得也。然雖發大菩提心，無始虛妄。無明
習重，觀力輕微，恐易退轉，必須將此圓解，專念阿彌
陀佛，求生極樂世界。蓋吾現前一念心性，既本豎窮
橫遍，則本具無邊剎海。於我心性無邊剎海中，實有
十萬億剎外之極樂世界，實有現在阿彌陀佛，先證
心性，慈悲接引一切迷流。我今以此菩提心力，稱彼
名號，便與阿彌陀佛如空合空，水合水。故稱名一聲，
即一聲一心不亂，稱名十聲，即十聲一心不亂，乃至
稱名七日，即七日一心不亂。以正稱名時，更無二心，
更無可亂故也。或謂十惡五逆，臨終十念，尚得往生，
何必平日矻矻稱名，此大不然。經云，十惡五逆得往
生者，必過去曾種菩提種子。若無菩提種子，何能遇
善友，縱遇善友勸發，亦何能頓生信願，稱念弘名邪。
故凡修心淨業之士，急須薦取妙心，發菩提願，稱念
阿彌陀佛。雖不斷惑，亦能帶業往生，橫超三界，乃不
可思議法門。十方諸佛，以無量舌，無量音，歎此法門，
猶莫能盡，應當諦信而力行之。今篁南聖河吳居士，
與堅密法友，特為令先慈成淨優婆夷洪太孺人請
說法要，敬為拈出。
<other>茶話</other>
<other>荅卓左車茶話（原問博山啟附）</other>
（上堂則超佛越祖，接眾則權引中下。此流俗宗匠，未悟心法者，所必墮之窠臼，致禪教律及淨土諸
法，俱失綱宗，俱成實法，智者無所適從，愚人蔑棄一切，有自來也。佛言，若人專念彌陀佛，是名無上
深妙禪。如今弄虛頭逞精魂漢，一味胡言亂語，定不如真實參究念佛底人。寧為上上人撥無淨土，
令悟土即心，不應為中下人收作權乘，破壞真法。況法王於法自在，隨時應機，自無陳見，何必依他
古宿，揚禪抑淨，伏乞豎吹毛劍，擊塗毒鼓，大轉法輪。如何是念佛門中通身入理向上一路，直踏毘
盧頂上行作略。如何是學人初下手時，便離四句絕百非念佛。如何是念佛人最後極則淆訛處腦
後一鎚。從來宗門語句，壁立萬仞，一涉淨土，定屬廉纖。冀和尚將向來自性彌陀惟心淨土等語，撇
向一邊，親見如來境界，快說一番，震動大千世界。）
宗乘與淨土，二俱勝妙法。眾生根性異，不免隨機說。
向上一著，非淨非禪，即禪即淨，才言參究，已是曲為
下根。果大丈夫，自應諦信是心作佛，是心是佛。設一
念與佛有隔，不名念佛三昧。若念念與佛無閒，何勞
更問阿誰。故參究誰字，與攝心數息等，皆非淨土極
則事也。淨土極則事，無念外之佛，為念所念，無佛外
之念，能念於佛。正下手時便不落四句百非，通身拶
入，但見阿彌陀佛一毛孔光，即見十方無量諸佛，但
生西方極樂一佛國土，即生十方諸佛淨土，此是向
上一路。若捨現前彌陀，別言自性彌陀，捨西方淨土，
別言惟心淨土，此是淆訛公案。經云，三賢十聖住果
報，惟佛一人居淨土。此是腦後一鎚。普賢十大願王，
導歸極樂，誰敢收作權乘。憶佛念佛，不假方便，自得
心開，誰謂定屬廉纖。但能深信此門，依信立願，依願
起行，則念念流出無量如來。遍坐十方微塵國土，轉
大法輪，照古照今，非為分外，何止震動大千世界而
已。欲知納僧家事，不妨借中峰一偈，通箇消息。偈曰，
 禪外不曾譚淨土，須知淨土外無禪。兩重公案都拈
卻，熊耳峰開五葉蓮。 
<other>示念佛法門</other>
念佛法門，別無奇特，只深信力行為要耳。佛云，若人
但念彌陀佛，是名無上深妙禪。天台云，四種三昧，同
名念佛，念佛三昧，三昧中王。雲棲云，一句阿彌陀佛，
該羅八教，圓攝五宗。可惜今人，將念佛看做淺近勾
當，謂愚夫愚婦工夫，所以信既不深，行亦不力，終日
悠悠，淨功莫剋。設有巧設方便，欲深明此三昧者，動
以參究誰字為向上。殊不知現前一念能念之心，本
自離過絕非，不消作意離絕，即現一句所念之佛，亦
本自超情離計，何勞說妙譚玄。秖貴信得及，守得穩，
直下念去，或晝夜十萬，或五萬三萬，以決定不缺為
準，畢此一生，誓無變改。若不得往生者，三世諸佛，便
為誑語。一得往生，永無退轉，種種法門，咸得現前。切
忌今日張三，明日李四，遇教下人又思尋章摘句，遇
宗門人，又思參究問荅，遇持律人又思搭衣用缽，此
<pb n="130"/>
則頭頭不了，帳帳不清。豈知念得阿彌陀佛熟，三藏
十二部極則教理，都在裏許，千七百公案向上機關
亦在裏許，三千威儀，八萬細行，三聚淨戒，亦在裏許。
真能念佛，放下身心世界，即大布施。真能念佛，不復
起貪瞋癡，即大持戒。真能念佛，不計是非人我，即大
忍辱。真能念佛，不稍閒斷夾雜，即大精進。真能念佛，
不復妄想馳逐，即大禪定。真能念佛，不為他歧所惑，
即大智慧。試自簡點，若身心世界，猶未放下，貪瞋癡
念，猶自現起，是非人我，猶自挂懷，閒斷夾雜，猶未除
盡，妄想馳逐，猶未永滅，種種他歧，猶能惑志，便不為
真念佛也。要到一心不亂境界，亦無他術，最初下手，
須用數珠，記得分明，刻定課程，決定無缺，久久純熟，
不念自念，然後記數亦得，不記亦得。若初心便要說
好看話，要不著相，要學圓融自在，總是信不深，行不
力。饒你講得十二分教，下得千七百轉語，皆是生死
岸邊事，臨命終時，決用不著。珍重。
<other>示念佛三昧</other>
念佛三昧，名寶王三昧，三昧中王。凡偏圓權實種種
三昧，無不從此三昧流出，無不還歸此三昧門。蓋至
圓頓之要旨，亦三根普利之巧便也。眾生心性，一而
已矣。只此一心，法爾具真如生滅二門。正隨緣而不
變，名真如門，即不變而隨緣，名生滅門，依真如門說
圓實教，依生滅門說偏權教，離真如無生滅，權是實
家之權，故可為實施權，離生滅無真如，實是權家之
實，故須開權顯實，為實施權。有藏通別教之三，開權
顯實，統惟圓教之一。權實四教，無非念佛法門，所謂
念自佛，念他佛，雙念自他佛，約四教成十二種念佛
三昧。又常行等四種三昧同名念佛，一一三昧，各具
十二，則四十八種。復次念他佛者，或念相好，念法門，
念實相，以例念自念雙，亦可各三，廣歷四三昧，四教
則一百四十四種，一一種，復有無量境觀差別，非言
可宣。而持名一法，出佛說阿彌陀經，仍在前來種種
三昧之外。觀經云，汝若不能念彼佛者，應稱無量壽
佛名字是也。此持名法門，雖似曲為中下，仍復最頓
最圓。蓋所持之心，無論解與不解，當體無非一境三
諦。能持之心，無論達與不達，當體無非一心三觀。請
嘗言之。六字彌陀，為因名故名，為因心故名，為亦名
亦心故名，為非名非心故名。若因名故名，名應自持，
何待心持，又名能自持，與心何預。若因心故名，是心
本有名，則不持時，名何不現。若亦名亦心故名，名能
有名，何待於心。心能有名，何待於名。又此名字，誰半
屬名，誰半屬心，且不持時，名中半名雖無，心中半名
應在。離既各無，合云何有。若非名非心故名，既非名
非心，何能更有彌陀名字。如此推名，名字性空，緣生
幻有。一名字性，即一切名字性，名字即法界。中道實
相，舉一全收，無一法在名字外，所念境諦既爾。能念
觀智，例此可知。復次束此境三，總名妙假，舉正報該
依報，舉化主該徒眾，舉假名該實法，一句名號，三千
歷然故。復次束此觀三，總名為空，以覓心無朕故。復
次名若是心，復何為名。名若非心，心何持名。心若是
名，復何為心。心若非名，名何預心。於其中閒，無是非
是，豈非即中。虎谿云，境為妙假觀為空，境觀雙亡即
是中，亡照何嘗有先後，一心圓絕了無蹤。此之謂也。
悟此理而持名，則一稱一念。頓圓無上菩提，縱未悟
而捻珠記數，矻矻窮年，未嘗不暗合道妙。全在妙境
妙觀之中，久久熏習，性德漸顯。如染香人，身有香氣，
不假方便，自得心開。此蓮宗諸祖，所以極力弘揚也。
誰有智者，捨此別求歧徑哉。
<other>除夕荅問</other>
維那問，臘月三十日，請師直拈向上一著。荅，本具現
成，不從人得。西堂問，本具現成，因甚欲證而不能即
證。荅，何勞欲證。良久曰，欲證者稀。乃曰，文殊起佛見
法見，世尊貶向二鐵圍山。高峰云，今日有起佛見法
<pb n="131"/>
見，便應合掌讚歎。何以故，時節若到，其理自彰。世尊
貶文殊，為誡心外求佛法者。高峰讚二見，為勸甘棄
佛法者。惟達心外別無佛法，方可熾然求於佛法。古
人不著佛法僧求，如是而求，豈似今人，才說求佛求
法，便昧性具之宗，才說無佛無法，便欲全廢修證。偏
邪之見，何預圓宗。眾居士問，大慧荅中庸首三句為
三身，有過無過。荅，宗眼圓通，隨拈皆得，灼然無過。然
是大慧之中庸，非子思之中庸也。進問，何故清涼國
師謂，妄欲和融儒釋者，應墮無閒。荅，儒是世閒法，執
同則謗出世法，所以犯墮。今稟華嚴事事無礙之宗，
如遍行外道，同證解脫，又稟法華開顯之旨，治世語
言，皆順正法，故無過也。惺谷禪師云，為門外人說同
句不同，彼必反生疑謗，為入門人說異句，不異，彼必
狃於舊習，為升堂人說雙亦句，令知差別源委，為入
室人說雙非句，麤言細語，同歸第一義諦。儒釋但假
立名字，有何同異可論哉。進問，且如喜怒哀樂之未
發謂之中，與一念未生為同為別。荅，若熾然喜怒哀
樂時，仍是未發之中，可謂一念不生全體現。若離現
前一念，別求一念未生前，謂是向上，全墮滅相法塵。
當知念即無念，故云未生，喜怒哀樂即無喜怒哀樂，
故云未發。恁麼會得，方許說同，其或不然，四句俱謬。
又問，菩提流支是大乘法師，何於達磨興毒。荅，南嶽
思大師亦受七毒，此皆二義。約實則權位大士，不達
圓乘，如增上慢四眾，打常不輕是也。約權則正顯南
嶽達磨之妙，如調達真善知識是也。西堂問，既云教
外別傳，何復云楞伽四卷可以印心。荅，教外別傳，即
教內真傳，如因指見月，指非是月，不謂所指非月也。
離經一字，即同魔說，不以經卷印心，何名傳佛心印。
又吾宗乘妙處，奪情不奪法，執著文字，須云不立，若
執不立，妙藥反成大病，卻是依文解義，三世祖冤，所
以仍須以教印心也。凡看宗語，須具超方眼目。且如
神秀偈，五祖教人禮拜持誦，依此修行，可作佛祖，六
祖書偈，以鞋抹之云，亦未見性。人皆謂與奪互換，又
詭護六祖。不知此時，佛法尚盛，人情尚淳，彼追逐者，
皆英傑為法而然，絕非爭虛名虛位，何必如兵不厭
詐之局，貽羞法門哉。當知秀偈，雖涉漸修，千穩百當，
祖偈，雖甚圓頓，毫釐有差，天地懸隔，得則直超，失則
永墜。五祖賞則真賞，罰則真罰，非詭態也。且必密付
信衣，遣令他去者，正欲與六祖共扶圓門漸修之慧
命，不忍使現在未來眾生，誤墮坑塹，乃為密護神秀，
故致六祖備受逋逃驅逐之苦。使一時表彰，分以半
座，何得有此。豈五祖亦曾受金幣故，法嗣不厭眾心，
六祖亦以薦書得法故，雖受源流，而心虛膽怯，不能
登座揮麈哉。若能於語錄看出文外之旨，亦能於千
經萬論看出文外之旨，便不是依文解義，亦復不離
經論一字。如或不然，三藏十二部，千七百公案，皆標
月指。認祖指為月，與認佛指為月，何以異哉。
<other>為大冶</other>
禪教律三，總非心外有法，是故分執之固謬也，合求
之亦謬也。分執鬥諍滋生，合求泛濫無統，皆由不知
痛為生死，直趨菩提，所以圖名不圖實，圖枝末不圖
根本耳。夫禪教律，皆名也，真能自覺覺他，乃其實也。
機鋒轉語，偈頌拈提，禪之枝末也。透脫識情，禪根本
也。消文衍義，章句名相，教之枝末也。觀心入證，教根
本也。著衣持缽，錫杖芒鞋，律之枝末也。斷有漏法，律
根本也。苟依禪透脫識情，何患不觀心入證，斷有漏
法乎。苟依教觀心入證，何患不斷有漏法，透脫識情
乎。苟依律斷有漏法，何患不透脫識情，觀心入證乎。
不惟分無可分，亦且合無可合。分無可分，故古來大
聖大賢，無不貫通三學者，合無可合，故古來真實知
識，無不各專一門者。六祖南嶽等，未嘗為人授戒說
經也。窺基長水等，未嘗為人棒喝授戒也。道宣懷素
等，未嘗為人上堂講經也。降自近代尊宿，亦有古風
<pb n="132"/>
可仰，如壽昌禪師，深知教律之意，終不授戒說經。雪
浪法師，深知禪律之意，終不提拈授戒。大會示權二
律主，亦知禪教之意，終不譚宗說教。至紫柏大師，學
淹三藏，果證無生，道高德厚，杲日麗天，乃一生絕不
上堂，不講經傳戒，秖令人真參實究，深入經藏，誓持
根本五戒而已。其視法門中事，何等尊重。豈似後人，
茫無所知，肆無忌憚，敢於輒自上堂講演傳戒，如賤
丈夫之登壟斷，幾何不以如來正法，為戲劇之具也。
嗚呼痛哉，江右大冶賢者，苦求一言，發明三學根源。
予謂學人出門一步，先須痛絕眼前虛名小利，百年
活計，必當置身千古聖賢之列，誓就現前一念，識取
三學真正血脈，仍向紅爐烈燄中，千錘百鍊勿為躍
冶之金，然後晦跡韜光，向古廟香爐安身立命，畢志
不起一念浮動心，直俟絕後再甦。譬如冷灰豆爆，無
秋毫意必固我，方可作陶凡鑄聖大冶矣。大眾珍重。
<other>辛卯除夕茶話</other>
諸方茶話，多說向上事。朽旭不然，與諸友說家常受
用耳。佛制比丘，行六和敬，所以僧伽，名和合眾。身和
同住，口和無諍，意和同悅，戒和同修，見和同解，利和
同均，遵此六和，乃名僧寶，其要只一慈心也。佛告比
丘，汝等應當身業行慈，口業行慈，意業行慈，當知慈
能關閉諸惡趣門，普生無量眾善。慈心之人，瞋者見
之歡喜，怖者見之安隱，憂者見之開釋，苦者見之悅
樂，乃至鳥獸見之不生毒害恐怖之心。試觀魔亦現
佛相好光明殊特，而令見者恍惚不安，以無慈心也。
佛亦現明王相，忿怒威猛，而令見者拔罪生善，以有
慈力也。朽旭生平，不曾為一人薙頭，亦不曾為一人
改名，凡同住者，十方彼此，法道為親，情無適莫。但願
諸友，各修慈心三昧，不可隨俗徇污，亦勿矯強立異，
恪遵佛戒，痛革妄情，除得一分習氣，是一分修行，融
得一分偏私，是一分學問。朽旭德薄緣淺，誓不圖熱
鬧門庭，世諦流布，須各為大事，念報深恩，互相砥礪，
力挽頹風，庶不辜同住一番。最後臘月三十日到來，
保有真實受用，不至如落湯螃蟹也。珍重。
靈峰蕅益大師宗論卷第四之一
<sarticle><article>靈峰蕅益大師宗論卷第四之二</article></sarticle>
<other>說</other>
<other>作法說</other>
破戒雖惡，覆藏尤惡。無過雖善，改過尤善。改過一塗，
三世諸佛，證菩提之通津也。故五悔法門，凡夫迄等
覺，無不藉為進趣方便。憂悔吝者存乎介，震無咎者
存乎悔。禍福無門，唯人自召。世人正造罪時，實是大
惡。不以為恥，向人發露，善中之善。反以為羞，甘於惡
而苦於善，遂成惡中之惡，永無出期。顛倒愚癡，莫此
為甚。眾中懺悔，能使不犯者倍加警策，已犯者深生
慚愧。或亦發心懺悔，學好者增長善根，譏笑者亦植
遠因，兼可消我夙罪，誡我未來。如來立法，決定不錯，
違佛語者，非佛弟子。矧造已能悔，即是猛勇丈夫，可
敬可畏。勇改一念，成佛正因，非具真信心深善根，不
能將此法門流通人世。凡能此者，皆當與勇施比丘
同垂不朽。合掌而說偈曰， 罪性本無生，何須復覆藏。
覆藏罪成有，不覆罪乃空。嗟彼無慚人，藉口觀實相。
作法尚不能，豈達無生理。若實了無生，罪相即實相。
罪既即實相，故無可覆藏。如因病求藥，乃獲得仙丹。
輕身而飛舉，勝無病凡庸。不捨作法懺，而入無生理。
後後固具前，前前亦通後。慎終能如始，深達諸緣起。
不欺於三寶，及護法天龍。將此真切心，自度復化他。
回向安樂邦，是名大乘道。 
<other>妙安說</other>
三界無安，猶如火宅。惟深入火光三昧者，能轉煩惱
業報之火為智慧火，於中遊戲出沒自在無礙，乃名
妙安。夫煩惱火與智慧火，體一而異名者也，非煩惱
滅而智慧生。以無智慧時，煩惱決不滅故。亦非智慧
<pb n="133"/>
生而煩惱滅，以有智慧時，煩惱已先謝故。如暗時無
明，明時無暗，暗不障明，明不破暗。二法從不相到，以
明暗無體，同以虛空為其體故，如是智慧煩惱無體，
同以心性為其體故。如火大緣於糞境，臭氣逼人，緣
於栴檀，馨香遠徹。心性亦爾，緣利為三塗，緣名為修
羅，緣五常十善為欲界人天，緣四禪四空為色無色
界，緣無漏偏真為聲聞緣覺，緣六度萬行自利利他
為菩薩，緣於實相則名為佛。夫心雖隨緣具成十界，
其性仍非十界，猶火隨緣具有香臭，其性仍非香臭
也。夫十界法外，別無自心，而一一界心，還出十界，猶
香臭草木外，別無火體，而一一草木火種，還燒一切
諸草木也。法華三乘人天，龍女闡提，無不授記作佛，
以一切草木之火，同一火性故也。能知一火一切火，
一切火一火者，不於煩惱火外，別求智慧火，不于業
火外，別求神通三昧火，不于苦報火外，別求法性真
火，併世閒聰明而置諸佛法，是謂即煩惱火成智慧
火。用推人之手扶人，毀人之口讚人，怨憾人之心愛
人慈人，是謂即業火成解脫火。知此根身器界，一一
唯心，不作彼此人我種種情見，則鑊湯爐炭劍樹刀
山，皆納僧家樂意三昧，何況人閒小小逆境惡緣，寧
非磨礱性真之具。是謂即苦火成法身火，是謂火光
三昧。偈曰， 迷時妙法成生死，悟後三千性寂然。寂然
元不落空亡，生死何嘗有實體。為實施權說迷悟，開
權顯實迷悟絕。迷情絕處悟無棲，權實二名亦無寄。
非權非實法之本，心佛眾生性匪殊。依此建立權實
門，及以本跡不思議。譬如蓮華不異時，四微亦復無
差別。而說華因蓮為果，果又生因不可盡。若人識得
心蓮華，長在三界非界攝。便能恆轉如是經，百千萬
億無數卷。序正流通及勸發，一彈指頃功圓滿。 
<other>謙光說</other>
易曰，謙，德之柄也。謙尊而光，卑而不可踰，此與當仁
不讓於師之旨無殊。經云，心佛眾生三無差別。眾生
與佛平等，不應輕於一切，故示以謙。佛與自心平等，
不應諉能於佛，故策以不讓。不讓故無卑劣慢，謙故
無增上慢，及我慢邪慢，此謙之實義也。欲契此實義，
應諦觀現前一念心之自性。適言其有，覓不可得，適
言其無，應用無盡。以為在內，周遍六虛，以為在外，覺
滿身際。以為即身，夢不俱寐，死不俱滅。以為離身，除
卻四大六根，畢竟便無形相。是知凡夫終日在妄之
心性，即離過絕非之心性，不俟成佛而後離過絕非
也。夫我心性本自離過絕非，何得讓能於佛，一切眾
生心性亦罔不離過絕非，何得稍生忽慢。由不讓故，
上合十方諸佛，與佛如來同一慈力，由不輕故，下合
十方眾生，與諸眾生同一悲仰。是謂尊而光，卑而不
可踰，君子之終也。
<other>孝聞說</other>
世出世法，皆以孝順為宗。梵網經云，孝順父母師僧
三寶，孝名為戒。蓋父母生我色身，師僧生我法身，三
寶生我慧命，是故咸須孝順。而欲修孝順者，尤須念
念與戒相應。如曾子云，無故而殺一蟲蟻，非孝也。無
故而折一草木，非孝也。世孝尚爾，況出世大孝乎。以
要言之，真能孝順父母師僧三寶，決不敢犯戒造惡。
經言孝名為戒者，正欲人以戒為孝故也。夫世閒孝，
以朝夕色養為最小，以不辱身不玷親為中，以喻親，
於道為大。出世孝亦如是，勤心供養三寶，興崇佛事，
小孝也。脫離生死，不令佛子身久在三界淪溺，中孝
也。發無上菩提心，觀一切眾生無始以來皆我父母，
必欲度之令成佛道，此大孝也。舜，盡世閒大孝之道，
玄德升聞於堯而為天子。今出家兒，盡出世大孝之
道，玄德聞於法界，必成無上菩提明矣。
<other>洗心說</other>
夫心性本自離過絕非，靈明清淨，秖由無始無明，迷
理為咎，妄有三惑。譬如浮雲，翳彼太虛，然浮雲決不
<pb n="134"/>
從太虛外來，以虛空性無外故。則無明三惑，亦豈從
心性外來，而心性豈有外哉。心性無外，何有能洗所
洗，當知既約全體成迷，假說能翳所翳。亦約全迷歸
悟，假說能洗所洗。全體成迷，猶全水成冰，冰即翳水
而不令流動也。全迷歸悟，猶全冰成水，水即融冰而
不令質礙也。於一心中，既妄成三惑，了彼三惑，即成
妙三止矣。體真止者，了知十界無非一心，能融界內
界外見思之惑。方便隨緣止者，了知一心具足十界，
能融界內界外塵沙之惑。息二邊分別止者，了知一
心十界十界一心不可思議，能融根本無明之惑。由
能融惑也，三止皆有止息義焉。由能了知也，三止皆
有停止義焉。由惑與理無二體，能融所融，能知所知，
無二致也，三止皆有不止止義焉。三止各具三義，則
是九義。九義秖是三止，三止秖是一心。一心本無能
洗所洗，而能洗所洗宛然不濫。易傳曰，聖人以此洗
心退藏於密，義極於此。大經曰，三德若縱，亦不名妙，
三德若橫，亦不名妙，三德不縱不橫，名祕密藏，乃名
為妙。契此妙密，功在於智。發此妙智，不離於心。心智
既發，則三惑融泮，如湯消冰，假名為洗。請更以佛頂
證之。經云，指皆是物，無是見者。此明妙心離一切相，
體真止也。又云，微細發明，無非見者。此明妙心即一
切法，方便隨緣止也。又云，此見及緣，元是菩提妙淨
明體，云何於中有是非是。此明妙心離即離非，是即
非即，息二邊分別止也。即此一章，宛具三止。即彼三
止，各含三義。若向此處真實體會，不泥語言文字，亦
不悖語言文字，從見色聞聲處分疏得下，從語言文
字中照剖得來，方知一代時教，千七百公案，說來說
去，無不是者箇道理，千變萬化，總是一條線索。一條
線索，具足千變萬化，便可坐微塵裡，轉大法輪。剖一
塵，出大千經卷，以大千經卷，收入一塵。亦不見有大
千相，亦不見有一塵相，亦能使大千一塵，各各宛然，
不相妨礙，不相映奪，是謂至顯至露，至微至密。是謂
非顯非密，亦顯亦密。是謂無可洗而洗，是謂若欲淨
土，當淨其心。隨其心淨，則佛土淨矣。
<other>慈濟說</other>
佛道曠濟，以孝為宗。孝該萬行，以慈為要。慈心三昧
之力，毒藥可為甘露，刀杖化為天華，誠救劫濁之良
藥，解冤業之神咒也。嗚呼，四大同體，覺性無差，何彼
何我，孰怨孰親。由迷強故，橫計是非，由執重故，妄成
憎愛。愛則相生不斷，憎則相害不息，順則憎復成愛，
逆則愛復成憎。憎愛遞來，怨親互作，別業同造，劫感
刀兵。設不修行大慈，何以濟茲大難。誠能設七境以
繫心，施三樂而調意，乃至上怨緣中，與以上樂，心生
喜悅，無復嫉惱。以此定向刀山，刀山必折，以此定向
火湯，火湯必滅。故知普門究竟無畏神力，不離吾人
現前一念慈心也。設滿閻浮人，盡修此慈心三昧，娑
婆不即轉為淨土者，三世諸佛即為誑語。縱大地造
殺，一人獨修此，一人未嘗不獨得清泰也。唯智者能
深信之。
<other>念佛三昧說</other>
全城章絜之述乃翁宇衡生平實行，臨終念佛坐逝，
及其先慈武碩人，得秉歸戒，正念善終因緣，乞予一
言，莊嚴淨土。淨名經云，若欲淨土，當淨其心。二先尊
心既淨矣，土安得不淨乎。且居士孝思不匱，深向法
門，心又淨矣，土安得不加淨乎。是何俟予言，而予始
可以言也。妙宗鈔云，五濁輕則同居土淨，體空巧方
便土淨，圓三觀實報土淨，究竟證寂光土淨。夫淨土
之道，若大路然，固不難知，淨土之理，若大海然，豈一
蹴盡乎。令先人五濁習輕，同居之淨，蓋可必也。至於
淨方便實報寂光，善繼善述，全賴君之孝思。居士但
諦審諦觀此一念孝思，在內邪，在外在中閒邪，過去
邪，現在未來邪，青黃赤白邪，長短方圓邪，自生邪，他
生共生無因生邪，有邪，無邪，亦有亦無，非有非無邪。
<pb n="135"/>
如是觀已，於心無所取，於法無所著。了知孝思，當體
即空即假即中，即空故見思淨，即假故塵沙淨，即中
故無明淨，三惑淨故，三土亦淨。自心三土淨，故父母
三土隨淨，以無心外之父母故。如觀一念孝思，任運
能淨三惑，觀一切善念，一切惡念，一切無記念，亦復
如是，是名覺意三昧，亦名念佛三昧。以知自心即空，
得見化身佛，知自心即假，得見報身佛，知自心即中，
得見法身佛。如觀自心，能見三佛，則念三佛，亦即顯
發自心三德。故曰，觀身實相，觀佛亦然，觀佛實相，觀
身亦然。生佛不二，父子一體，能度所度，俱不思議。慎
毋曰，但向父母未生前薦取也，饒你說箇父母未生，
早已有無邊生死，而只向現前一念覷破，何嘗是父
母生的。故曰，十世古今，始終不離於當念，了卻目前，
更無剩法。深思之。
<other>孕蓮說（亦名求生淨土訣）</other>
癸未冬，予弘法華於普德，李石蘭居士，忘其齒爵，最
先皈依，時有求子凡情，予名曰淨育。越三年，則轉其
求子之心，塑佛像朝夕戀慕，一意求生淨土矣。予語
之曰，世閒生育，膿血雜亂，安得稱淨，唯蓮華化生，乃
真淨育，居士當別號孕蓮，予更請以要訣券焉。古人
謂愛不重不生娑婆，念不一不生極樂，居士既不求
子，則愛已輕，又能塑佛，則念已一。乃更有要訣者，蓋
莫切於是心作佛，是心是佛二語也。夫栴檀不過世
閒木耳，燒則成灰，雕則成像，豈非隨心所作乎。既成
像矣，朝夕禮拜瞻對，朝夕在心目中，心外無佛，豈非
即心而是乎。若知所雕佛像，的的心作心是，則知極
樂彌陀，亦的的心作心是也。若知極樂彌陀，心作心
是，則知十方三世一切諸佛，亦的的心作心是也。若
知一切諸佛心作心是，則知一切淨土，亦的的心作
心是也。以唯心淨因，育唯心淨果，無生而生，生即無
生。操此券而猶墮疑城，斷不可得，悟此訣而猶謂淨
土法門，不至圓頓，尤不可得矣。
<other>陳子法名真朗法號自昭說</other>
詩曰，既明且哲，以保其身。夫身非七尺肉團之謂也。
聖人以天下為一身，以萬古為一息，故必天地位，萬
物育，而後謂之保身。大學明明德於天下，論語一日
克己復禮天下歸仁，皆此理也。王陽明超漢宋諸儒，
直接孔顏心學，一生示人，唯有致良知三字。良知者，
性德靈明之體，大學之所謂明德，論語之所謂已，詩
之所謂身也。致者，稱性圓照之功，大學之所謂明，論
語之所謂克，詩之所謂保也。苟不悟良知，則何所用
其致，苟不用致之之功，則良知何由全體顯現得大
受用。故吾命汝名曰真朗，即直指汝良知本體，欲汝
全性起修也，又命號曰自昭，欲汝念念致其良知，不
向外求，全修在性也。果能顧名思義，何難憲章姚江，
祖述洙泗，又何難遠溯熙河，朝宗於香水大海也哉。
<other>法器說</other>
盈天地閒，皆器也。天為覆器，地為載器，日月為照明
之器，虛空為容受之器。夫誰為不器者，其唯形而上
者乎。然形而上者，使離於天地，日月虛空萬物，不幾
為兔角龜毛哉。縱天地日月虛空萬物外，果別有一
法，名之曰道。其誰見聞之。設可見聞，又一器而已矣。
何名不器，吾是以知形而上者謂器即不器。器即不
器，乃可稱法器耳。子以四教，文行忠信。文行忠信，古
之學者以之為道，今之學者以之為器。顏子博文約
禮，而欲從末由，則何器非道。由求赤各得其偏，而富
強禮樂，則何道非器。惟吾佛門亦然，三藏十二部，佛
之以文教也，四等六度，佛之以行教也，至誠心深心，
回向發願心，佛之以忠信教也。文為般若德，行為解
脫德，忠信為法身德。般若有三，謂文字觀照實相，亦
三德也。解脫有三，謂性淨圓淨方便淨，亦三德也。法
身有三，謂自性受用變化，亦三德也。三三不為多，一
三不為少，不縱橫，不並別，隨拈一法，諸法頓彰，何器
<pb n="136"/>
而非道，何道而不具足一切器。先儒謂物物一太極，
太極本無極，庶幾近之。蓋以太極為太極，則太極亦
一器矣。知太極之本無極，而物物無非太極，則物物
無非道矣。以此持戒，名無上戒，以此念佛，名無上禪，
以此閱教，名甚深般若，以此禮拜持誦作諸善事，名
普賢行門，將此隨類度生，名遊戲神通。若未悟此，而
勤修行門，秖名有漏有為。若離諸行門，而別求向上
一著，秖名龜毛兔角，亦名捉影捕虛。故不曰不器，而
曰法器。夫器以法稱，不逃空於器外，不局有於器中，
非有非空，超諸戲論。真儒邪，真佛邪，吾不得而區局
之矣。
<other>聖學說</other>
佛祖聖賢之學無他，求盡其心而已。盡其心者，不於
心外別立一法，不於心內欠缺一法。是故為子臣弟
友，止孝忠順信，充惻隱辭讓羞惡是非之心，而仁義
禮智不可勝用，造次顛沛必於是，可以久處約，長處
樂，皆由了達心外無法故也。六祖云，法法皆通，法法
皆備，而無一法可得，名最上乘。今人甫欲通備一切
法，必捨自心而求諸外，甫說法皆無實，必固守癡頑，
而不知藉境鍊心，無怪乎不墮枝離之學，便落暗證
之坑也。夫不知萬法唯心，泛求諸事事物物，安得不
罔，不知心具萬法，獨取一昭昭靈靈，安得不殆。嗟嗟，
昭昭靈靈，尚不可取，況昏昏墨墨哉。真志佛祖聖賢
者，素位而行不願乎外，凡富貴貧賤，種種境緣，皆大
爐韛，一切時中，動心忍性，增益不能，然後富貴不淫，
貧賤不移，威武不屈，如松柏亭亭獨秀於霜雪閒，而
天地之心賴此見矣。吾悲儒釋真風，今日盡皆埽地，
良由學儒者急富貴，學佛者在利名，元無佛祖聖賢
襟期，故學問操履行門，皆適助其虛妄。如良田然，種
未植，莠未芸，而灌以糞膩，益增蕪薉而已。學者但向
心田中保護菩提嘉苗，芟刈名利莠草，隨時溉灌，勿
助勿忘，守到白露秋分，自見秀而且實。至於旱則車
水，潦則開渠，雖神農復興，亦不能使歲時無旱潦也。
以此方便，自養善根，令成熟度脫，便堪以四悉檀益
物，令其番番種熟脫，盡未來際，無所不度。而吃緊關
要，只在今日最初一步。蓋南其轅則步步近楚，北其
轅則愈趨愈遠，縱能久後覺悟改轍，不唯所傷既多，
亦枉卻多少功夫，豈不可惜。此苦口良藥，勿但作文
字看過，道理解過，直滴滴入口，從咽喉灌入臟腑，三
百六十骨節，八萬四千毛竅，皆為藥味所透，庶幾也
已。
<other>文最說</other>
天下不治，由人心不明。人心不明，由聖學不講。聖學
不講，由功利不忘。功利不忘，由自待菲薄。君子莫貴
厚自期待也。誠念念自厚，則大行不加，窮居不損，有
何功利不忘。功利既忘，凡接對師友，誦讀詩書，專為
身心性命，有何聖學不講。聖學既講，行一不義，殺一
不辜，而得天下不為，有何人心不明。人心既明，正己
而物正，有何天下不平治也哉。今之文學，吾惑焉，不
求於自心，不合於聖學，惟趨時襲取科甲為志。苟遂
厥志，則恣其人欲之私而莫知返。無怪乎世道人心
大壞，而不可救也。雖然，非文之咎，文不知其最者之
咎也。出世之文，迦文為最，治世之文，文宣為最。迦文
捨身求得半偈，文宣遇難曰，文王既沒，文不在茲乎。
此皆於文而知其最者也。文之最者，始於大聖大賢，
極於諸佛菩薩。誠以聖賢佛菩薩自厚，舉凡道德文
章功名富貴，皆非五霸假之，皆非義襲而取。吾所以
勗文最者無他，惟以文最厚自期待而已。
<other>藏野說</other>
易曰，聖人以此洗心，退藏於密，吉凶與民同患。又曰，
同人於野，亨。蓋不藏不足以致用，而不於野，不能為
大同。乾之初九曰，潛龍勿用。潛即藏也。藏者，道之體
也。歷見惕躍飛而不改其本體，故曰不變塞焉。知進
<pb n="137"/>
退存亡而不失其正也。世但謂乾為陽物，坤為陰物
而已。孰知一陰一陽之謂道，即形而下是形而上，其
君之也，即所以藏之。其藏之也，即所以君之，元非偏
屬者乎。故又曰，乾坤其易之蘊邪。蘊即藏也。藏乾坤
於易，易外無乾坤，藏易於乾坤，乾坤外亦無易，又以
易與坤而藏於乾，乾外無坤與易也，以乾與易而藏
於坤，坤外無易與乾也。斯之謂物物一太極，太極本
無極也。
<other>恥菴說</other>
恥者心耳。心之精神是謂聖，聖人不過有恥而已。富
貴，庸人所嗜也，豪傑恥之。功名，豪傑所矜也，聖人恥
之。恥至聖賢，大行不加，窮居不損，能以道援天下。禹
稷顏子，易地皆然，此世閒之行已有恥也。出世之道，
何莫不然。人天五欲，色無色定，凡外所嗜，三乘賢聖
恥之。偏真涅槃，二乘所尚，諸大菩薩恥之。出假神通，
菩薩所宗，圓頓行人恥之。故世出世最有恥者，莫尚
圓頓行人矣。名字以未登五品為恥，觀行以未淨六
根為恥，相似以未證法性為恥，分真以未滿本體為
恥，所以立躋妙覺，而不見其功也。恥之於人大矣，信
哉。
<other>柴立說</other>
一切名號，無不性空。性空之義，則不可盡，不可盡空，
即是第一義空。故一一號體即法界，不當以世出世
事局取之也。然惟超越世閒出世閒，則能遍入世閒
出世閒。世閒柴者，孔子所謂柴也愚也。世閒立者，孔
子所謂立於禮也。子羔足不履影，啟蟄不殺，方長不
折，避難而行，不徑不竇，乃能見恩於被刖之人，非所
謂其愚不可及乎。出世柴者，釋迦為降苦行外道，示
現雪山苦行六年，其骨柴現，而不顛仆，故名柴立。夫
苦行雖非正道，然借此降伏外人，則自立立他，皆在
此矣。今居士欲為世閒聖賢，當學子羔，欲為出世佛
祖，當學釋迦。苟能學此世出世閒之道，則能超越世
出世閒獲二殊勝。你有拄杖子，與你拄杖子，你無拄
杖子，奪卻拄杖子，縱橫殺活，無不自在，喚作柴立亦
得，不喚作柴立亦得，三千性相，百界千如，盡向柴立
二字中炳然齊現。柴立為法界，一切法趣柴立，是趣
不過，柴立尚不可得，何況更有趣與非趣。迷此柴立
法界，則無始流轉生死，悟此柴立法界，則速證安樂
妙常。故知六凡法界，原在居士身中自取輪迴，四聖
法界，亦在居士身中放光動地。居士會麼，堂堂獨露
無他物，莫認摩尼作水晶。
<other>茶毘說</other>
人之受生，識壽煖三而已。識，業所牽也。壽煖，識所變
之相也。依出入息名之為壽，即風大，煖即火大。識外
無壽煖，業外無識，妄想外無業。業為受生之因，識壽
煖三為受生之果，因果總不外於妄想。妄想無性，則
因果亦並無性明矣。眾生於無性因果法中，慣起妄
想，種種計著，謂有實我實法，枉受輪迴。大覺愍之，為
設方便，生則教以觀我法空，令永斷苦因，死則教作
茶毘佛事，令速脫冥滯。蓋火葬者，所以裨二空觀慧
也。凡夫執情重，見理不分明，語以茶毘，則詫為不情。
楚石大師，示寂於洪武三年，時禁火葬，師欲遵佛制，
太祖特為開例。噫，聖賢明達若此，復何疑哉。宜之老
居士，捨所卜兆宅，入棲霞常住，發願必遵火葬，非深
觀我法二空者不能也。
<other>持名念佛歷九品淨四土說</other>
若欲速脫輪迴之苦，莫如持名念佛，求生極樂世界。
若欲決定得生極樂世界，又莫如以信為前導，願為
後鞭，信得決，願得切，雖散心念佛，亦必往生。信不真，
願不猛，雖一心不亂，亦不得生。云何為信，一者信阿
彌陀佛願力，二者信釋迦文佛教語，三者信六方諸
佛讚歎。夫世閒正人君子，便無妄語，況彌陀釋迦六
方諸佛，豈有妄語，此而不信，真不可救。故須先生深
<pb n="138"/>
信，勿起疑惑。云何為願，一切時中，厭惡娑婆生死之
苦，欣慕淨土菩提之樂，隨有所作，若善若惡，善則迴
向求生，惡則懺願求生，更無二志，是名為願。信願既
具，則念佛方為正行，改惡修善皆為助行。隨功力之
淺深，以分九品四土，纖毫不濫。只須自己簡察，不必
旁問他人。謂深信切願念佛，而念佛時心多散亂者，
即是下品下生。深信切願念佛，而念佛時散亂漸少
者，即是下品中生。深信切願念佛，而念佛時便不散
亂者，即是下品上生。念到事一心不亂，不起貪瞋癡
者，即是中三品生。念到事一心不亂，任運先斷見思
塵沙，亦能伏斷無明者，即是上三品生。故信願持名
念佛，能歷九品，的確不謬也。又信願持名，消伏業障，
帶惑往生者，即是凡聖同居淨土。信願持名見思斷
盡而往生者，即是方便有餘淨土。信願持名豁破一
分無明而往生者，即是實報莊嚴淨土。信願持名持
到究竟之處，無明斷盡而往生者，即是常寂光淨土。
故持名能淨四土，亦的確不謬也。問曰，如何持名能
斷無明。荅曰，所持之佛名，無論悟與不悟，無非一境
三諦，能持之念心，無論達與不達，無非一心三觀。只
為眾生妄想執著，情見分別，所以不契圓常。殊不知
能持者，即是始覺，所持者即是本覺，今直下持去，持
外無佛，佛外無持，能所不二，則始覺合乎本覺，名究
竟覺矣。問曰，既始覺合本，則當下即常寂光，如何亦
說往生。荅曰，若達當下即常寂光，又何妨說箇往生。
蓋往即非往，非往而往，生即無生，無生而生。文殊善
財之生西方者，此也。咄哉男子，無措思惟。
<other>文</other>
<other>戒婬文</other>
人知殺生之業最慘，不知邪婬業尤慘也。人知殺生
之報最酷，不知邪婬報尤酷也。蓋種種受生，肇端婬
欲，種種造罪，托因有生，婬為生本，生為罪本。是故三
塗劇苦，人世餘殃，婬意才萌，一切俱起。婬習難斷，如
火燎原。於極臭處，謬為香美，於極穢處，謬為潔淨，隨
處苟合，何異畜生，非道染觸，過於雞犬。此在稍有良
心者，便應痛絕。柰何聰明學識之士，甘此喪心無恥
邪。一念欲心，是鐵床銅柱因，一念愛心，是積寒堅冰
因。況具行非法，滅理亂常，塵沙劫數，不足盡其辜，千
萬億言，不足數其惡。須發大慚懼，大誓願，寧火炙刀
剜，終不與一切男女欲心相觸，寧碎身粉骨，終不與
一切男女汙穢交遘。設忘正念，更犯前非，必遭毒害
橫災，生身陷入地獄。以茲猛決，善自要心，時時懺除
往業，切切悔過自新，庶白法可修，而又勤觀經論格
言，以策廢忘，精修對治觀行，以除毒本。不然，縱有多
智禪定現前，必落魔道，永無出期，矧世智辯聰，曾非
大器，隨業直墜，百劫千生，受諸燒煮，尚不成魔，安能
成佛，尚失人道，安能往生。請於靜時，仔細思之，於對
境努力防之。不然，諸佛無下手處，善友其柰爾何哉。
<other>勸戒殺文</other>
自佛法東流，人知殺生為首戒，垂為勸誡，充楹積棟
矣。而猶多未悟者，冤業虛妄結集，不能頓解也。經云，
除奢摩他，及佛出世，不可除滅。嗚呼，懵懵斯世，將何
抵極，殺業既厚，劫成刀兵，寇賊紛然，干戈不息，釋迦
往矣，彌勒未生。設欲拯救，惟力修奢摩他耳。奢摩他
此翻妙止，止一切惡，從止殺始，若能止殺，即是止一
切惡。又止有三義，一體真止，觀此身惟四大合成，毫
無實我可得，我既無實，何得殺彼生以養之。彼我皆
無實，即是同體，何忍殺之。二方便隨緣止，觀一切靈
蠢無始以來，恆與我互作父母妻子親緣眷屬，隨業
改形，所以不識，若殺害之，是殺我過去六親也，安得
不種種方便而救護之。三息二邊分別止，若但觀生
空，悲心不熾，但觀緣屬，慈心未周。今直觀蠢動含靈，
皆有佛性，皆得作佛，無論大小升降，本覺平等，終無
有二，豬牙中現化佛，蛤蜊中現大士，毒蛇聞偈而轉
<pb n="139"/>
身證果，鸚鵡念佛而焚得舍利，當知蜎飛蠕動，鱗甲
羽毛，或是過去諸佛，或現在如來，或未來世尊，那有
可殺之理。能修此三止，即成三慈，三慈既成，名佛出
世。一人修之，轉化多人，多人修之，轉化無盡，傳傳廣
化，普遍十方，庶最慘殺業可停，刀兵劫濁可救也。修
元性沙彌，幼持齋戒，癸酉忽萌一食肉想，夢至陰府，
備見殺生者受報楚毒，歷歷分明，乃革心自矢，蓋以
深知過患，方敢孜孜勸人。予為申其說而獎助之，普
願仁人君子，體天地好生之德，推聖賢惻隱之心，必
使殺機永斷，天下歸仁。而又念娑婆之苦空，企樂邦
之常淨，一念十念，咸彰三觀妙修，自戒戒他，悉合三
慈妙行，止觀不二，福慧俱崇，虛妄結業，如湯消雪。則
釋迦含笑於寂光，彌勒授手於兜率，無量壽在其頂
門，觀世音為其勝友矣。
<other>惠應寺放生社普勸戒殺念佛文</other>
夫物雖至微，未有不貪生惡死者。此貪生惡死之心，
全是煩惑，亦全是靈知靈覺所發現也。吾人貪生惡
死，情與物同，苟充此情，所欲與共，所惡勿施，安得不
是靈知靈覺。苟昧此情，但知我生可貪，不知他亦貪
生，我死可惡，不知他亦惡死，安得不是煩惑。是故若
欲放生，先須戒殺，欲拔生死煩惑，必須深心念佛。深
心者，自救救他之心，佛者靈知靈覺之極致。深心念
佛者，以自救救他之心，契於靈知靈覺之極致，令若
自若他，念念解脫者也。以此為正行，以不殺大悲放
生大慈助嚴之，必生極樂，蓮華化現，永脫輪迴之苦。
所以修曇禪友，公路居士等，盡心竭力，普皆勸請也。
有緣遇此佛圖，便請專精受持，展轉勸人，功德尤為
不可思議。當知生佛同體，佛者無上眾生，眾生者即
未來諸佛，一念一切念，一切念一念可也。

靈峰蕅益大師宗論卷第四之二
<sarticle><article>靈峰蕅益大師宗論卷第四之三</article></sarticle>
<other>偶錄一</other>
<other>梵室偶談（共五十五條）</other>
只貴子見地，不貴子行履，謂有見地，必有行履，有行
履，未必有見地也。今負狂解，而蕩德喪檢，痛哉。因
戒生定，定生而戒愈完，因定發慧，慧發而戒定愈勝，
故名三無漏學也。今甫習定，戒先蕪矣，甫學慧，定先
汩矣。以後後廢前前，猶豎梁掘圮基址，覆椽截去梁
柱也。欲優游寢處其下，得乎。夫惟得其神者，能遺
其跡，亦惟失其要者，必染其病。故今之持律者十人
九陡，演教者十人九流，弘宗者十人九妄，得神遺跡，
百無一矣。戒定慧三學，佛法大綱，出苦要徑也。今
也見律師陡遂廢戒，見法師流遂棄教，見宗師妄遂
置禪，何因噎廢飯，甘守餓而死也。有戒無定慧，有
定無戒慧，有慧無戒定，非真戒定慧也。有戒無定慧，
墮欲天，有戒定無慧，墮色無色天，有定無戒慧，墮土
木金石，或空散銷沉，有定慧無戒，墮邪魔神鬼，有慧
無戒定，不免三惡道苦。或曰，若是則古人取乘急戒
緩何居。荅曰，緩之云，非無也。且豪傑之士，與其急乘
緩戒，墮惡道而方昇，何如乘戒俱急，常近佛而無退。
又因戒生定，因定發慧，急戒即急乘之階梯，若藉經
教為名利本，托話頭為優免牌，戒不唯緩而且廢，乘
雖名急而實緩，甚非古人料揀之心也。予居徑山，
始受一食法。有禪者曰，定共戒，道共戒是務。茲在所
緩矣，予不屑荅也。嗚呼，儱侗瞞盰，病通斯世，解文識
義，能復幾人。若在所緩，應云定奪戒，道奪戒。共之一
字云何通。古之受戒者，修心之基也。今受戒者，我
慢幟也。古之習教者，學道之戶也。今習教者，破戒由
也。古之參禪者，增上之要行也。今參禪者，捨戒別名，
謗教塗轍也。革弊防非，在豪傑士矣。因地不真，果
招紆曲，何謂也。方受戒，志為律師矣，方聽經，志為法
師矣，方參禪，志為宗師矣。不為律師法師宗師，無所
<pb n="140"/>
用其受戒聽教參禪也。猶應院不為嚫施無用經懺，
俗儒不為作宦，無用舉業，娼優隸卒不為利，無用眩
色俳演，承迎趨走也。雖然，以世法圖利，事雖卑無大
過也，讀書規富貴，得罪宣尼矣，佛法博虛名，玷污正
教矣。古者透最後關之謂宗匠，博通三藏之謂法
師，塵業不侵之謂持律。今也稍解麤淺機緣，則以宗
自鳴，略知流通教典，則以教自負，但護根本四重，則
以戒自滿。根器狹劣如此，誰與荷擔正法。予寓龍
居，有老僧看寶積經云，若先看此經，和尚做不成。予
曰，若不看此經，和尚做不成。謂不成和尚法故，謂無
所取於為和尚故。噫，可為知者道，難與俗人言也。
予甫受菩薩戒，發心看律藏。闍黎古師試曰，汝已受
大，何更習小。對曰，重樓四級，上級既造，下級可廢邪。
師曰，身既到上層，目豈緣下級。對曰，雖昇他化，佛元
不離寂場。一花拈於三藏既說之後，達磨來自佛
法盛行之時。龍畫就，一點睛則飛去也。今龍影尚無，
睛何處點。邇來宗教大失，在為正法之心不切，為
門庭之見熾然。詎知為正法，門庭不期高而自莫及，
為門庭，正法以爭抗而愈玷污也。古者大宗匠之
埽教為義學，認指為月，不見真月也。彼已具通教理，
但不能親證親到，故奪其依解，俾入真通。今之學者，
尚未夢見教理，何所用埽，不幾謗法之罪乎。如來
應世，教隨機設，故大小兩乘，並行不悖。其小乘者，出
家受具，先以學戒為基，次讀誦坐禪，隨修一法，不必
兼行。其大乘者，亦必以戒為基，次讀誦坐禪，雖隨根
各分主助，而要兼修，決無一往禪思不通了義，一往
持說不事觀心者。不通了義，味禪之犯必成，不事觀
心，說食之譏何濟。迨夫末法三學，分張尸羅，僅成人
天之福，而持犯未達，猶未保其人天，禪思每墮無聞
之誚，而戒慧兩荒，多見淪於惡取，持說每為名利之
媒，而戒定俱廢，罕不落於空談。噫，安得豪傑士，一振
其頹者乎。身為床座，所深願焉。末法衰敗，良以邪
正不分。丁斯時者，未暇較深淺，急須甄邪正。如以深
淺，則如來三昧，迦葉不知，迦葉三昧，阿難不知，乃至
六群比丘，猶勝馬鳴龍樹。正法尚爾，末法可求全責
備乎。如以邪正，則頻伽在㲉，已勝餘鳥。砒毒少許，便
能傷命，安得不辨於幾微乎。故其人正，淺亦可依，其
人邪，深愈當斥。正人雖淺，必害少而利多，邪人雖深，
必害多而利少。欲辨邪正之致，未有出於教理二種
定量者也。宗者無言之教，教者有言之宗，至言也。
三藏十二部，默契之皆宗也，既無言矣，安得謂之教。
千七百公案，舉揚之皆教也，既有言矣，安得謂之宗。
故不以說證分宗教，第以門庭施設者，噇糟漢也。
數見教病則思禪，數見禪病則思教。然有當互救
者，亦有可各自救者，良以病在當人，非法門咎也。何
謂各自救，實義虎，決不以畫餅充饑，真禪人，決不墮
惡取空見。三藏十二部，無一法不勸修行，今之不修
行者，皆叛教人，非學教人也。西來大意，直指人心，見
性成佛，今之不務見性成佛，而妄逞邪解者，皆謗禪
人，非參禪人也。既云見性，安得撥教律於性外，既成
覺者，安得置教律於不覺。即或未能，且以一句話頭
作見性成佛方便，權置萬行門頭。必須信得及，守得
定，是非莫管，身世俱忘，憤同殺父，急似燒眉，寒暑饑
渴，尚無暇知，律檢教門，又何暇謗。直以一門深入，未
及兼修，亦以一鏡既懸，能含多影。故舉起話頭，萬緣
俱捨，即檀，十惡俱息，即戒，境風不動，即忍。綿密不斷，
即進，更無異緣，即禪。真疑歷歷，窮義路之淵源，詣離
絕之境界，尋伺無棲，能所雙絕，即慧。若不能捨緣息
惡，不動綿密，更無異緣，真疑歷歷者，當知不名真提
話頭也。既不真提，獨以之為優免牌，且為邪見本，豈
法門咎哉。故知教禪，法無優劣，特因地不真，利名奪
志，不免作獅子身蟲耳。果求其本，則禪亦無病，何求
救於教，教亦無病，何求救於禪。又學人因地雖或不
<pb n="141"/>
真，若遇正師，自能中養不中，才養不才。唯師匠自眼
未明，自事未了，盲引深坑，雖正因之士，猶被其荼毒，
況適相叩者哉。吾故曰，法門之壞，撐法門者壞之也。
唯真宗匠，可呵教家空言，唯真義虎，可斥宗乘儱
侗，否則自救不暇，何堅固鬥諍為哉。今人患不在
提話頭，患不知所以提耳，患不在廢萬緣，患廢不盡
耳，亦不患教人提話頭，患不知所以教耳。且萬緣既
廢，身心世界何以依然不廢。廢惡不廢善，猶在人天，
廢善不廢惡，報必三惡，捨人天而趣三惡，謂之有智
可乎。又身心世界，既不能全體放下，則真實話頭，必
不能直下承當。以悠悠泛泛心，而提儱侗話頭，自誑
也，於悠悠泛泛人，而儱侗教提一話頭，誑人也。以誑
人之師，誑自誑之弟子，法門抑何罪乎。故雲棲曰，人
以為佛法復興，吾以為宗風大壞也。唯三種人可
參話頭。一者，夙具靈根，著手便判，身心世界，全體放
下，金剛寶劍，當下提起，直待大事了畢，然後或見知
識，或觀契經，印證自心，接引後學。二者，雖道路未甚
明白，能依真實具眼宗匠，死心參究，到歧塗處，自能
為我指點，到根節處，自能為我解闢，到轉關處，自能
為我拶入。三者，既未深明道路，又無真師，必洞徹教
理，方死心參究，雖不能通三藏眾典，楞嚴一部，不可
不精熟也，譬如獨自遠行，若不預問路程，斷斷必有
錯誤。除此三種，其餘悠悠泛泛之徒，欲參禪悟道，敢
保十個，錯有五雙。憨大師，以話頭喻敲門瓦子，至
言也。識得本無實法，方能用法，而不被法縛。或有病
其說破，令不生切心，則金剛筏喻，圓覺標指，亦有過
邪。且惟說破，知瓦非寶，亟在敲門，若不說破，必忘敲
門，終日玩瓦。救病神丹，而人顧病之，得無愚且狂乎。
歸元性無二，方便有多門，然則參禪念佛止觀，皆
方便也。既謂之門，安得同，若知全性起修，全修在性，
則三皆一致，安得異。故真修止貴就路還家，說同說
異，增益戲論。憨大師方便語，曲為末世開助道門，
契理契機，善之又善者也。或非之曰，正道不得力，更
修助道，教門則可，宗乘斷不可。噫，若論向上一著，話
頭亦用不著。既許話頭，已屬方便，安得獨廢助道。必
不許持咒為助，先不許提持話頭，以話頭為宗而許，
是謗宗，以持咒等為教而不許，是輕教。輕教謗宗，何
止得罪憨師，三世佛冤耳。今之知識，每於利者令
參禪，鈍者教念佛，是參禪唯被上機，念佛唯為中下
也。夫禪不曲被中下則謗禪，念佛不被上機則謗教。
禪教俱謗，扇以成風，遂令禪作虛名，念無實行，可悲
也。詎知參禪念佛及修教觀，各有夙根。一一根性，各
分三品。禪門第一品人，觸著便了，更無餘事，夙具靈
根，如時雨化。第二品人，直下不疑，深藏密養，直待瓜
熟蒂落，大用現前，龍天推出，任運利生。第三品人，具
大疑憤，如殺父怨，判盡平生，究明此事。念佛第一品
人，頓悟自心是佛，念念圓明，第二品人，深信自心作
佛，念念入理，第三品人，深信佛力無量，念念滅惡。此
復四種，謂念佛自性，念佛相好功德，念佛名號，念佛
形像。此四各通三品也。教觀第一品人，創聞圓理，頓
發初心，成正覺於剎那，示八相於百界。第二品人，信
一境三諦，淨生身六根，伏住地無明，摧見思塵垢。第
三品人，發圓覺於聞經，修五品之觀行，習三觀以成
熏，伏五住而趣覺。由此言之，法無優劣，應病則是藥
皆靈，機有淺深，執方則因藥成病。身病知憂，家不
給知憂，年不熟知憂，方隅不靖知憂。獨大事未了則
不憂，佛法將澌則不憂，眾生業重則不憂。或雖憂而
不知所以憂，或復倍增其可憂。噫，憂寧有已時也。
宗乘所以超勝者，具諸功德而無所住故也。若以不
具為不住，何異家無斛米兩金，而曰超勝千金之子。
古者相宗易，性宗難，故玄奘捨性習相，演教易，證
宗難，故神光立雪斷臂。今也不然，以宗自鳴者，教茫
然也，以教自負者，相宗紊然也。嗚呼，難其所易，而易
<pb n="142"/>
其所甚難，不能舉一羽而能舉百鈞，不能見輿薪而
能察秋毫。五尺童子，不為所欺矣。予遊歷諸山，備
覽人情物態，顛倒最多，卒難悉舉。且如飲食衣服，塵
勞也，惟恐不勤，持誦禮拜，勝業也，惟恐不惰，三聚淨
戒，出世正因也，深厭煩瑣，百年活計，生死根本也，常
虞缺略。為佛法慢幢高起，求貨利體面頓忘，乃至同
一語也，謂出某經論，則棄如怨敵，謂出某語錄，則愛
如珍寶。世緣中事，與道無妨，律檢教門，有違向上。嘻，
吾不知其所趣矣。何謂教，何謂宗。語言施設之謂
教，忘情默契之謂宗。故宗也者，雖云教外別傳，實即
教內真傳也。如以指指月，認指為月，不可也，謂所指
非月，亦不可也。且諸佛言教，皆指，諸祖語錄寧獨非
指。不認佛指作月，何獨認祖指也。又祖所指是月，佛
所指寧非月。信祖之所指，何獨不信佛所指也。甚矣，
人之顛倒也。發大心猶易，具正見更難，具正見猶
易，勤修習更難，勤修習猶易，除心病更難。然心病不
除，安事修習，修習不勤，安取正見，正見不具，豈真大
心。則直謂之發大心難。利關不破，得失驚之，名關
不破，毀譽動之。既為得失毀譽所轉，猶以禪道佛法
鳴乎。不見己短，愚也，見而護，愚之愚也。不見人長，
惡也，見而掩，惡之惡也。或問予，汝何願，願生西方。
更何願，願入地獄。曰，是何心哉。曰，西方則上事諸佛，
地獄則下度眾生。佛從彌陀始，願王勝故，生從地獄
始，悲心切故。有禪者問予，作何功夫。曰，念佛。曰，念
佛何為。曰，求生西方。禪者嗤曰，何不薦取自性彌陀，
唯心淨土，用是妄念妄求為。予曰，汝謂阿彌陀佛在
性外，極樂國土在心外邪，心性亦太局隘矣。即汝所
謂不念不求者，非惡取空邪。善知識者，猶良醫乎。
良醫能兼療諸病，亦有專治一病者。兼療則應病與
藥，專治非其病不醫，故皆能壽夭而生死也。若伎倆
唯一，欲眾疾普收，其傷害多矣，況一伎未精哉。語
云，真人前說不得假。今也假人前說不得真。悲夫。
語云，三日賣不得一擔真，一日賣得三擔假。吾曰，寧
使千日賣不得一擔真，不願一日賣得千擔假。人
謂參禪則悟道，不必求生西方，念佛則生西，未必即
能悟道，不知悟後，尚不可不生西方，況未必悟邪。又
禪者欲生西方，不必改為念佛，但具信願，則參禪即
淨土行也。又念佛至一心不亂，能所兩忘，即得無生
法忍，豈非悟道。故參禪念佛，俱能悟道，俱能生西也。
但有疑則參，無疑則念，在人下手時自酌耳。古人
自牧愈卑，品愈高，今人自視愈高，品愈卑。古人自處
愈小，道愈大，今人自視愈大，道愈小。古人自考愈歉，
德愈完，今人自恃愈完，德愈歉。是謂不揣其本，而齊
其末。小人以己之過為人之過，每怨天而尤人。君
子以人之過為己之過，每反躬而責己。夫不謂人過
謂己過，有四觀焉。眼見惡色，耳聞惡聲等，皆自業所
感，非關他事故。惡境紛紛，皆唯識所現，虛幻不實故。
眾生煩惱無量，應度應斷，己分事故。眾生修惡，即是
性惡，眾生性惡，即己性惡故。法性本常住，云何分
正像。正像之分，全在人耳。嗚呼，時丁末季，去聖時遙。
為利者十之九，為名者十之一，為己生死發二乘心
者百千中一，為大地眾生發無上心者，萬萬中一。此
止就禪和料簡耳，應院及俗人，又不必言矣。佛法將
安恃邪。生西方以三種心，至誠心，深心，迴向發願
心，此三直至成佛。流俗人亦三種心，輕心，忽心，將就
心，此三常遊五趣。嗚呼，前三百千中或一有，後三百
千中或一無，奚怪口言求生者多，真實往生者少也。
末法中病，有三不可救，喜守不喜攻，喜略不喜廣，
喜同不喜異。交友有三大惡，喜順不喜逆，喜口是而
心非，喜不如不喜勝。學問有三大錯，好多不好精，逐
末不求本，求解不求證。古人疏經論，必為發幽微，
示指歸，出綱要，明修法。故隨依一典，可了生死，上弘
下化。後世畏其繁而廢棄焉，雖似善變通，實大傷教
<pb n="143"/>
眼，如五霸尊周，周益受削。嗚呼，攀枝忘幹，罪元不在
先賢，因噎廢飯，訓豈可遺後裔。扶教者曷深思之。
予見學士堂與務下互輕也，學士曰，彼不知教，不知
理，貿貿然勤作而已，非我等，叢林無光輝，縉紳莫酬
對矣。務下曰，我竭力而作，彼袖手而食，戒德不守，學
業不成，安用是浪蕩子為哉。予傷之，私念曰，彼學士，
胡不念務下之勞，實我外護，我無實行，坐享難消，即
一切作普賢想。彼務下，胡不念我等障重，無聞熏種，
彼等聰利，皆由夙因，即一切作導師想，叢林不幾盛
乎。復見禪堂與藏堂相輕也，禪輕藏曰，彼鑽故紙，圖
嚫施耳，使進而坐香，安可得，亦安可能哉。藏輕禪曰，
彼坐食而身不勞，守癡而心不用，叩以了義，茫無所
知，警其昏沉，瞋心震發，悟道無人，著魔接踵，何如看
經種般若因，作務得人天福邪。予倍傷之，復代念曰，
我堂大事未了，滴水難消，彼應和有外護功，閱藏為
思修本。設我念念親切，法行亦無超于信行，儻悠悠
自縱，禪誦反高出于坐禪。而藏堂人，胡不念明理不
修行，說食終不飽，發心欲坐禪，勝十方論師，況謝絕
萬緣，併除昏散，專心向上，窮究本參。我等散心，豈能
彷彿，則法門不亦光乎。唯貢高各蘊於懷，忌剋每形
於吻，致令是非蜂起，體段兩傷，皆獅子身蟲矣。凡
智利宜慧行，力強宜定行。亦各有二種，慧行二者，一
單從慧入，明極則誠，不煩修定而自得定，此夙因深
厚，習氣微薄故也。二能發聞解，不能即證，必依解起
行，行起解絕，若不猛做一番，不能親證親到，故須定
力濟之也。定行二者，一單刀直入，便能徹法源底，此
亦夙因深厚正見力強故也。二但能死守，不能權變，
每墮空見，或耽味禪，求脫反縛，求升反墜，必慧行濟
之，方免墮坑落塹也。復有智力並備定慧雙圓者，如
佛在世時，聞法得道，及六祖等是也。若夫借宗教資
牙後慧，托話頭為優免牌，慧行定行，兩無所當，皆獅
子身中蟲矣。雲棲大師發揮念佛法門曰，有事一
心不亂，理一心不亂。說者謂持名號是事一心，參誰
字是理一心，亦何訛也。夫事一心者，歷歷分明，不昏
不散是也，理一心者，默契無生，洞明自性是也。是參
時話頭純熟，猶屬事門，念時心佛兩忘，即歸理域，安
得事獨指念，理獨指參也。又參誰字，謂之究理則可，
謂理一心不可。然非其人，即究理亦未可輕易。何以
故，事有挾理之功，理無隻立之能，幸審思之。甚矣
二見之為害也，煩惱菩提，生死涅槃，同依於一心，而
判然為二。宗乘教乘，同傳於一佛，而判然為二，法性
法相，同秉於一音，而判然為二，慧解行門，同詮於一
教，而判然為二。二見紛然，正見滅矣。坐禪名一，實
則有六，謂圓頓禪，次第禪，利慧禪，鈍修禪，世俗禪，假
名禪也。圓頓禪者，創聞正法眼藏，涅槃妙心，不可思
議，微妙理性，而發其心。此復四，一者，乍聞即悟，頓證
自心，不落階級，具足智德，二者，以未頓證，便大疑憤，
畟塞虛空，當下依正兩忘，凡聖坐斷，昏散無棲泊處，
智理無湊合處，儼如有氣死人，直待冷灰豆爆。三者，
未能直下成片，實信得及，疑得定，雖被無始業力所
纏，種種昏散障緣，不退初心，或一向單提，或道品助
成，畢生不起名利心，不起餘乘心，約機即鈍，約根亦
名圓頓種子。四者，先於教典留心，討明理性，隨起觀
行，名為乾慧，次得相似理水，名入信心，次乃發心，名
入正位，即與頓悟同一智德。須知頓悟，本多生熏習，
故初心不可不於至教厚植種子也。次第禪者，先以
空慧修一切智，觀一切法無不皆空，次以假慧修道
種智，觀一切法從空建立，後以中慧修一切種智，觀
一切法非空非假，即第一義心。利慧禪者，達一切法
如幻如夢，當體全空，非空故空。鈍修禪復四，一者，為
得神足行菩薩道，修根本四禪，依之發通，二者，深觀
十二因緣，坐斷無明，三者深觀四諦，剎那斷惑證真，
四者，雖深知苦諦，必九次第定，漸次斷惑證真。世俗
<pb n="144"/>
禪復二，一者，凡夫以欣厭心，修上八定，二者外道計
彼涅槃，修習彼定。假名禪復三，一者，雖聞圓頓名言，
慕名不會義，強提一話頭，尚未解盡話頭義路，況義
路窮處，是人以一句話，作優免牌，盡廢他善，死在繫
驢橛上，雖稍卻昏散，且未得世俗禪定，安望圓頓。雖
無大害，卻失聞熏無量功德。二者，於諸祖機緣，深求
道理，廢寢忘餐，或得一義路入處，輒認為有所醒發，
便作得本不愁末想，是人雖不撥萬行，常躲身無事
甲裏，且以解行分作兩橛，是名謗真般若。三者，但好
虛名，以機緣資牙慧，胡說亂說，自害害人，或挂虛名，
言參話頭，偷安藏拙，昏散不除，憎愛恆熾，空消檀施，
敗壞法門。已上六種中，共成十有五等，若再料簡，差
降更多。嗟哉末季，徒取其名，莫稽其實，柰何宗教不
埽地也。古謂虛舟飄瓦，則不生瞋，今亦生瞋矣，鵲
噪鴉鳴則不分別，今亦分別矣，逆順境緣，安望其脫
然邪。法門有七壞相，六興相。何謂七壞相，一懼命
天，知命孤，以家貧故，令出家，二避難無聊，激氣求安
樂故，自出家，三求清高故自出家，四以好名故受戒，
五好名故聽經，六藏拙故參禪，七好名故參禪。七種
雖高低不等，優劣判然，同為因地不真，壞法門一也。
何謂六興相，一為生死故出家，二為大菩提故出家，
三為修行基本故受戒，四為修行門路故聽經，五為
了生死故參禪，六為得種智故參禪。六種雖大小不
等，偏圓有殊，同為因地真正，能興正法一也。噫，凡吾
同類，尚自考之。儻因地真，幸善自保持，俾終正而不
入於邪。或因地未真，則痛自改悔，速反真而無溺於
偽，庶幾自救，亦救法門耳。正人觀邪法，邪法亦成
正，邪人觀正法，正法亦成邪。深人觀淺法，淺法亦成
深，淺人觀深法，深法亦成淺。圓人觀偏法，偏法亦成
圓，偏人觀圓法，圓法亦成偏。道人觀俗法，俗法亦成
道，俗人觀道法，道法亦成俗。嗚呼，今之正成邪，深成
淺，圓成偏，道成俗，往往矣。試各自簡點，苟知其病，必
知其藥，深望之。有名同而實異者，如佛言道，謂三
種菩提。老言道，謂虛無自然，儒言道，謂五常五倫，未
可同語也。有名異實同者，如台宗謂之一心三觀，賢
首謂之一真法界，相宗謂之勝義唯識，禪宗謂之向
上一著，未始少異也。譬一帝都曰北京，曰燕都，曰順
天府，有盛譚北京，鄙燕都為陋劣，或譚燕都，鄙順天
為陋劣，吾知其必被嗤也。彼性相分河，南北豎黨，何
以異此。松江李居士，寓天封寺，猛欲出家。予問汝
欲出家，曾看經否，未也。看語錄否，稍看。何以看語錄
不看經，曰，經則煩細，語錄爽快可觀。予曰，爽快可觀，
無如水滸傳，三國志矣。
<other>偶書二則</other>
諸佛修稱性之善，故能化身千百億，自在度眾生。眾
生造稱性之惡，故能一一身遍滿八萬四千大地獄，
一日一夜具受八萬生死之苦。然則佛境界不可思
議，眾生境界亦不可思議，秖由現前一念，本自不可
思議耳，有智者宜安從邪。四凶居堯舜之世，而不
能自安其生，孔孟丁春秋戰國之亂，而不足以改其
樂，故知得失全由自心，外境何與焉。今人不治心而
問境，無乃惑乎。
<other>閱陽明全集畢偶書二則</other>
君子小人，良知之體，未始不同也。一蔽於私而不能
致，遂嫉功忌能，誣忠陷良，無所不至。吁，可哀矣。唯君
子昭曠如太虛空，絕不與較是非，辯得失，故小人卒
無所騁其毒，而陷溺未深者，猶可化為君子。一與之
抗，則其去小人不能以寸，而玉與石角，玉必先敝矣。
通此佛氏二無我觀，妙旨泠然。孰謂世閒大儒，非出
世白茅哉。或病陽明有時闢佛，疑其未忘門庭，蓋未
論其世，未設身處其地耳。嗚呼，繼陽明起諸大儒，無
不醉心佛乘，夫非鍊酥為酒之功也哉。學無論儒
釋，其貴真賤偽一也。學果真，雖一時受讒被抑，精光
<pb n="145"/>
終不可掩，學苟偽，雖一時欺世盜名，醜態終亦必露。
故曰斯民也，三代所以直道而行。夫直道即良知本
體而已，致此本體，可建天地，質鬼神，俟百世，況斯世
之民哉。顧斯世之民信之，而權姦獨誣陷之，俗儒獨
排斥之。彼權姦俗儒獨無良知邪，特有以蔽之弗能
致之耳。嗚呼，均此本體，但弗致則與瑾彬同惡，能致
則與陽明同善，讀聖賢書者，宜何如慎其獨也。今世
佛門，陷足於偽者亦多矣。吾為此懼，欲閑之而未能。
閱此書，不覺感憤流淚云。
<other>偶書二則</other>
唯識以遍破我法二執為宗趣，故借立法為遣情之
門。般若以會一切法無非妙理為宗趣，故借破執為
立理之門。然則唯識宜名破相，般若宜名立法，而相
傳反稱唯識為相宗，般若為空宗者，謬也。鳥窠禪
師為侍者吹布毛，止是初入信門方便，世多認為極
則事，其為白香山拈諸惡莫作眾善奉行二語，正是
徹骨徹髓，原始要終法門，世多認為淺近事。無怪乎
解行分張，不達實相正印。
<other>山客問荅病起偶書</other>
靈峰有五美四惡。何謂五美，一者泉甘且多，二者黜
陟不聞，三者暑不酷，四者寒燒柴火，五者蚊少。何謂
四惡，一者病時醫藥難，二者貧時借貸難，三者大風
能飄瓦，四者地瘠多砂，所生穀菜味皆劣。客曰，敢問
四惡亦可屏乎。山曰，可。客曰，請聞厥方。山曰，節口腹，
慎寒暑，則少病，斯屏醫藥矣。少欲知足，則不貧，斯屏
借貸矣。緊覆茅，泥治壁，糊窗閉戶，斯屏風矣。依佛教
戒，於美惡食勿妄分別，趣療形枯，斯屏劣味矣。客拜
曰，善哉受教，請畢世依君住。
<other>解</other>
<other>致知格物解（約佛法為唐宜之說）</other>
知者，明德之本體，乃中道第一義諦妙心，非空非假
而實離一切相，即一切法者也。致者，一心三觀，了達
此一諦而三諦也。物者，迷此知體，而幻現之身心家
國天下，如水所結之冰也。格者，推究此身心家國天
下，皆如幻影，並非實我實法，如以煖氣銷堅冰也。欲
得水，莫若泮水，欲致知，莫若格物，冰泮水現，物格知
致矣。物者，所觀之境也，格者能觀之智也，知者所顯
之諦也。一心三觀名格物，一境三諦不令隱晦名致
知，不可以致知為空觀，格物為假觀也（唐謬分故破之）。了知
五位百法皆無實我實法為物格，轉第六識為妙觀
察智為知致，轉第七識為平等性智為意誠，轉第八
識為大圓鏡智為心正，轉前五識為成所作智，為身
修。一身清淨故，多身清淨，乃至一世界清淨故，一切
世界清淨。為家齊國治天下平，只一物格工夫到底，
致知之學，始無虧欠，是謂究竟不離於初步也。
<other>藏性解難五則</other>
隨緣那名不變，不變那得隨緣（一難）。非不變之體，安有
隨緣之用，非隨緣之用，安顯不變之體（一解）。不變體
常，隨緣用無常，還是一分無常，一分常（二難）。體不變故，
妙用不變，體常用亦常，用隨緣故，舉體隨緣，用無常
體亦無常。常與無常，二鳥雙遊（二解）。正隨緣時，不變
安在，悟不變後，豈更隨緣（三難）。正隨緣，隨緣即不變，別
無不變所在，如二月外無真月，二月即是真月。悟不
變，不變隨悟緣，了了常無迷惑，如淨眼見真月，更不
見二月（三解）。月是能隨邪，見是所隨邪（四難）。就月為喻，
真月不變，一二皆隨緣。真月隨人見一見二，不變常
自隨緣。見一見二，實無他月，隨緣常自不變，就見為
論，見性不變，見一見二皆隨緣，見一是真見，見二是
妄見。只一見體，而有真妄，不變常隨緣，真見妄見總
是見，隨緣常不變（四解）。月是能隨，即是所見，見是能
見，即是所隨，名不二邪（五難）。此非不二，須知月不在天，
見不在目。月在天，見在目，二物相遠，如何成見。又復
月不來目，見不往天，月來目，天則無月，見往天，目則
<pb n="146"/>
無見。然非月何見，非見何月。月若是見，復何名月，月
若非見，云何見月。見若是月，復何名見，見若非月，月
云何見。從此體會，方知能所不二。不二之性，即是不
變。迷者謂二，悟知不二。總號隨緣，一性隨迷悟兩緣，
迷悟總不改一性也（五解）。

靈峰蕅益大師宗論卷第四之三（終）

<sarticle><article>靈峰蕅益大師宗論卷第五之一</article></sarticle>
古歙門人成時編輯
<other>書一</other>
（寄母）甲子正月三日，方外男智旭，敬然臂香刺舌血，白
母親大人膝下。男幼蒙庭訓，少長便道學自任，寧不
知父宜葬，母宜養。但生死一事，人人有之，靜夜深思，
真可怖畏。如大母舅宦正濃而忽殞，虞表姪年未壯
而早亡，身命無常如朝露，大限至老少莫逃，苦海茫
茫，誰能免者。念及自身，已覺酸鼻，更念亡父老母，倍
覺傷神。親身既然，眾生寧異。儻不早圖出世，正恐追
悔無及。男憶二十一，至星家問母壽，言六十二三，必
有節限。遂於佛前立深誓，唯願減我算，薄我功名，必
冀母臻上壽。今既切思離俗，儻萌一待心，豈是求益
母壽之念，男又安能保無中夭邪。生育一事，世閒苦
本，況與功名，皆有定數。且青雲得志，難敵生死，大母
舅即是殷鑒。何如地藏大士，目連尊者，累劫親恩，皆
蒙度脫之為孝也。男少年詬大士，賴母痛下鉗錘，今
得改過從善。志在出世，恐母愛情難割，不得不硬卻
心腸，潛行方便。又恐母日夜懸念，故於三寶前然香
刺血，寄書遠達，伏祈勿事勞心，惟努力念佛，求出輪
迴。親屬可化者，皆以此意示之。
（寄剃度雪嶺師）別忽三載，反躬無似，莫報師恩。方今像季，有
三可痛哭，三可哀愍。毗尼法，三學初基，出世根本，僧
寶所由得名，正法賴以住世，而罕有師承，多諸訛謬，
遂令正法墜地，僧倫斷絕，一可痛也。三藏教，修行之
徑，出苦之要，而依文解義，罔知觀心，廢先哲舊章，塗
一時口耳，遂令禪門訶為葛藤糟粕，二痛也。宗門一
著，本為上上根點鐵成金，今但作門庭施設道理商
量，不墮狂罔無知，便墮雜毒知見。更有去施設埽道
理者，多落闇證窠臼，盲修瞎鍊，實是險塗，無上妙法，
流弊至此，三痛也。第一可哀愍者，借佛法圖名利，無
實為人之心。二者，但知己長，不知人長，但見人短，不
見己短，株守一得，向無佛處稱尊，不能放下面皮，打
破局量，從千萬人腳跟下穿過。三者，但為大以欺佛，
不思三界無安，言淨土不必生，彌陀不必念，中郎判
為唯心墮，圓實墮，確論也。時丁末運，非具大忍力，大
願大智大巧便力，驩虞小補，何當至治。博山老師，雖
見處未徹源底，實有苦功操履。不肖與互感得益，然
不服其藥，大忍願智，便俟當請益也。
（上闍梨古德師）五夏以前，專精戒律。專精者，豈徒著衣持缽
而已。律中第一要務，在常一其心，念無錯亂，謂依四
念處行道也。四念處慧，佛法總關。無念處慧，著袈裟
如木頭幡，禮拜如碓上下。六度萬行，皆同外道苦行，
無與真修。若依念處行道，則持戒功德，現能獲四沙
門果，乃至圓十地，剋獲無難。第二要務，在洞明二百
五十戒開遮持犯之致，否則二六時，既掛比丘名，當
結無量罪，言之駭聞，思之喪膽。此二不明，與邪戒何
異。末世流弊，非有力大人，不能挽回。吾師德盛名顯，
僧俗同欽。吾知諸佛所付託矣。
（荅茂林律主）經論二藏，說通五人。戒經如來自說，等覺猶
非所堪，譬禮樂征伐自天子出。迦葉白椎云，是佛所
制者不應卻，非佛所制者，不應制。千古不易之典也。
承問逐人受戒，大難方許三人，過四便不得戒。不惟
僧祇根本四分等皆有文，且得戒不得戒關係非小，
敢憚繁邪。三衣止長三肘，闊五肘，過是步步結等流
<pb n="147"/>
罪，若與佛衣等量，便結第三篇罪。今豎三橫六，致左
臂疊作三重，又與迦絺那衣自不相干。功德衣五條
十隔，受捨各有定時，豈可但持此衣，永當三衣。非時
食戒，本無開聽，今稱七不過午，全無出處。律中八種
十種開聽，謂展轉食，別眾食，及不作餘食法而食，皆
上午，豈非時也。時懷非想，猶結吉羅，服吐下藥，止許
煮麥，不令頭破，漉汁飲之，不聞權開也。又離衣宿，結
罪有文，不持缽，結罪五部不載。又皮革氈毳，他經充
類至盡之言，非為破戒，可不稱為大端。而過午之中
受食，咽咽結第三篇，未便稱為小節。渡海浮囊，芥子
不捨，況第三篇喻如手掌，可以為小邪。又五百問一
書，與五百餘卷律藏全反，用五百問，必廢五百卷，遵
五百卷，五百問不得不闕。若謂佛說，無容致議，則受
生血盆高王等，不亦稱佛說邪。律學之訛，已非一日，
宣公亞聖，為懷素所嫌，義淨大賢，受翻譯名義彈駁。
故知如來以降，等覺猶未稱一切智也。俗不合聞比
丘軌式，一出根本薩婆多部，一出戒因緣經。序根本
部因緣，乃迦葉佛時外道子欲破法，假就比丘學。比
丘告以俗得聞經論，毗柰邪教俗不合聞，外子權出
家學習，然後破之。若俗不合聞，謂半月誦戒，則三藏
具在，自可展閱，何待出家而學之。若謂出薩婆多，不
出僧祇，則五百問，又豈出僧祇部也。
（荅志隆）不諱疾忌醫，誠末法優曇。既自知病，又知流俗
之病，惟勇於自療，而即以療人，便是真實修行。否則
知病不療，病源正在此耳。人必有超群拔俗手段，方
有出離生死機括。人世愛見，稍或未忘，無上白法，如
何希冀。紫柏大師云，情之所有者理必無，理之所有
者情必無。古人云，識得一尺，不如行得一寸。夫閉戶
看尊宿語以自警，難敵現境熟識。儻安守故轍，可坐
進此道，豈五十三參之計拙，而三登九上亦唐勞邪。
（荅博山無異師伯）梵網戒本，是界外別圓二教。獨菩薩法，其
界內藏通二教。出家菩薩，無別戒法，同秉比丘律儀。
但發心自度即名二乘，發心度人，斯名菩薩耳。然界
內之機，不得捨本位而空希界外。界外大士，必須秉
權法而遊於界中。故菩薩比丘，迥與菩薩士女不同。
近世咸謂小乘所制，大乘悉開，比丘所執，菩薩悉融。
皆屬流言，並非實義。
（荅水林二書）既值事緣，又生厭苦，不免添一重公案。不涉
本頭，加以幽憤，又是第三重公案。欲捨此刻念彌陀，
四重公案。既云直往無算，又欲拂散疑雲，五重公案。
公案愈多，相去益遠矣。識論云，一切唯有識，有種種
相轉，彼依識所變。若識所變，不應自識逼苦自識。經
云，阿彌陀佛，是法界身。則事緣非彌陀身中事邪。即
此彌陀，即此念彌陀，胡彌陀身中抱一捨一。捨決不
可捨，抱決不可抱，向不可捨抱處會取，則皎日當空，
疑霧消散矣。（其一）全身放下，蕩蕩空空，似則固似，是
則未是。離生喜樂，初禪之全身放下也。定生喜樂，二
禪之全身放下也。捨念清淨，四禪之全身放下也。不
恆行心心所滅，無想外道之全身放下也。恆行心心
所滅，滅盡定聖人之全身放下也。視那伽大定，尚不
啻螢火日光，足下希心，當在何境。儻亦幸而妄想亂
思遮障，使不墮坑落塹。如果驀直去，恐諸佛亦救不
得矣。此事非一言可盡，能虛心意，不妨有相商分。
（寄了因）年未壯，世態惡，不可輕為去就。往往好心行腳，
高者退道心，卑與俗俱化，非大智慧，大力量，罕能出
類拔萃也。圓覺經云，一切眾生，身心皆是無明。欲求
智慧，須親善友。然求善友於末世，亦甚難言。有少多
行門者，智眼昏昧，有少多學識者，行業荒蕪。於中棄
短取長，須自眼正，否則無不憒憒耳。
（與曹源三書）所謂直下承當者，須置身千古聖賢之列，不
屑為隨波逐浪之人。言行相顧，心跡相符，方終始不
二，幽明無閒。憨翁云，學道第一要骨氣剛，次識量大，
次生死心切。夫剛則不為情欲所靡，大則不被目前
<pb n="148"/>
所轉，切則不順習氣所趨。即靈源禪師易世俗所難，
而緩時流之急。此第一良藥，幸時服之，勿懼苦口，使
積劫沉痾，終不療也。新師識論，獨有苦心，幸潛玩領
其長處，能劖妄習，便是深妙。儻決定收功心，未若農
夫望秋。雖析義如繭絲牛毛，秖麤淺耳。人不解此意，
多墮數寶之誚，惟自勖。（其一）不虞之譽，君子不喜。求
全之毀，達人不辭。自反有愧，無怨於他人。自反無愆，
更何嫌眾口。以此持心，不論時古時今也。（其二）人不
難有志，難有忍。事不難有察，難有容。故曰，有容德乃
大，有忍乃有濟。
（荅曹源二書）懺悔殷勤，感佛光現，雖僅二寸，亦得戒前茅
也。嗣嬰貴恙，是夙習交加，及向來口腹犯戒所致。然
法華一部，悲懺二時，尚終不替，猛丈夫矣。（其一）圓教
從名字初心，便用佛知佛見修行。豪傑丈夫，具一切
無明煩惱，偏向冰凌劍鋒上行，非冰凌劍鋒，不能鑄
無明煩惱成菩提般若故也。天降大任，必先苦勞拂
亂，令動心忍性。頑鐵不鍊不成鋼，美玉不治不精瑩，
松柏不歷歲寒不挺秀，孤臣孽子不厲熏不達。豈有
粥飯習氣，煖軟形態，可坐進此道者。夫小小境緣，便
成事障，因平日無分毫契心恰意處耳。果達妙理，則
現前極惡逆事，第一玄妙，為第一明師良友。若捨此
等境界，何法可修，可悟可頓邪。兄平日學問，大率向
語言文字上著眼，不向義理上體會，躬行處較勘。轉
得此關捩子，方是大乘淨土因也。
（寄壁如兄）知參究無緣，便向有緣處入。歸元無二，方便多
門，入手不同，到家則一，均佛祖法門，有何進退勝負
可愛憎取捨，必區區搏一丈夫名邪。兄雲棲法系，曾
事幽谿。雲棲教律兼修，幽谿教觀並舉。斯並津梁，寧
非直指，特人心不了，願不大耳。生西方者，貴大菩提
心寶。心寶若在，帶惑亦可往生，心寶若迷，參禪早已
兩橛。若翻轉此關捩，真實不欺，正好真實參悟。若翻
不轉，為舊習所汩，必須就教律大開慧眼，鍊就鋼骨，
方始相應，請急著眼。又末世禪人病膽大，老兄病膽
小。膽大肆無忌憚，直向泥犁，膽小顧後瞻前，不得自
在。善惡雖殊，不能打徹一也。欲徹體清涼，將定散淨
穢情見全體放下，始得。
（寄歸一兄）鳥必學飛也，而後毛羽成。舟必學操也，而後江
河濟。松柏必歷歲寒也，而後貞幹堅。行人必以佛祖
自期也，而後成佛祖。若以狐疑鼠竄之因，希獅行象
顧之果，恐不可得。發大菩提心，使悲智調停可也。
（與瑩然）豪傑立身，決以破我法二執為準的。我執不破，
定不能作千古至人。法執不破，定不能弘如來正法。
才魄橫一世者，須開千古眼界，成千古學識，方不負
己靈，否則僅同春草之榮，終非松柏之幹。
（寄不忘）學人第一要務，在克除習氣。誠以圓頓法淨治
夙習，猛風吹沙，實無艱險。儻習染不除，則談玄說妙，
有名無義。天台荊谿之道，恐不如斯。苦口良藥，同病
皆堪服之，勿使如來慧命夭喪也。
（與攝三）每見多人於勝事種種障難，俗累病苦，親長眷
屬，無量纏繞，阻斷良緣，空具信慕，莫遂雅懷。而得無
障難者，反信慕浮淺，衣衫不整，觸手捉經，如措大對
舉業相似。又復惟記名言，專喜貼句，依文解義，甘為
三世佛冤，釣利沽名，永背一乘出要。不惟寶山空回，
正恐袈裟難復，好因緣是惡因緣，此之謂也。如來說
教，諸祖弘經，並開眾生眼目，作劫濁津梁。不向此中
著眼，便是盲修瞎煉。今欲不犯末世惡習，不負往因
現緣，一要信諸佛境界，吾人各具，本無差別，不生退
怯。二要仰企諸佛，慚愧己靈，句句會歸自己，不可說
食數寶。三要虛心樂善，稍有長者，皆師友之。四要悲
愍一切，凡堪以此意相警者，不惜苦口。五要恕人厚
己，凡不如法，生哀愍心，勿見其過。近時學者，見他放
逸，不與隨流，則生憍慢，皆增長生死，可懼也。
（與如是兄）兄斷欲去愛，固有辣手，調身護物，尚乏方便。望
<pb n="149"/>
內則放開懷抱以養神，外則體察世情而惜福。此一
病，未必非二利之緣也。
（寄陳旻昭二書）八月惺谷師西歸，九月壁如師辭世。一月奪
二碩交，皆法門梁棟也，痛哉。每思大事因緣，非定慧
莊嚴，悲智雙運，誠難一生了當。惺師慧力有餘，定力
不足，壁師定慧調適，悲願未深，俱未免遺下公案。目
下同袍，鮮有生死心者，況菩提心。天人減少，三惡充
滿，將何底極邪。大廈將傾，一木難支，惟人定可勝天。
誓當易世俗所難，緩時流之急，棄名利，絕囂喧，持以
深心，要以弘願，操以恆久不變之力，庶無忝於嬰杵。
願居士斷泛涉之心，省不急之務，篤志近思，深造自
得，以圖共報佛恩，無以寶劍切泥，隋珠彈雀，是鄙衷
所惓惓耳。（其一）一芥翳天，一塵覆地，字經三寫，烏鳶
成馬。佛法之蝕，由來漸矣，非外道天魔能破。壞周室
者，齊桓晉文也。治世嚴王霸之辨，操心分義利之關。
視聽言動之復禮不真，克伐怨欲之不行何得。隱居
求志，人定勝天。此實字字血淚。
（與韓蓮洲）韋提以逆子起淨業正因，慶喜以染緣為楞嚴
弄引。惡因緣是好因緣，轉禍為福，在人著眼。儻隨遍
計分別，雪上加霜，冤結有何了期，若達曠劫因果，則
現在冤親，總非天降地出。以慈忍心調停解釋，以夢
幻觀消遣情懷，未必非煉磨心性，透露真常之一助
也。語云，跌法從他得，燈不剔不明，鐘不擊不鳴，他山
之石，可以攻玉，汙泥生蓮華，神奇出臭腐。夫吾人本
地風光，埋藏蘊宅，潛伏根門，無時不煞煞欲現，稍藉
外緣一擊，便當迸裂騰輝，儻不肯向此際薦取，佛界
便為魔界。如霜雪寒冰，松柏增妍，凡卉失色，咎在己
不在境也。又仁者，雖捨比丘沙彌律儀，而大士木叉，
自宜固守。仗此菩提戒光，方可禦侮消難。其說似迂，
其事實邇，幸精思力行之。
（寄修雅法主）雲棲大師云，古人著述，多在晚年。良以道曠
無涯，逢人不盡，上代疏論家，殫一生精神，博綜內外
學問，得一二帙垂世，尚不免後賢彈駁，況一時口耳
草料，欲流布人閒邪。須見到養到，從居安資深流出，
則輝天燭地，照古騰今，非分外耳。毗尼尤不容片言
隻字有作，譬禮樂征伐自天子出，稍或僭竊，厥罪不
小。傳佛心印記註，附呈清覽。此翁學識俱富，解行兩
優，堪為近日作家。虛心玩味，知未易及耳。
（荅程季清）法門不衰於無外護，衰於無內守。主持法門，先
盤星立正，然後隨時隨力。興隆幻事，皆屬普賢行門。
稍涉世閒名利心，佛法止成世法，深可悲也。
（復圓閒）如來最後以扶律談常為宗，苟廢事談理，理成
烏有。智者荊谿諸老，無不戒行冰霜，方堪垂範千古，
豈可以毒器令貯醍醐。不肖始雖染指宗門，亦既遊
心教苑，今不得不以持戒為第一急務。又見律學之
訛，較禪教更多，爰為集要，以便訓蒙。捨舉世共趨之
轍，遵時豪恥問之塗，知我苦心者，惟如來耳。仁者乘
戒並急，當是如來所使，法運可回，喜不寐也。
（寄萬韞玉）貴地久乏聞熏，囿聞見。儻宋儒陳腐見識，一毫
未淨，未可深談佛法，況坐陳腐障中，欲商真正宗教，
誠難誠難。寧以百千刃刀刺其耳根，終不忍聞佛是
方便說誑語人，寧百千刃刀斷其舌，終不肯言佛肯
方便說誑語法，寧百千刃刀割裂心胸，終不可作佛
經同寓言解。此言儻一字不從真心中出，不但死墮
拔舌，現世舌當爛壞。當知宣尼大聖，若比於佛，的如
小星比滿月，爝火比燎原，川瀆比大海，中尊比朝廷。
若不能信此語，是謗佛人，不可謂信佛也。
（寄王簡在）古之君子，為立六合內事，尚一家非之不顧，乃
至天下非之不顧，況圖出世大法，塵劫遠猷，可近囿
一時耳口，曲徇流俗人情邪。居士非無志願，直欠識
力。欲開千古識力，決須視歸戒如泰山，視世故如鴻
毛，庶作中流砥柱，不然，未可稱豪傑也。
（寄潘戒如）財色瞋慢，清濁稍殊，同為十習因，同感六交報。
<pb n="150"/>
若別配因果，慢屬修羅，瞋屬地獄，尤可畏。躬自厚而
薄責於人，有諸己而後求諸人，無諸己而後非諸人。
雪浪大師云，不可以聖賢律人，不可以率性自任。此
皆居士對症良藥，幸時時服之，作蓮邦左券。
（與胡遠志）為禪林求主人者，弘護之願為一身商出處者。
自知之明，竊以鮑老當場，不若舉賢相副。有季賢老
師，雲棲嫡子，年德俱隆，慈願並廣，以禮敦迎，或當俞
允。貧納與歸師，拈鬮洞庭，既許安居，律不容改，又己
躬下事，靜動無妨，著書立言，必須靜境。納長於著述，
短於應酬，儻從捨失措，則長短互乖。況律學之訛，已
將千載，革非矯弊，與俗相違，僅可僻處深山，鳩真同
志，作傳火計。即欲行之天下，以觸時諱，禍且不測。夫
大乘弘誓，以寬成大，住持僧寶，以局表尊。既痛有名
無實之弊，必守貴精不貴多之箴。設居勝剎，求戒必
多，嚴擇則招怨之端，濫許則壞法之始，進退維谷，其
何以堪。嗚呼，今天下稱圓稱頓稱大乘者，遍滿域中，
獨聲聞一脈，不惟置諸高閣，亦且藐若草芥。抑思世
尊拈花時，破顏微笑者，果誰人邪。靈源清禪師云，易
世俗所難，緩時流之急。納銘心此語久矣。愁人莫向
愁人說，說與愁人愁殺人。居士具金剛眼，探法海源，
當亦為斯言肯首也。
（寄金臺師）咒壇火浴緇素之口，其致非一。蓋清淨咒壇，不
容女人得履，亦不宜緇素輒入，入者齋戒沐浴，方得
合制。又咒心之說，起於長水，然疏中亦不敢確然自
是。既經文無據，必宜遶壇行一百八遍為長。夫無上
壇場，震旦僅有其二，天龍共持，諸佛共念。再造之後，
幸錄此言。
（與戒明）汝今六時精進，欣慰。須知此世閒第一福，第一
受用，天魔鬼神所忌刻也。必折意降情，帶三分不如
意境以自煉，方為法器，方可挽回定業。勉之。
（復靈隱兄）生則隱居求志，死則下下品生，是弟之定局。兄
道眼明白，志力勇銳，此生必辦。但粥飯習氣，軟煖麤
浮戲論習氣，思前算後習氣，一一直下斬截，方可立
造聖賢閫域。此尤不肖惓惓於知我者。渠師萬望於
淨土一門硬作主宰，如韓信背水陣相似，勿生一念
恐不能生之心。至囑至囑。
（復錢元沖）均一法門，內外護其用各異。內護持邪正之辨，
不得不嚴，外護膺金湯之任，不得不寬。一如良工之
分玉石，一如投鼠之須忌器，總以弘護正法為懷，易
地皆然耳。業障一事，不出因果，因果之理，統於十界。
楞嚴以不生不滅為本修因，然後圓成果地修證，法
華以一乘因果為宗，觀經明深信因果，不謗大乘，即
上品中生。乃教家浪以因果資談柄，禪門謬謂因果
非向上，事理俱迷，長夜莫曉，不惟昧佛旨，亦背儒宗。
易稱積善餘慶，書稱作善百祥，豈皆為愚人說法哉。
正誼不謀利，明道不計功之仁人，恰是修身俟命實
學，斷不可謂立巖牆為知命也。今以勇猛善心，回往
昔決定業障，如離弦之箭，通臂猿能接之。菩薩智猿
亦復如是，以方便臂，接定業箭，令不墮地，亦不著身，
此即真實懺悔。不但世法中所求如願，且增長正信，
開發菩提。因病得仙方，非但卻疾，兼可飛昇矣。
（囑徹因比丘）吾望公甚高，勿自卑，甚遠，勿自近，甚廣，勿自
狹，甚大，勿自小，甚尊，勿自褻，甚重，勿自輕，甚穩，勿自
浮，甚密，勿自疏，甚微，勿自陋，甚妙，勿自麤。聖賢自期
謂之高，無數塵劫謂之遠，遍周剎海謂之廣，超權越
小謂之大，不染名利謂之尊，不輕去就謂之重，始終
一致謂之穩，精察力行謂之密，窮理盡性謂之微，開
佛知見謂之妙。嗚呼，律門衰敗，大法並危，不具前之
十德，鮮克砥其頹波。勉之哉。第一須依念處行道，隨
文入觀，觸事會心，心觀為主，看教為助。第二須專求
己過，勿責人非。第三須作出生死學問，莫作趨時學
問。第四須和光同塵，幸勿矜異。欲看教典，且完玄籤，
次十不二門詳解，次律藏五百卷，并大乘律五十卷，
<pb n="151"/>
次止觀輔行，次阿含經等諸小乘經，然後及餘經論。
或急於修證，唯律藏不可不閱，餘皆隨意。萬勿妄想
出頭，惟真操實履，了當生死。不得為人改法名，剃度
師與受戒教授傳法師，皆有父子之誼，改法名是蔑
剃度師也，傷理背情，無道之甚。古來知識，不聞有法
派之說，柰何末世以此為親。吾聞先受戒者在前坐，
後受戒者在後坐。不聞先取名者為師兄，後取名者
為師弟。既以法派為重，必以戒法為輕。叔伯弟姪，儼
然與俗無異，可羞可恥，所宜痛戒。不得曲媚權貴，須
如達大師家風，若不能，寧死不出頭。不得多收徒眾，
多畜沙彌，多受依止，教訓不周，必有壞法之咎。切忌
餽送白衣等事，切忌無恥喪心，到人家念經拜懺，漸
成應赴。即檀越到山門作福，須示以佛法尊重，莫如
近時叢林套子。亡比丘物，依律分與現前僧，切不可
學估唱陋習。其餘諸事，不能枚舉，總以律為指歸，則
無過矣。不聽吾言，非吾弟也。
（復胡善住）自利利他，須知彼知己，知時知勢。納每自反，世
謂我持律第一，實增慚懼。無論三聚十支，八萬微細，
即二百五十，未行萬一，又無論遮罪，除飲酒過午二
條，餘皆未淨，即性罪七支，能免故殺，不能防誤，能不
錯因果，不敢三寶物私取，而不能磚錢不買瓦如古
人，執身不犯，不能夢寐清淨，不妄語兩舌，不能無惡
口綺語。良由多劫乘急戒緩，習以性成，恥躬不逮。退
居沙彌，更無弘戒之理也。宗乘中事，未出家已留心，
苦參十載，頗辨真偽，不敢以教律為夾雜。教觀一塗，
叨仗夙因，頗窺堂奧，不敢以真實而自疑畏。然此二
者，皆背時宜，惟有山中苦行，代一切眾生求消夙業
去障而已，非敢固也。路資本不宜領，寒威將逼，贖典
冬衣，亦見因果不甚分明，戒律疏緩之一端矣。
（復卓左車）入山非石隱計，痛念大法傾頹，綿力難救，姑俟
人定勝天耳。承謬舉於葉宗伯，謂宗說俱通，解行雙
到，實增慚愧。以今時俱通雙到見稱，固未免＆CB21224;然，儻
擬古之俱通雙到，能勿蹴然哉。數年被道友所牽，虛
名盛而實行微，多方作入山計，今始半遂，正欲深之
又深，能為居士頓改節邪。葉公處以原柬繳。
（復陳旻昭二書）大廈非一木所支，年來惟道友為命。而眾生
習氣各有偏重，不能如水乳合，興言及此，血淚橫流
而已。居常謂壞法門者，皆撐法門人。齊桓晉文，尊周
適所以壞周，方痛懲不暇，奚忍蹈其覆轍。嗟乎，出家
初志，急剋聖果，十五六年，竟成虛度，慚天愧地，夫復
何言。即此十五六年行腳，打破面皮，放捨身命，僅於
佛菩提，了知歸家道路。而形枯氣索，前進為難，欲傳
得一人，勿令最後佛種從我而斷，亦竟未遇其人。嗚
呼，痛心夢寐永泣而已。公所處頗艱，道念益固，深以
為慰。每觀種種邪外，其智短，其說陋，猶簧鼓天下後
世有述者，大底別有一段徹底精神持之耳，況將此
持正法乎。但自反自勵，不必他求也。船子身葬水中，
夾山大弘其道，荊谿以居士身參學多載，後方出家，
一世不登法座，書傳萬世，不可磨滅。宣聖木鐸，孟軻
好辯，皆此類也。此意願與居士共之。未獲一第奚足
憂，當勤心道業，誓續佛祖慧命為急務耳。（其一）大法
垂秋，亂臣賊子遍天下，邇雖稍衰，而正法受其剝蝕，
元氣殊覺難復，未可欲速也。納以孤孽之身，獨抱嬰
杵之任，雖感傷切髓，不得不附虞仲夷逸之科，遣茲
餘喘。居士竭力弘護，即大學問，大精進，貴自著眼而
已。聖力智巧，雖筈筈相拄，非巧力所及，終亦不離巧
力。何如，楖梅吳公，不敢浪通名字。
（復智龍）逃名萬死之後，已悔其遲。傳法一隙之天，倍見
其拙，然生平受用，惟多虛不如少實一語，庶不致身
謗三寶耳。退戒一事，亦以為今比丘則有餘，為古沙
彌則不足，寧捨有餘企不足也。
（寄徐雨海）居士生長富貴，不知世閒些小苦事，況此大苦。
然雄才大略膽識高曠之人，負蓋世資，具千古學，懷
<pb n="152"/>
聰明慢，眼空天下，世出世法，麤心浮氣，未入甚微細
智法門，非此惡辣鉗錘，何由入聖賢閫域。佛祖堂奧，
天降大任，必行拂亂。動心忍性四字，不妨十思百思，
迺圜中第一法藥也。乾之上九，亢龍有悔，而不食之
碩果，轉為不遠之復。復之象辭曰，至日閉關，商旅不
行，后不省方，即潛龍勿用之意。盈虛消息，通於至道，
於通起塞，即塞成通，台觀所以貴善識也。日為居士
持大悲咒七遍，脫難為期，萬自愛勉。
（寄靈隱兄）兄眼目志識，俱足千古，而不能千古者，欠剛骨
也。挺出剛骨，以俯就幻緣，方可了辦大事。蒙許華嚴
大鈔，意欲細閱一遍，求與台宗真出入處，悠悠門外
之談，未足據也。聞於台宗教觀已有信入，尤願潛心
討徹源底。流光如駛，衰老日侵，自反痛心，乃敢饒舌。
（復項淨性）和偈落在口頭三昧，大似初生牛犢不畏虎。居
士本正信篤實，亦弄此虛頭邪。古人錯下一語，墮五
百世野狐身，柰何妄談般若，作拔舌犁耕種子，萬祈
戒之，勿視作等閒。夫詩偈可作也，儱侗套語不可襲
也。帝鄉可遊也，歸戒之心不可忘也。紅塵堆裏學山
居，風塵何能染人，人染風塵耳。
（寄徐雨海）到泉州一軒，即索居士歷年手札觀之，知苦緣
中進益如此。貧納向歎台宗，居士未深入，今果然否。
柬中為如是師語，字字金錍，恰與納為渠所發之願
同，但不知為居士所發願，有當尊意否。夫知人者明，
自知者強，自知者明，自勝者強。居士能知人矣，真自
知乎。設自知，能自勝乎。台宗玄妙無暇論，大學修身
正心，中庸居易俟命，請三思之。五欲八風，三教聖人
同訶，一塵之糞，徹體是穢，一毫砒霜，徹體是毒。勿以
小善而不為，勿以小惡而不去，方不負再三稟受菩
薩大戒也。台宗云，以前四戒為所觀境，後六觀之，事
理相即。世人蔑事而欲尚深理者，驗知此觀孤虛無
本，既虧事境，觀亦何從。此荊谿尊者語，幸加詳焉。
（寄徹因大德）真實比丘，寥寥無幾，不知何日五比丘如法
同住，一展吾外護初心。興言至此，肝腸寸裂，所有不
絕如線一脈，僅寄足下，萬萬珍重愛護，養德充學，以
克荷之，勿為最後斷佛種人，使我抱憾千秋，至囑至
囑。遠隔三千里，未審作何用心，苟不能念念與妙觀
相應，則失聞熏琢磨之益多矣。
（寄恆如）語有之，胡越人之相仇也，當同舟共濟，風水險
厄，其相救也如左右手。每念分段生死，不啻惡風巨
浪。而出家諸人，所以互相忌刻，智不如胡越同舟者，
無他，不曾痛念生死故耳。今既知痛念生死，豈復以
世閒名相為活計哉。
（與非幻）此事日親日近，日遠日疏，若無良友明師夾持，
恐漸退其初心。今世如此，來世可知，靜言思之，能無
懼乎。佛頂文句，須潛心玩閱，看不透也須苦看。老鼠
咬棺材，定有穿日。即此是話頭，是參禪工夫，是摩訶
止觀。須信得及，守得定，方有真實受用。勉之。
（復淨禪）淨土法門，本該一切宗教，普收一切群機。故從
上佛祖聖賢，著述亦最富博。欲摘其精要，利益群品，
須備採眾長，證以心悟，方可流傳。若此門未遵堂奧，
宜事力修，無急急以著述為事也。度人要務，以智慧
方便為本，有智慧則能究權實理，稱理而說，義無不
周。有方便則能莊嚴文章，文如於義，觀者咸悅。今周
集理致僅七八分，文章僅五六分，似宜邃養，更加錘
鍊為妙。意周所熟玩者，但彌陀疏鈔，龍舒淨土等文，
恐妙宗鈔一書，尚未窮研。乞勸細細尋繹，參以十疑
或問，淨土指歸，寶王三昧，西方合論等書，畢竟更有
大豁眼處。然後以慈悲心，觀此方此時機宜，採集一
言半句，以利益之，功德更殊勝矣。
（寄王東里）此事雖直捷，亦甚委曲，雖簡夷，亦甚精細。吳公
於簡夷直捷，已信得及矣。委曲精細處，須竿頭進步，
此必居士陶鑄之力，方可升堂入室也。
（寄雪航法主）調護他人，正調護自己處，調伏得自己一分
<pb n="153"/>
習氣，方調伏得他人一分習氣，視人猶己，捨己從人，
血脈誠在此。朕躬有罪，無以萬方。萬方有罪，罪在朕
躬。愛人不親，反其仁，治人不治，反其智，禮人不荅，反
其敬，三歲兒童讀得，八十老翁行不得。無怪乎受菩
薩戒者多，行菩薩道者尟也。
（復鄧靖起）參禪念佛，善用無非是藥，不善用，無不添病。又
或執藥是病，或借病為藥，事非一概，未可片言盡也。
生死事大，佛道玄妙，縱一知半見，小小工夫，尚不濟
事，況一味死在句下者乎。禪本無參，佛本無念二語，
亦是醍醐，亦是毒藥。今之呼蒼天呵佛祖者，正墮無
參無念坑中，若真參真念，決不作此狂態矣。
（寄程用九）日為居士持大悲七遍，五六年未嘗一日缺也。
命持準提，當助百萬，但願篤信咒力，不可思議，杜絕
夤緣妄想。設一念妄想未盡，是信咒不及，雖大悲準
提二大菩薩，亦末如之何矣。不肖十二三，便知有聖
賢道脈，今知與佛法到家雖別，入門實同，若世法稍
違聖賢軌轍，則出世決不成真實佛祖。方今賄賂公
行，丈夫寧終身寥落，誓勿蹈其鄙跡，庶砥狂瀾於萬
一。若未免逐流，以圖一得，枉尋直尺之誚，其誰與歸，
大非所望於高明也。夢天神授籤，乃大梵天王，非韋
馱也。現有神策九十九首，在大灌頂神咒經中，南北
藏皆恭字函，急取流通，勿以易林，苟且塞責。
（與行恕）憶自十二三時，以千古道脈為任，便囂囂自得，
天子不得臣，諸侯不得友，況今廁僧寶，豈世閒宰官
書帖可招致哉。何病深山，已無人世閒想，即今幻緣
所牽，流浪漳泉，並不曾謁一宰官居士。若苕中不必
用此世套，可容方外散人，專用佛法教化群品，則遣
一確人，持足下一柬來，即相赴，若不可為，毋強。
（與緒竺）三頌附覽，語言文字，標月之指，神而明之，存乎
其人。際明生平傀儡，全露筆端，斷不在筆端上安身
立命。看得仙人手中扇，鷂子過新羅久矣。
（復王思鼓）老子為學日益，為道日損。易傳云，損德之修，益
德之裕。居士精力雖減，而信心慚愧有加，即苦海津
梁，不求進而無所退，豈在學問修持閒邪。凡夫無不
好勝好進，不知以退為進也。迦葉願居人後，不為物
先，乃成千古鼻祖。病是吾輩良藥，消盡塵寰妄想，覷
破此身虛幻，深明苦空無常無我觀門，皆賴有病境
耳。願寬心耐意，安忍無厭，作隨緣消舊業想。轉重令
輕受想，代眾生受苦想，正不以不如人為愧也。
（與永覺禪師）法運日訛，老成凋謝，獸蹄鳥跡，交於中國，乳
臭小兒，競稱宗主，拈花微旨埽地，至此，不惟可悲，亦
可恥矣。惟老師耆年碩德，堅握壽昌不肯二字心印，
不必頻呻哮吼，狐犴已為喪氣。茲者泉南隙地，羶風
雖已時來，毒氣幸未深入，老師正應久住此方，防護
外邪，養育善種，但令二三志士，得接老師法脈，將來
魔黨敗後，泉南佛國，一燈可遍布天下也。不肖幻緣
所牽，未能執巾瓶，猶冀法駕蚤臨，庶獲一晤慈顏，兼
欲委陳生平苦心。故敢冒昧，輒助勸請。
（與周洗心）不可說破，恐塞悟門，是參究一塗別方便耳。宗
門亦有不妨直直說破者，況教觀，況淨土邪。淨土的
旨，全在妙宗一書，縱持名不修觀，可不達四土橫豎
之致乎。西方合論，亦淨土有功之書。不肖圓通文句
一則，收盡念佛三昧綱宗。但言簡義富，乃提綱挈領
之學，非遍探一代時教，不足盡數千言中所包攝也。
儻專辦己事，未暇利人，只晝夜彌陀十萬，且求往生。
一切宗教眼目，不必作意求通，但得見彌陀，何愁不
開悟。自是一論，若大悲為人，思垂言句，必令十分精
瑩，庶可普利三根，不然，一法才立，一弊旋生。況末世
禪教淨土種種語錄，充楹積棟，安事更以雜而未純
之作，與流俗鬥富哉。法號漫作一文，其中理路頗為
入道之要，當依義不依文可也。
靈峰蕅益大師宗論卷第五之一
<sarticle><article>靈峰蕅益大師宗論卷第五之二</article></sarticle>
<pb n="154"/>
<other>書二</other>
（簡韓茂貽）紫柏集點完。此老以博地凡夫，力戰煩惱魔軍，
一生取辦，真踞地獅子，透網金鱗也。今觀其法語，精
悍決裂，猶足令頑夫廉，懦夫立，柔情媚骨，不覺冰消
瓦解。幸細細留心，必羹牆寤寐見之。
（復九華常住）向年托跡寶山，於一切精律行者，作地藏大
士想，即一二不拘小節者，亦作志公濟顛等想。聖道
場地，龍蛇混雜，凡聖交參，不敢以牛羊眼妄測，自招
無閒重罪也。適聞山中，稍稍搆難，雖大菩薩示現作
略，然經云，寧破千佛戒，莫與外人知。又世典云，胡越
人相為讎敵，及乘舟遇風，則相救如左右手。九華實
地藏慈尊現化地，山中大眾無非地藏真實子孫，不
知歷幾劫修行，到此名山福地，乃為小小一朝之忿，
遂使智不若胡越同舟，非所謂一芥翳天，一塵覆地
者邪。不肖智旭，少時無知，毀謗三寶，罪滿虛空，仗地
藏大士，深慈厚願，拔我邪見，令廁僧流，故今日稱地
藏孤臣，山中大眾，皆吾幼主。臣無輕君之念，而有諫
君之職，惟是誠惶誠恐，稽首，頓首，遙向寶山，披陳忠
告。惟願眾師，各各捨是非人我之心，念法門山門之
體，同修無諍三昧，永播大士道風。古人云，官不容鍼，
私通車馬。又云，家無小人，不成君子。縱有實非大士
真正眷屬，亦須慈恕，令其漸種善根可也。
（與王季延）淨業障經，的是佛說，毫無可疑。請試言之。佛廣
度一切眾生，如大醫王，亦如大仙，能起必死之證，非
循行數墨者可思議也。大般涅槃，為阿闍世王懺罪，
與此經同。所謂實相懺，無生懺，直枯罪源，罪流自涸。
如翻大地，樹何所依。大佛頂經云，卻來觀世閒，猶如
夢中事，摩登伽在夢，誰能留汝形。又云，尚無不殺不
盜不婬，何況更有殺盜婬事，皆是此旨。良由阿闍世
王與今無垢光比丘，及過去勇施比丘，此三人慚愧
恐怖急切，悔過之心無異，故對治妙藥亦無異耳。良
醫於無名腫毒，初炙不痛者，炙至極痛而止，初炙即
痛者，炙至不痛乃止，不如是，病不能療也。毗尼藏中，
訶破戒為斷頭法，是不痛者炙令極痛，此經及大涅
槃經，明罪性本空，是極痛者炙令不痛。如是妙法但
為無知誤犯者作救命神丹，非為談空行有者，資牙
慧口實。所云觀於犯即是不犯等者，只此觀之一字，
幾許慧解，幾許功夫。譬如鑽木出火，火出則木必盡，
儻犯戒心分毫未盡，豈名觀於犯即不犯哉。固知此
經，真大乘圓頓無上法門，秖就路還家，不改絃易轍，
與華嚴法華涅槃等經，同一線索。是故能令犯者聞
之，罪根永拔，未犯聞之，永不復犯。譬如靈丹一粒，不
論有病無病，但肯服之，可輕身遐舉，何止延年益壽
而已。儻讀此經，不永離婬殺等事，與不讀一般。如遇
靈丹不服，身嬰重病，豈靈丹卻致病邪。設無慚人，欲
援為例，請語曰，汝犯戒。亦如二比丘出不得已乎。既
犯後，如二比丘恐怖發露，急切求哀乎。縱求哀如二
比丘，遇佛菩薩，為說法乎。縱聞此法，如二比丘隨文
入觀，頓悟無生，婬心永斷乎。彼達法空已，婬習永除，
一成佛於未來，一成佛於現在。然殺人之報，或因中
即償，或成佛方受，如金槍頭痛，理必有之。善夫古人
曰，如何是本來空，業障是。如何是業障，本來空是。故
知大徹悟人，但可不墮地獄，決無不償夙債之理。師
子尊者，神光大師，僧肇巖頭等，歷歷可據。非遍閱大
藏，深明教眼宗眼，未可輕議也。至現在無垢光比丘，
偶與過去無垢光佛同名，如觀世音菩薩，與古觀音
佛同名，迦葉比丘，與古迦葉佛同名，柰何混而一之。
所云開元附秦錄者，唐開元重敘藏目，偶失譯師之
名。相傳姚秦時譯，仍附秦錄，藏經失譯名者頗多，未
必皆偽，不當以此為責。嗚呼，末世狂禪，罕知教典，依
文解義法師，又無真正手眼，鼠唧鳥空，遍於寰宇。居
士能如此留心，可謂優曇缽華矣。然真正經王，須闡
幽旨，以示未聞，方見維摩大士作略。儻麤浮涉獵，輒
<pb n="155"/>
云可疑，魔王聞之，踴躍歡喜，關係亦不小也。
（與忍草）身病易治，心病難遣。古云，克己須從性偏難克
處克將去。慈雲大師亦云，行人各有無始惡習，速求
捨離。當自觀察，何習偏重，訶棄調停，取令平復，勿使
行法，唐喪其功。夫惡習豈惟殺盜婬妄而已，二六時
中，四威儀內，苟可動人念頭者，最能折福損壽也。
（復吳聿修）青龍鈔，豈可與妙蓮玄文同年而語。蓋未悟時，
搜索擬議，決無當大道。故德山云，窮諸玄辯，似一毫
置於太虛，竭世樞機，似一滴投於巨壑。丈夫出詞吐
氣，真實不欺如此，可謂太煞明白，何反代為瞞昧，妄
擬於如虛空如大海之玄文，且疑一燒一不燒邪。末
世迷人看語錄，往往有此等惡習，不思比擬稍失當，
金剛法華皆可燒矣。謗法之罪，亦大可畏哉。請燒卻
德山手中陳腐枯藤，此一言之失，不難知也。
（復閻淨士）文字性空，故淹貫三藏。元無一字，非以不識一
丁為無字也。末世無聞比丘，借達磨不立文字，以掩
其拙，亦可嗤矣。非知之艱，行之維艱，固然，又復應知
非行之艱，知之更艱，不知而行，墮坑落塹。佛頂十卷，
最勖修行，而以先開圓解為最初方便，圓覺經，文殊
普賢二章，亦先開解，大乘止觀，摩訶止觀等書，無不
皆然。參於學問思辨篤行之旨，若合符節矣。修行之
法，如調琴絃，緩則不鳴，急則聲絕。勿忘勿助，庶循循
進道也。正修行路，必以空觀為主，痛快直捷，莫若毗
舍浮佛半偈，熟讀默思，使淪骨浹髓。紫柏全集，幸覓
觀之，得此法印，可辨邪正，不被今時邪師所誤矣。
（與智龍）顛沛患難，是煆煉佛祖英靈漢一大爐鞴。能受
煆煉，便如松柏歷歲寒而逾堅，不受則如夏草春花，
甫遇風霜頹靡無似矣。夫松柏花草，稟質不同，不可
強也。現前一念靈明心性，豈有定質。只貴當念自立，
將身心世界一眼覷破，平日晏安粥飯習氣一力放
下，便向刀山劍樹遊戲出沒，有何艱險。縱身心世界
情見放不下，而身心世界未嘗不是空花，縱晏安粥
飯習氣除不得，而業運臨頭，何處保得晏安粥飯如
意。千經萬論皆磨礱習氣之具，習氣不除，學問何益。
不能親明師良友，受惡辣鉗錘，徒覓幾部好佛法，靜
靜閑坐，燒香啜茗，而披閱之。此措大學問，尚不可為
世閒聖賢，況佛祖哉。佛祖可如此悠悠而得，善財常
啼，真千古極拙人矣。何為華嚴般若之榜樣也。
（與體境）出家大丈夫事，非王侯將相所能。然不難有始，
難於有終。故因果之邪正，必四句料簡，應日慎一日，
臨深履薄，期到真實受用處，萬勿大膽麤心，中塗狂
惑，從袈裟下失人身也。切囑切囑。
（寄丁蓮侶）淨土一門，有名無義久矣。居士躬行實踐，為緇
素標榜，此阿彌願光所映發也。但末世往往視作曲
為中下，不知其至圓至頓，普被三根。須將妙宗鈔，及
西方合論二書，深玩熟思，庶可破邪計耳。
（復轉依）指戒生來，具見接引。然納是岳武穆，非淮陰侯
也。用九一向麤浮，墮時文惡窠臼裏。大乘性相，都作
語言文字會去，待被禪宗菲薄，方思結制觀心。觀心
之法，甚不易言。近代宗門，多發足問津，唯台衡知津
發足，修證塗轍，不啻什伯相倍。只恐不是教下真種
草，真種豈被禪宗菲薄，亦豈畏菲薄者。若是台宗真
種，世語外籍，皆不相違，豈有輕唯識而不屑學者。可
憐眾生情見封迷，絕無超方手眼，才入台宗，便染台
宗重病，才入禪門，便染禪門重病。未得清，先得隘，未
得和，先得不恭，求不沒於時流者幾何人。大丈夫出
家，不拌二三生埋頭徹底，輒希十年二十年後弘教
揚宗，修天爵以邀人爵，終必亡而已矣。
（復程用九）圓頓行人，春夏秋冬，無非觀心之期，晝夜六時，
無非觀心之會，行住坐臥，無非觀心之事，說法聽法，
無非觀心之緣。若必待冬期結制，而後觀心，則三時
講演，仍說食數寶矣。講聽時不與心觀相應，觀心時
亦決不與教理相應。若是縱百春夏秋講經，百冬觀
<pb n="156"/>
心，到底是兩橛事。書生麤浮領略，無超方出格知見，
出言鄙陋，從來可歎。經云，人命在呼吸閒。儒云，才說
姑待明日，便不可也。唯居士一向不肯當下隨文入
觀，妄謂一切人皆不能當下隨文入觀耳。當痛思力
改，莫作矮子看戲文句當也。
（寄善超）世出世法，孝慈第一。以慈心而修孝行，可順父
母，格鬼神，況出世師長乎。勉旃，無任情率意也。
（寄王古學）丈夫不難高明，難於精細。苟精細，則儒理釋理，
可分剖同異之致，宗眼教眼，可坐證合一之源矣。
（與沈甫受甫敦）占察行法，蒙昆玉梓梵冊，而不肖屢結壇，俱
不獲清淨輪相，此可信天下後世邪。今誓作背水陣，
掩死關禮之。十二頭陀經，俟後或敢著筆，今沈船破
釜時，未暇作空頭話也。
（與聖可）不肖三業罪過不少，雜亂垢心，豈致清淨輪相。
爰發慚愧，退作但三歸人，誓不為師作範，誓不受人
禮拜，誓不出山，誓得清淨輪相，不論百日千日，六年
九年，畢死為期。辭嘉興事竟，嗣當辭留都事也。
（與了因及一切緇素）宋儒云，才過德者不祥，名過實者有殃，文
過質者莫之與長。旭一人，犯此三病，無怪久滯凡地，
不登聖階也。旭十二三時，因任道學而謗三寶，此應
墮無閒獄，彌陀四十八願所不收。善根未殞，密承觀
音地藏二大士力，轉疑得信，轉邪歸正。二十年來，力
弘正法，冀消謗法之罪。奈煩惱深厚，於諸戒品，說不
能行。癸酉中元拈鬮，退作菩薩沙彌，蓋以為今比丘
則有餘，為古沙彌則不足，寧捨有餘企不足也。夙障
深重，病魔相纏，從此為九華之隱，以為可終身矣。半
年餘，又漸流布，浸假而新安，而閩地，而苕城，檇李留
都，虛名益盛，實德益荒。今夏感兩番奇疾，求死不得。
平日慧解雖了了，實不曾得大受用。且如占察行法
一書，細玩精思，方敢遵古式述成，仔細簡點，並無違
背經宗。乃西湖禮四七，不得清淨輪相，去年禮二七
不得，今入山禮一七，又一日仍不得。禮懺時煩惱習
氣現起，更覺異常。故發決定心，盡捨菩薩沙彌所有
淨戒，作一但三歸弟子。待了因進山，作千日關房，邀
佛菩薩慈悲拔濟。不然者，寧粉此骨於關中矣。
（與沈敬園）聞楊乘乘與笑禪師齟齬。夫參知識，須領其所
長，不責其所短。法門深遠，等覺未盡，況今時知識邪。
法中起過，福反成罪。幸同往釋此芥蒂，法門幸甚。
（復韓朝集）境苦生厭，此苦諦慧也。厭苦則不敢造業，此集
諦慧也。因不生則果不生，此滅諦慧也。殷勤知悔，即
道諦慧也。須陀洹所見，見此而已，阿羅漢所證，證此
而已。捨戒不如法，不必疑，已捨矣。但有世閒性罪，安
更有犯法罪。受戒不如法，舉世皆然，亦不必疑。但如
法行一日，便有一日功德，瑜伽師地論，言之甚詳，時
當末世不可以正法為例故也。夫犯戒造惡，固有罪
矣，念佛書經，獨無福乎。均是佛言，何一信一不信，甘
墮憂疑坑中邪。悔得當，則名勝行，過其宜，則成悔蓋。
千經萬論，只要人直下安心。安心無術，只知法無性
而已。般若謂過現未來心不可得。華嚴云，心不妄取
過去法，亦不貪著未來事，不於現在有所住，了達三
世悉空寂。仁者聞之熟矣，胡不時時觀察乎。淨土痛
快直捷，廣大圓融，至頓至易，無機不收，無罪不滅，仁
初發心，便知歸向，胡三十餘年，猶半信半疑。特錄往
生公案二則，以助信力，萬勿更躊躕也。但觀察現前
一念緣起無生，罪源自涸。此事甚不難，人看得難耳。
（復唐宜之）妙宗鈔一書，不可動一字。蓋大小彌陀經，普被
三根，註須通淺深。此經專被韋提希等圓頓大根，令
現悟無生忍，儻作是一心之旨未徹，斷無依事修觀
之理。雲棲謂心粗境細，妙觀難成，本諸善導等諸大
祖師，信非臆說。旭謂宋時根性稍利，四明發揮猶略，
若今大師復作，只可詳釋，何容節要。大匠不為拙工
改廢繩墨，羿不為拙射變其彀率，此係不小。儻圓解
不十二分透徹，便欲作觀，未有不招魔事者。唯持名
<pb n="157"/>
一法，千穩百當，而圖經及玅宗鈔，姑與人結圓頓種。
或眾生根性不可妄測，亦自有能解者。若解決不嫌
多，若未解刪之於彼何益。且刪淺存深，初機益不能
解，若刪深存淺，大違經宗。進退思之，萬勿萌此念也。
（荅蓮勺）翁出家，當紹蓮大師法脈。往者雪公，不耐鉗錘，
甘心小就，楊生志大才美，因地欠真，皆作古人，良可
歎悼。旭福尟障深，聊作村學究句當，賴二三童蒙，未
染近時惡態，僅種金剛種子。儻先有成見者，任掉頭
不顧而已。自愧百煉千磨，終未斷惑證果，而具縛凡
夫，以肉眼作佛眼用，若教若宗，得無纖毫疑滯。故著
述甚多，皆可考諸佛祖而俟百世，此真自信，非天下
能瞞盰也。承示心經口義，別具見學富才華，儻欲壽
梓，不妨再酌。法門至誼，無容獻諛，知不見罪耳。
（荅韓服遠）尊恙鬱痰所致，鬱又從勘境不破所致也。種種
逆境，可動心忍性，增益不能，皆所以成就自己而已。
世道交喪，儒門久已無人，願足下矢志為君子儒。近
世學佛人，才聽講只思做法師，才不思做法師，便不
肯究心佛法，學儒人，才讀書只思中進士，才不思中
進士，便不讀書。殊不知讀書，是為聖賢正路，研究佛
法，是成菩提，生西方正路也。哀哉。然佛門猶有一二
知成佛者，儒門絕無一人思為聖賢，世安得不亂，亂
安得復治邪。足下果發起決定為聖賢心，而釋迦不
暗中摩頂，孔子不晝夜擁護，無有是處。
（復張中柱）儒釋二學，到家雖別，入門大同。若云尊德性而
道問學，即全性起修之謂也，若云下學而上達，即全
修顯性之謂也，未有不圓悟心佛眾生三無差別。可
言修證工夫者，亦未有不深修十乘妙觀，可階究竟
極果者。是故近世苟簡法門，最易湊泊，最難到家，佛
祖無上心印，最難入手，最易成辦。溈山云，此宗難得
其妙，切須仔細用心。可中頓悟正因，便是出塵階漸。
生生若能不退，佛階決定可期。上古宗匠之言，類皆
斟酌穩重若此，豈以一棒一喝，一句一偈，謬作極則
者邪。承問諸書，大乘止觀，性相總持，實與佛頂玄文，
唯識心要二書，相為表裏。苟留心既久，得其血脈，一
代時教，思過半矣。小止觀，可依行持。摩訶止觀，淵深
宏博，須輔行並觀。禪波羅密門，所詮禪法，工夫稍得
力，即取看之可也。六妙門，維摩疏二書，久錮海東。儻
仗鼎力，復照此地，乃千古奇事，日夜祝之。
（復陳旻昭）力疾草法華會義，七旬告成。然每一念及佛道
深遠，未嘗不涕淚交流。昔溈山三作國王，遂忘宿命，
戒老一念偶誤，復為坡仙，證斷之難，固不待言矣。又
憶經中阿難白佛，十二因緣，特易解耳。佛語阿難，莫
作是說，除佛一人，餘不能盡因緣性海也。遂舉往事
以訶之。昔有阿修羅子，語其父曰，大海特淺淺耳。父
曰，我身長七千由旬，以幻術故，變為十六萬八千由
旬，乃窮其底。汝年幼，身僅七百由旬，又未有幻術，何
藐視此海邪。子不信，投身入海，沒溺洪波，幾至喪命。
父以幻力接出，喘息僅存。佛語阿難，往昔阿修羅王，
即我身是，阿修羅子，即汝身是，汝昔輕視大海，而受
疲苦，今復於我法中，輕視十二因緣甚深法海，當招
惡報。於是阿難慚愧改悔，誓不於法起輕易想，至如
來滅後，方辦大事，傳佛心宗。此解悟之難，又豈容藐
忽哉。念此二難，方切悲痛。謬辱獎譽，以為義句兼到，
解行雙圓，不益令我置顏無地邪。
（復導關）吾人本分中事，如飲水冷煖自知。然有先飲水
知令煖者，分毫瞞他不得。所以十乘觀法，須知次位，
儻有觀無教，未有不墮增上慢者。既四楞塌地，不同
迷時法華轉，便可恆轉是經。隨文入證，方名不雜用
心。儻不看一字，則此一字仍是礙心之物，豈虛空已
碎，一字尚未碎，大地已沉，一字尚未沉，看則便被他
雜，不成一片邪。幸細思之，當噴飯滿案也。
（復達戒）勤心作福，不可但貪清閑。少年清閑，是不祥事，
非折壽則損福。於清閑二字作毒藥想，方有少分出
<pb n="158"/>
生死路。背經雖好，非出家正務。周利不誦半偈，深證
二種解脫。提婆在家，通十二韋陀，出家通八萬法藏，
無救阿鼻地獄，三大劫苦。牛飲水成乳，蛇飲水成毒，
智學成見提，愚學成生死，不可不深思也。
（復松溪法主）癸亥春，拜見幽溪尊者時，正墮禪病，未領片
益。戊辰冬，遇歸一兄，方悔向日當面錯過。曾刺血書
一然香供師伯文，寄至台嶺，屈指二十二年矣。台宗
一脈，我兄勇猛仔肩，次達月管公，亦復半壁。觀彼會
合玄籤，一字弗敢稍易，知不墜家風也。如劣弟者，少
年誤中宗門惡毒，放恣之習，淪骨浹髓。今雖痛革，餘
習難除，故私淑台宗，不敢冒認法派。誠恐著述，偶有
出入，反招山外背宗之誚。近述法華會義，因留都久
染，知音大窾，酸臭氣味，絕不知權實本跡綱宗，況得
觀心悉檀。四益語以三大五小，甫展卷，無不望洋而
退。不得已，竊取文句妙樂之旨，別抒平易顯豁之文，
聊作引誘童蒙方便耳。消文分句，不無小殊，教部時
味，敢有他議哉。然置弟門外，不妨稱為功臣。收弟室
中，則不免為逆子。知我罪我，聽之而已。
（與唐宜之）讀修行會義序，知有卓見。但曰修行須修般若，
般若以實相為體，觀照為宗，無住生心為因，究竟種
智為果。經云，於法實無所得，不可以三十二相得見
如來，無有法得菩提。故然燈授記，皆指示初下手時，
以無所得為方便之觀門，所謂應無所住而生其心
者也。居士反判作第一義諦，一可商也。論云，不離佛
世住，供給如來住，求佛教授住，皆點明菩薩位中，分
得真實受用，所謂漸住究竟種智者也，居士反判作
忠恕之語，二可商也。請以喻明，黃帝失珠，罔象得之，
今於法實無所得等，皆罔象之求也，可竟喚作第一
義諦乎。不離佛世，供給如來，求佛教授，皆玄珠之異
名也，可喚作切實功夫乎。雖王文成云，喚戒慎恐懼，
作本體亦得，喚不睹不聞作工夫亦得。然戒慎恐懼
畢竟是達本體之工夫，猶所謂於法實無所得等，不
睹不聞畢竟是工夫所顯之本體，猶所謂不離佛世
住等。若直以實無所得等為第一義諦，何異偏空。不
離佛世等為工夫，何異著相。以著相工夫，求偏空義
諦，是背般若，豈修行般若哉。此等關係，迷悟攸分，儻
肯細細理會一番，不唯更有一番真實受用。即古人
鼻孔，亦決不向文字同異中卜度矣。納近重閱大般
若六百卷，見其義趣愈博愈約，無法不從此出，無法
不歸於此。六祖所謂法法皆通，法法皆備，而無一法
可得者，正以無一法可得，故法法皆通，法法皆備也。
無一法可得，最上乘下手工夫。法法皆通，法法皆備，
最上乘圓滿本體也。設有一法可得，則被此一法所
礙，不能法法皆通，法法皆備矣。如唐太宗，設不拌喪
家亡身，何得富有天下。直至富有天下，即以天下為
家，天下為身。亡身家者，為莫大身家。是故於法實無
所得，則恆不離佛世。不以相見如來，則恆供給如來。
無有法得菩提，則能求佛教授。如此方名修行般若，
方可降伏其心，方為住所應住。不然依文解義，三世
佛冤。縱行六波羅密，百千萬劫，以有所得為方便，終
名遠離甚深般若而已。向謬述破空論，破今人之得
空故也。若無所得，則不得有，亦不得空，亦不得無所
得，何所可破哉。
（荅唐宜之二書）問意，請直言之。紫柏之問，為要問，切問，妙問，
坐斷咽喉問，立斷命根問。向彼問處著眼，十個有五
雙悟道。居士之問，為呆問，迂問，戲問，不達理路問，佛
所不荅問。若向此胡思亂想，十個有五雙發邪。經明
不應思而思，不應問而問，反成毒智也。夫六百卷般
若，心經該之，心經二三百言，照見五蘊一語該之，照
見一語，色心二字該之。凡所照者，無非色攝。凡能照
者，無非心攝，而能所無性，由妄念立故。瞥爾一念，則
為色心本源。究此一念瞥起，起處無從，全依真性。然
真非妄因，何因起妄，真非有外，妄豈外來。展轉簡責，
<pb n="159"/>
畢竟此妄，從何瞥起。此銀牆鐵壁真疑情，真話頭也。
不論年月時劫，只有此個疑團，眉毛與大地廝結，會
須討個分曉，老鼠入牛角尖，定有倒斷處。又如鼠咬
棺材，不穿不歇。如此疑去，勿忘勿助。機緣到時，噴地
悟去，方知世界身心，本是翳眼空花。本來不生，不復
更滅，那得更有無始劫前。最初起念之由可問，如癡
人說夢也。就此噴地悟門，復分淺深邪正，須略言之。
有人得此坐斷兩頭消息，便謂一空永空，無復修證
可論，則為惡取空見，反墮大坑。有人得此了知身心
世界皆如夢影，執著漸輕，修行漸進，則為乾慧。有人
得此知身心世界雖如幻影，唯有真心不生不滅，為
一切生滅所依，由是雲興六度萬行，助嚴真心，自他
兩利，則為中道正信。有人得此了妄無生，全是性起。
真性不生不滅，則一切法當下亦皆不生不滅。真性
具一切法，造一切法，一切法亦皆具一切法，造一切
法。遂見法法互融互具，互遍互周。雖復重重融具遍
周，亦無所在。雖無所在，而無盡無盡，法法宛然。是謂
具縛凡夫，能知如來祕密之藏，雖是肉眼，即名佛眼。
從始至終，以此佛知佛見而為修行，直至圓滿菩提，
歸無所得，中閒永無諸委曲相。溈山云，此宗難得其
妙，切須仔細用心，可中頓悟正因，便是出塵階漸。生
生若能不退，佛階決定可期。此之謂也。豈似後世講
士，妄計積功累行，不明平等法性。又豈似今時狂禪，
妄計即心即佛，不知差別義門者邪。然欲發妙悟，或
從思入，或從聞入，事非一概。但先滌舊時知見，令淨
盡無餘，方堪有新益耳。（其一）狂言駭聽，乃蒙嘉納，且
承不棄，賜以忠告，字字金錍，可銘可戴。嗟乎，惺兄逝
後，久不聞直諒之言矣，今何幸得此於老居士哉。雖
習氣深重，當數數念此良藥，漸有瘳也。生平過失多
端，不止動氣輕喜二種，尤望不吝直言，令我改革。但
動氣一事，有大不得已處。夫五百弟子，各說身因，雖
皆非佛意，而各稱善說者，以入門不同，到家則一，又
未知佛實意，皆順佛權門，故不妨也。儻如楊墨充塞
仁義，則孟子必為之懼，遑恤好辯之譏哉。所以慈明
慢罵諸方，大慧痛訶暗證，罹大禍而不敢避，是或別
有一道，不可以雲棲竹林之法例之也。雖然，不肖力
學不怒之威，居士深諒折肱之苦，庶幾允當也乎。
（寄達月法主）尊者台宗獨步，不唯近接幽溪之緒，實遠繼
荊溪之教，非同皋亭一派，有名無實也。曾聞台門多
順子，乃即中之門，何以有躍冶之金邪。憶甲戌春，見
金若采法華百問，時一笑置之。不意歷年七周，未摧
斧鉞，今且梓成，何肆無忌憚至此。雖鄙陋淺惡，亦有
一輩生盲，輒從其教，在尊者已不屑誨，其如害愚小
何。昔世尊於提婆達多之逆，必遣舍利弗，廣向王臣
說其過罪，尊能獨默然邪。某睹茲僭竊，悲出肺肝，自
附於沐浴請討之科，姑直批彼邪問，呈諸方丈。法道
陵夷，斯時為甚，壞正教者，不止一金氏。尊者向現居
士身，已作人天重望，況今儼然沙門儀表。釋迦智者
荊溪，實式臨之，何容諉其責也。
（與見月律主）律學之訛，將及千載。義淨懷素二師既沒，能
知開遮持犯輕重緩急者，絕無其人。近世愍忠大慧
律主，頗糾正小半，猶未復佛世芳規。旭又薄德尟福，
不足取信於人。寤寐永歎，涕淚交流，大廈將傾，決非
一木所支。邇聞座下奮金剛志，秉智慧炬，革弊遵古，
喜而不寐，冀獲良晤，盡獻片長，以益明聖。塵歸大地，
水入滄溟，座下既得盡善盡美，旭亦無遺珠刖璞之
憾矣。今夏細商集要一遍，遂重治成槁，卷帙較舊不
多，而刪繁補要，頗為精鍊，并聞之具眼者。
（與劉純之）此一大事因緣，積訛已久。伶俐人往往意見湊
泊，氣魄承當，如余集翁輩，可為殷鑒。五燈花一書，豈
不為千古具眼者笑邪。陳旻翁，深心弘護，肉身韋馱。
但本分中事，有時精細巧妙，不愧古人，有時粗疏抹
過，尚不堪與座主提草鞋，亦未經陶鍊耳。渠於法門
<pb n="160"/>
極為在行，絕不承當悟字，甚討便宜。然微窺其意，遠
不如做秀才時之虛心矣。世閒科第，果能埋沒賢豪
者邪。可畏也。
（復張中柱）承諭世俗通病，唯喜熱鬧道場。誠當世師資，頂
門一鍼。晨昏佛號悲咒，便是宦海慈航，自利利他，法
皆具足，只恐含元殿裏，更覓長安。然丈室留心圓頓
教法，決不同近日伶俐士夫，得便宜處失便宜也。
（寄錢牧齋）今夏兩番大病垂死。季秋閱藏方竟，仲冬一病
更甚，七晝夜不能坐臥，不能飲食，不可療治，無術分
解，唯痛哭稱佛菩薩名字，求生淨土而已。具縛凡夫，
損己利人，人未必利。己之受害如此，平日實唯在心
性上用力，尚不得力，況僅從文字上用力者哉。出生
死成菩提，殊非易事。非丈室，誰知此實語也。
（復錢牧齋）濟雲鬥諍，不啻小兒戲。閱儒釋宗傳，竊議可付
一笑矣。續燈事，遍集明朝語錄，乃可成之，非朝夕能
辦，未填溝壑，當以三四年為期也。著述須實從自己
胸中流出，方可光前絕後。設非居安資深，左右逢源，
縱博極群書，遍採眾長，終是義襲而取，不可謂集大
成也。大菩薩乘願力闡正法，須如馬鳴龍樹，智者清
涼，立極千古。若圭峰長水輩，雖各有所得，猶未免為
明眼簡點，況其餘哉。乞丈室裁之。憨大師性相通說，
久為教家嗤笑，無能為害。達大師以能所八法所成
釋性境二字，不過承魯菴之訛，習而不察，白璧微瑕
耳。交光用根一語，毒流天下，遺禍無窮，非一言可罄。
宗鏡對畢，乞寄還山中，所許通翼，亦乞慨付。
靈峰蕅益大師宗論卷第五之二
<sarticle><article>靈峰蕅益大師宗論卷第五之三</article></sarticle>
<other>論</other>
<other>參究念佛論</other>
原夫本覺妙明，真如法界。智理無能所之分，依正絕
自他之量。秖因迷妄，遍計橫生。背覺性而九界雜陳，
昧真境而三土幻現。勞我世尊，垂慈設教，隨眾生根
性，示無量法門。或顯了說，或隱覆談，或曲接偏機，漸
令入道，或直投圓種，頓使開明，或從一法中，分別說
為無量，或以異方便，善巧助顯一乘。雖復教綱萬殊，
無非醒九界長夢，令復還元覺，了三土幻翳，令冥契
寂光耳。然了義中最了義，圓頓中極圓頓，方便中第
一方便，無如淨土一門。何以言之，隨其心淨，則佛土
淨，見思淨超同居，塵沙淨超方便，無明淨超實報。故
曰，唯佛一人居淨土，尚何不了之義。眾生心念佛時，
是心作佛，是心是佛，以一念頓入佛海。故曰，一稱南
無佛，皆已成佛道。若人專念彌陀佛，是名無上深妙
禪，豈不至圓至頓。果德願力不可思議，因心信力亦
不可思議。感應道交，文成印壞，以凡夫而階不退，未
斷惑而得橫超。又復三根普被，四土橫該，五濁輕淨
在同居，體空巧淨在方便，三觀圓淨在實報，究竟覺
淨在寂光，尚無等者，矧或過之，是名不可思議功德。
世閒難信之法也。總其大要，須具信願行三。信則信
事信理，信自信他，信因信果。知心外無土，土外無心，
性外無佛，佛外無性，因必該果，果必徹因。願則念念
回向，心心趨往。行則無量法門，會歸一致。而淨土正
行，尤以念佛為首。顧念佛一行，乃有多塗，小經重持
名，楞嚴但憶念，觀經主於觀境，大集觀佛實相。後世
智徹禪師，復開參究一路，雲棲大師極力主張淨土，
亦不廢其說。但法門雖異，同以淨土為歸。獨參究之
說，既與禪宗相濫，不無淆訛可商。嘗試論之。心佛眾
生，三無差別，果能諦信，斯直知歸，未了之人，不妨疑
著。故誰字公案，曲被時機，有大利亦有大害。言大利
者，以念或疲緩，令彼深追力究，助發良多。又未明念
性本空，能所不二，藉此為敲門瓦子，皆有深益，必淨
土為主，參究助之，徹與未徹，始不障往生。言大害者，
既涉參究，便單恃己靈，不求佛力，但欲現世發明，不
復願往，或因疑生障，謂不能生，甚則廢置萬行，棄捨
<pb n="161"/>
經典。古人本意，原欲攝禪歸淨，於禪宗開此權機。今
人錯會，多至捨淨從禪，於淨宗翻成破法，全乖淨業
正因，安冀往生彼國。問，淨土為主，參究可當念佛否。
荅，參念皆屬行攝，切則參亦往生，不切則念亦不生。
又雖有切行，若信願為導則往生，無信願為導則不
生也。問，徹悟人還須往生否。荅，普賢願王，導歸極樂，
初地至十地，皆云不離念佛。怡山發願，承事十方諸
佛，無有疲勞。百丈清規，課誦送亡等事，無不指歸淨
土。故天如云，若果悟道，淨土之生，萬牛莫挽。雲棲云，
悟後不願往生，敢保老兄未悟。是知凡言不必生淨
土者，皆是增上慢人，非真入菩薩位者也。問，念佛兼
參究，可為助行，參禪兼願往，非偷心歟。荅，無禪之淨
土，非真淨土，無淨土之禪，非真禪。然淨土之禪，本不
須參究，但一心不亂即靜，名號歷然即慮。若夫禪之
淨土，必須證極淨心，非可以理奪事。從上諸祖，凡情
已盡，聖解未忘，不妨隨機埽執。後世學人，雖有乾慧，
染習未枯，自非發願往生，依舊隨業輪轉。永明四料
簡，楚石十念不缺等，正所謂有禪有淨，豈偷心也。問，
參究念佛，與止觀法門為同為異。荅，理則互融，門實
有異。止觀以信入，參究以疑入。止觀雖三根普被，而
上根方真得明了，參究雖亦被三根，而上根始獲大
總持。且如下根之人，或念佛，或參究，雖未達止觀深
理，然理無不具。以置心一處即止，用心參念即觀。故
中根之人，或借解而起念行，或塞解而發參情，雖隨
機致用不同，亦皆不失止觀大義。惟上根之士，直下
相應，境智一如，觀諦不二，斯時念與不念，皆得而究
竟，更無可參。何以故，言前薦得，屈我宗風，句下分明，
沉埋佛祖。故知參究念佛之說，是權非實，是助非正，
雖不可廢，尤不可執。廢則缺萬行中一行，執則以一
行而礙萬行也。高明學道之士，試熟計而力行之。
<other>慈悲緣苦眾生論</other>
自佛性之理不明，同體之誼斯晦。但知好善惡惡，罔
知與樂拔苦，異類傍生，藐若草芥，囹圄罪苦，視作當
然。誰知蠢蠢含生，知覺無別，貿貿惡黨，人類是齊，迷
性靈而有意招愆，已為可憫，因夙障而無端罹網，尤
屬堪哀。乃有目睹悽惶，耳聆哀叫，不惟漠不關懷，方
且快稱應爾。嗚呼，悲名拔苦，捨此輩以何緣。慈名與
樂，向善趣而奚益。戒本經云，菩薩於惡人所，起慈悲
心，深於善人，良有以也。未探斯旨，藉口懲非，自恃暫
居福報，邪慢盈懷。慶他劇受苦輪，羅剎無異。豈有稍
悟常住慈心，而無同體切膚之痛者邪。或曰，慈悲與
拔，乃果上之功能，慚愧勸懲，實因中之妙行。故尊崇
賢善，名之為慚。輕拒暴惡，名之為愧。慚愧自嚴，方能
斷惡修善。慈悲利物，乃是接世度生。何得初心，藉口
大聖。噫，誤矣。天慈悲慚愧，同稱善心，因中乃可同修，
果上方能同滿。若如子論，則菩薩不修四無量心，佛
果不名具足慚愧。失既非細，罪乃瀰天，詎知慈悲慚
愧，恰恰相成。有慚愧者，方有慈悲。無慈悲者，即無慚
愧。蓋由了達心佛眾生三無差別，觀佛即心，是生慚
愧。觀生即佛，是起慈悲。尊崇本有賢善之性，隨願與
一切眾生性德之樂，輕拒迷真暴惡之習，隨願拔一
切眾生性德之苦。有一分慚愧，方有一分慈悲，有十
分慈悲，方為十分慚愧。汝今見此同稟血氣，同抱靈
覺之流，背自真心，枉受困苦，不思拯拔，反起傲心，不
惟無慈悲，正屬無慚愧耳。儻悟明心性，確知生佛體
同，見此未來諸佛，枉墮三塗八難，便當惕目傷心，胼
手胝足，如饑食渴飲，欲罷不能，何忍視作泛常，反以
救援為迂務邪。只恐前生之善報有限，他世之苦果
無窮，既永隔於圓悲，諸佛亦難授手。今日所以笑傲
苦倫者，他日復為苦倫所笑傲也。悲夫。
<other>非時食戒十大益論</other>
客問杜多子曰，吾聞殺盜婬妄，名為性罪，飲酒昏迷，
失智慧種，食眾生肉，斷大慈悲，是以如來制戒，七眾
<pb n="162"/>
同遵，固無惑焉。至於常食養身，有何過咎。而非時食
戒，如此嚴邪，願聞其旨。杜多子曰，吾正欲申齋法之
要，以軌行人。時哉，問也。夫齋法是十方三世諸佛弟
子，通行大道，出生死法之要津也。愚夫逐逐口腹，甘
為飲食之人，既畏此律檢，豈辨其利益。今原如來立
制本意，盡善盡美，何能殫述。略而舉之，大益有十。一
斷生死緣。經云，一切眾生，皆因婬欲而正性命。又云，
三界眾生，皆依飲食而得存活，所謂段食，觸食，思食，
識食。由此觀之，婬欲固生死正因，飲食乃生死第一
增上緣也。均為五欲所攝，特資此毒身，借之修道，不
能全斷，然設得時食，尚作曠野食子肉想，何容恣意
於非時邪。二表中道義。台宗云，午前進食，表方便道，
猶似有法可得，過中不食，表除中道外，更無所需。此
之理觀，全托事境，儻粗戒尚不自持，非同俗人。夜猶
飲食，放縱之不及，即同外道。日啖一麻一麥之太過，
行不適中，妙理何由契會。三調身少病。脾主信，數數
食，最能傷脾，故玄門以戒晚食為養生善術，豈名忍
餓。四道業尊崇。趙州云，二時粥飯，是雜用心處，二時
已雜，況三四邪。儒曰，飲食之人，則人賤之。今恪守齋
法，專精辦道，道業自隆。五堅固戒品。晚食助火助氣，
增長婬心，今寂爾清淨，戒體堅牢。六堪能修定。斷其
雜食亂想，身心輕利，取定不難。七出生智慧。晚餐助
昏，蓋今清淨惺寂，不障觀慧，又於四種食，如法作厭
離想，即能斷三界惑。八離鬼畜業。畜生午後食，鬼夜
食，不持齋法，鬼畜無異，牽入其類，持此齋法，遠離二
趣生緣。九不惱檀信。謂長乞食者，設午後更復持缽，
則終日但見沙門往還，必令施主生惱，今午後惟晏
坐修道，能令僧俗皆安。十不擾行人。今時叢林晚食，
廚人惟事炊爨，終身碌碌，不異傭工，齋法若明，則無
此煩擾，共修道業。是以諸佛出世，必立此制，乃至在
家居士，猶令於月六齋日，受八關齋法，以種永出因
緣，況沙彌比丘，可無慚無愧，非時受食邪。設有病苦
因緣，佛自立非時漿，七日藥以濟之，斷無以晚食為
藥石之理也。願高明者，深信而力行之。
<other>念佛即禪觀論</other>
或問蕅益子曰，參禪教觀，與念佛法門，同邪異邪。荅
曰，同異皆戲論也，即亦同亦異，非同非異，亦戲論也。
以三種法門，無不離四句故。若知一切法，無非即心
自性，仍可四句而詮顯之。何者，梵語禪那，此云靜慮。
靜即是定，慮即是慧，靜即止，慮即觀，靜即寂，慮即照，
是故定慧也，止觀也，寂照也，皆一體而異名也。或謂
寂照約性，餘二約修，止觀約因，定慧約果，不過一往
語耳。夫吾人現前一念心性，雖昏迷倒惑，靈知終不
可滅，雖流轉紛擾，本體終未嘗動，此豈非寂照真源，
止觀血脈，定慧根據乎。究此現前一念心性，名為參
禪，達此現前一念心性，名為止觀，思惟憶持此現前
一念心性，名為念佛。蓋念者始覺之智，佛者本覺之
理也。就此念佛法門，有念自佛他佛自他佛之不同。
若單念自佛，與參禪止觀全同。若單念他佛，與參禪
止觀，亦異亦同。若雙念自他佛，與參禪止觀，非異非
同。夫念自佛者，是四念處觀，所謂觀身，觀受，觀心，觀
法。若一切法門，不為四念處所攝，即外道法。故知與
禪觀同也。夫念他佛者，或念相好，或法門，或實相，或
不能作此三種念者，則但持名號。若念相好，一往似
與禪觀異，然必止息異緣，專觀彼佛，則仍與止觀同，
亦仍與靜慮同也。念法門者，例此可知。若念實相，雖
托他果佛為異，然終無兩種實相，究竟是同。若持名
號，一往亦與禪觀異，然無論解與不解，而所持之名，
當體無非一境三諦，能持之心，當體無非一心三觀。
故曰，明珠投於濁水，濁水不得不清，佛號投於亂心，
亂心不得不一。是則心無異緣即是靜是止，名號歷
歷，即是慮是觀，亦究竟同也。夫雙念自他佛者，了知
心佛眾生三無差別，乃托他佛，助顯本性，由悟本性，
<pb n="163"/>
故與禪觀非異，由托他佛，故與禪觀非同。是謂勝異
方便，無上法門。文殊般若經，般舟三昧經，觀無量壽
佛經等皆明此圓頓了義，而妙宗鈔申之為詳。凡棲
心淨土之士，不可不熟究而力行之也。
<other>辯</other>
<other>戒衣辯訛</other>
出家有戒衣，猶居官有公服也。戒既七眾不同，衣豈
一概無別。佛為比丘，則制三衣，一僧伽梨本宜九條，
或十二條。貧窶無措，事不獲已，乃用二十五條，名後
後品，非上上品也，二鬱多羅僧，惟用七條。三安陀會，
惟用五條。此三皆名袈裟，以是壞色，非彩色故，亦名
田衣，以其形似水田，又僧為人世福田也。為比丘尼，
則制五衣，三衣如上，加掩腋衣，浴衣也。為沙彌，則制
二衣，一上衣，即無縫袈裟，亦名縵條衣，色與比丘同，
制與比丘異，但直縫之，不許刺葉。故律部云，求寂之
徒，縵條是服，輒披五條，深為罪濫。蓋沙彌雖已出家，
尚未入僧寶數，是故五條，猶不許披，況七條九條等
乎。二內衣，即掩腋衣之類，梵稱僧腳崎也。為菩薩優
婆塞，則令畜無縫三衣，制與沙彌同，入壇行道，方許
披之，平日不得披著，所以與沙彌別也。今時衣制，大
違律法，其訛有十，請備陳之。受沙彌戒，便令具足三
衣，一訛也。沙彌擅披七條，竟與比丘無別，二訛也。前
人無知妄作，輒令優婆塞得披三衣，後人矯枉過正，
并禁優婆塞不畜縵衣，三訛也。一切衣制，皆以豎三
肘橫五肘為度，縱稍稍增減，咸須隨身隨臂，今豎三
橫六，謬云摺時取方，四訛也。田衣但取形似畦畔，今
謬云須通水路，五訛也。五條七條等，不過割截使異
俗服，今謬云，表於須彌日月四天王等，六訛也。僧伽
梨，本翻大衣，今謬稱祖衣，七訛也。三衣之制，千佛所
同，故即名千佛衣，正訛集中已辯，今尚有繡佛在衣
者，八訛也。一切出家所用衣服臥具，以壞色故，總名
袈裟，今返以五彩為之，九訛也。佛與大迦葉以衣貿
衣，所以彰其頭陀勝德，令持衣遠待彌勒，所以助成
龍華佛事，達磨傳衣二祖，所以表信，令人不疑，今有
不受戒律，但付衣者，進無正法眼藏心印可傳，退無
比丘沙彌名位可守，不惟僅成世諦流布，亦且大亂
聖賢幢相，十訛也。嗚呼。僅一戒衣，其訛若此，奈何正
法不淪替邪。有志之士，請頭頭法法，咸遵佛制，期於
自利利他，勿謂此是著相，躲身於無相坑中也。
<other>法派稱呼辯</other>
客問蕅益子曰，出家法派，族姓宗譜也，子為不然，何
邪。荅曰，世閒至親，莫如滴血，出世至親，莫如法道。法
道本離名相，豈以名字為派哉。佛雖曰，四河入海，皆
失本名，四姓出家，同稱釋子。此但一其姓耳，豈必更
一其名，是故憍陳如，大迦葉，目犍連等，皆俗氏也，阿
難陀，莎伽陀，阿那律等，皆俗名也。出家證果，當時咸
以此稱之，後世亦以此傳之。然則別命法名，已非律
制矣，況法派乎。其在東土，五祖下出二人，南曰惠能，
北曰神秀，馬祖下出三人，西堂曰智藏，百丈曰懷海，
南泉曰普願。且南嶽既名懷讓，百丈為其嫡孫，未嘗
避之，宗門果有派乎。北齊師也，南嶽徒也，師名慧文，
徒名慧思，慈雲四明，同師寶雲，一名遵式，一名知禮，
天台果有派乎。又宗門有大本小本，天台有大威小
威，法名果足論乎。降而近世，雖法派之說已行，高尚
者，猶然弗屑。如密藏名道開，介山名傳如，對峰名真
弘，澹居名法鎧，寒灰名如奇，皆不失為紫柏弟子，善
知識果有派乎。巢松名慧浸，一雨名通潤，蘊璞名如
愚，皆不失為雪浪弟子，法師果有派乎。惟其道無足
傳，法無足授，不知戒律之當尊，不知紹繼之正務，為
師者但貪眷屬，為徒者專附勢利，遂以虛名互相羈
繫，師資實義埽地矣。豈不痛哉。客曰，法派之非，既聞
命矣，法門兄弟，緇素無閒邪。荅曰，同門列為兄弟，豈
惟不知出世法，亦不知世法者也。且如公卿也，百寮
<pb n="164"/>
也，胥吏也，萬民也，皆天子臣庶也，然百寮不得呼公
卿為兄弟，乃至萬民不得呼吏胥為兄弟，何也。分異
故也。佛法亦爾，比丘之法，多已十夏者，為與和尚等，
多已五夏者，為阿闍黎等。比丘尼之奉八敬法也，雖
百夏禮初學比丘足。夫比丘尼已入僧寶數，特以比
丘為上眾，尼為下眾，其禮數懸絕如此，況式叉摩那。
但學法，未預眾僧法事者乎。又況沙彌，沙彌尼，但同
僧利養，未入僧數者乎。欲稱比丘為兄弟，何異有司
稱宰輔為兄弟也。又況優婆塞等，并無僧相，不得同
僧利養者乎。欲稱沙彌為兄弟，何異民庶稱有司為
兄弟也。且佛之初出世也，提謂長者，先受五戒，稱佛
為師矣。五比丘後方師佛，提謂非兄，五比丘非弟乎。
乃佛之授與三歸也，則曰，歸依未來僧，是不惟不敢
以五比丘為弟，并不敢以五比丘為兄，以其歸依僧，
則一切僧皆我師也，乃至最後須跋陀羅，亦我師也。
今世俗士，擇一名德比丘禮事之，竊竊然矜曰，吾某
知識某法師門人也。彼知識法師者，亦竊竊然矜曰，
彼某居士某宰官歸依於我者也。噫。果若此，則應曰，
歸依佛，歸依法，結交一大德可也，可云歸依僧也與
哉。須達多之初聞佛名，夜趨見佛也，甫聞說法，即證
三果，已入勝義僧寶數矣，既而造精舍於祇桓，供佛
及僧。凡新出家未知佛法者，須達多日為教授，必禮
出家人足已，然後說法，寧惟不敢以教授師自居，不
敢以兄自居，并不敢以弟自居，而兄視新出家人也。
羅睺羅之出家也，以舍利弗為和尚，均提之出家也，
亦以舍利弗為和尚，羅睺為比丘，均提尚為沙彌，不
聞其稱羅睺為兄也。則住持二寶之體最嚴，亦猶朝
廷之禮故也。朝廷無禮法，上下不辨，而天下亂。佛法
無律儀，七眾不辨，而化道絕，可弗辯乎。
<other>議</other>
<other>儒釋宗傳竊議（有序）</other>
大道之在人心，古今唯此一理，非佛祖聖賢所得
私也。統乎至異，匯乎至同，非儒釋老所能局也。剋
實論之，道非世閒，非出世閒，而以道入真，則名出
世，以道入俗，則名世閒。真與俗皆跡也，跡不離道，
而執跡以言道，則道隱。故曰，形而上者謂之道，形
而下者謂之器。又曰，君子上達，小人下達。嗚呼。今
之求道於跡者，烏能下學而上達，直明心性，迥超
異同窠臼也。夫嘗試言之，道無一，安得執一以為
道。道無三，安得分三教以求道。特以真俗之跡，姑
妄擬焉，則儒與老，皆乘真以御俗，令俗不逆真者
也。釋乃即俗以明真，真不混俗者也。故儒與老主
治世，而密為出世階，釋主出世，而明為世閒祐。至
於內丹外丹，本非老氏宗旨，不足辯。然則，言儒，而
老與孔皆在其中矣。言釋而禪與教皆在其中矣。
故但云儒釋宗傳竊議。
儒之於道學也久矣，上古無文字，無可徵，可徵始於
堯舜。堯允執厥中，舜危微精一，皆心外無法，故天地
賴以位，萬物賴以育，貫徹古今萬世，不能踰其道也。
嗣禹，皋陶之見知，湯之聞知，不過還知此心此理而
已。知之則近見亦可，遠聞亦可，不以遠近為親疏也。
乃韓愈云，堯以是傳之舜，舜以是傳之禹。嗟嗟，是何
物也，可互相傳乎。譬諸射樹，的而專注之，先有巧力
者先中，後有巧力者後中，或在同時，或在異世，貴各
中的而已矣。的非可傳也，巧非可傳也，力非可傳也。
謂之曰見知聞知則可，謂以是相傳可乎哉。見知
不唯禹皋也，凡稷，契，伯益等皆見而知之者也。聞知
不唯湯也，伊尹耕於有莘之野，樂堯舜之道，則於湯
為見知，於堯舜禹等亦為聞而知之者也。文王既
沒，武周又逝，柱下史聞而知之。孔子問禮，歎為猶龍，
則於老聃又為見而知之，門人推崇厥師，不復齒及
老氏，孟子亦蹈其舊轍耳。顏於孔，誠見知也，但繼
孔學，又先孔亡，不同太公之於文王，伊尹之於湯，禹
<pb n="165"/>
之於舜也，故孟子不言之。顏淵死，子哭之慟，再歎
今也則亡。故古人云，顏子沒，而聖學亡，非虛語也。孟
子曰，然而無有乎爾，則亦無有乎爾。蓋亦不敢虛妄
承當者歟。老氏之學，蓋公等得其少分以治漢，漢
則大治。孔孟之學，漢代絕響。北宋周濂溪定性書
云，性者剛柔善惡中而已矣。太極圖說云，太極本無
極也。細玩二語，真得孔顏心法者也。後儒紛紛解釋，
罕有知其語脈者。且云，定性書可以不作。噫，可哀矣。
即及門之士，明道似曾子子思，伊川似子夏而已。
南宋陸象山，先立乎其大者，乃得孟氏心法者乎。然
不信太極無極，展轉撥之，紫陽又展轉救之。吾觀撥
者救者，皆非實知周子也。王陽明龍場大悟，提致
良知三字，為作聖真訣，雖曰顏子復生，不亦可乎。
釋之於道學也，十方三世無不徹也，此界此時，則始
於釋迦，繼於迦葉難陀等也。其在震旦，則遠公造法
性論，羅什歎其未見佛經，能知佛理。北齊慧文大師，
讀龍樹中論，悟圓頓心宗，二並可稱聞而知之。菩提，
達磨大師，受記東化，可稱見而知之。遠公後，凡修
淨業得往生者，皆見知聞知之流類也。有人僅立蓮
宗七祖，但約行化最專者耳。然四明尊者，慈雲懺主
等，何嘗不以淨土行化。而智者大師十疑論，飛錫法
師寶王論，天如禪師淨土或問，楚石禪師懷淨土詩，
妙協法師念佛直指，尤於淨土法門有功。至若近世，
則幽溪師生無生論，袁中郎西方合論，皆遠公之的
裔也。達磨傳至六祖，乃有南嶽青原二甘露門。門
似二，道無二也，二則毒藥，非甘露也。又數傳而為五
宗，人有五，宗非五也，五則枝條，非宗本也。譬如阿耨
達池，一水流為四河，歸於大海，河有四，水無四也。今
不知池之一，不知水之一，不知海之一，獨從四河闊
狹曲直遠近起見，互相是非，可謂智乎。繼北齊者，
有南嶽思大師，出大乘止觀法門四卷，真圓頓心要
也。次有天台顗大師，出三種止觀，法華玄義文句，及
維摩，仁王，金光明，普門品，十六觀等疏，於是教觀大
備。歷五傳至荊溪，其道中興。又八傳至四明，道乃重
振。此後裂為三家，漸式微矣。唐玄裝法師，遍遊天
竺，學唯識宗於戒賢法師，盡其所知，旁搜其所未知，
廣大精微。真彌勒天親之子，釋迦文佛之遠孫也。慈
恩基師，雖實繼之，然觀所撰法華贊玄，則靈山法道
恐未全知。無怪乎唯識一書，本是破二執神劍，反流
為名相之學，亦可悲矣。賢首法藏國師，得武后為
其門徒，聲名藉甚，疏晉譯華嚴經，經既未備，疏亦草
略，故不復傳。所傳起信論疏，淺陋支離，甚失馬鳴大
師宗旨，殊不足觀。方山李長者有新華嚴經論，頗得
大綱。清涼觀國師，復出疏鈔，綱目並舉，可謂登雜華
之堂矣。後世緇素，往往獨喜方山，大抵是心粗氣浮
故耳。不知清涼，雖遙嗣賢首，實青出於藍也。圭峰則
是荷澤知見宗徒，支離矛盾，安能光顯清涼之道。
禪宗自楚石琦大師後，未聞其人也，庶幾紫柏老人
乎。壽昌無明師，亦不愧古人風格。台宗絕響已久，
百松覺公稱為鳴陽孤鳳，僅出三千有門頌略解，及
楞嚴百問耳。幽溪繼之，一時稱盛，然唯生無生論，足
稱完璧，而自所最得意圓通疏，殊為不滿人意，何哉。
但能趺坐書空，作妙法蓮華經字，脫然西逝，則誠蓮
華國裏人矣。雲棲宏大師，極力主張淨土，讚戒讚
教讚禪，痛斥口頭三昧，真救世菩薩也。憨山清大師，
擴復曹溪祖庭，晚年掩關念佛，晝夜課六萬聲，故坐
逝後，二十餘年，開龕視之，全身不散，遂與六祖同留
肉身，人天瞻仰，得非蓮宗列祖乎。或曰，佛祖之道，
必師資授受，方有的據，否則法嗣未詳，終難取信。無
名子應之曰，譬諸世主，桀非傳自大禹，紂非傳自成
湯者乎。身苟無道，天子而不若匹夫矣。今之雖有師
承，顛覆如來教戒者，何以異此。漢之高祖，明之太祖，
並起草莽，誰授以帝位乎。苟得其道，匹夫而竟開大
<pb n="166"/>
統矣。今之雖乏師承，能自契合佛祖心印者，亦奚不
然。必如子論，是但許有見而知之，不許有聞而知之
者矣，可乎哉。且子又不聞，有師資具足，皆不足齒及
者乎。譬如俳優及相搏者，豈無師資授受，然不過戲
劇及鬥諍法耳。吾故曰，執跡以言道，則道隱。譬諸射
者，期各中的焉耳。十方三世，唯此一的，常住不變，何
俟於傳。巧之與力，存乎其人，父不能傳之子，子不能
得之父，有何所傳。或見而知之，或聞而知之，及其知
之一也，正知其不可傳者也。謂有可傳，則不至於戲
劇鬥諍不止，非佛祖聖賢之道也已。
<other>記</other>
<other>介石居記</other>
自寂光之性，翳於五住塵勞，一切含識，鮮有恆居，雖
四禪四空，及方便土，亦屬旅泊。然以正法眼觀，則世
閒相即常住相，妙在不為物轉，便能轉物。故楞嚴云，
見與見緣，并所想相，如虛空華，本無所有，元是菩提
妙淨明體。蓋惟達無所有，方契菩提。儻逐境生情，流
轉從茲相續矣。予讀豫之六二曰，介于石，不終日。未
嘗不掩卷太息也。夫六道豫有，二乘豫空，藏通菩薩，
豫於度幻，別教大士，豫於但中。皆未了法界隨無明
流，豈若圓頓初心，悟因緣即空假中。法本無住，物亦
不遷，是則幾之微也，不容一瞬，況終日乎。無生剎那，
名之為介，常自寂滅，喻之以石，融剎土於毫端，會古
今於當念。以三無差別，而獲二殊勝，不諂不瀆，義極
於此，誰謂宣尼心學僅在六合內，而牟尼法要不在
日用閒哉。權可居士，額其居曰介石，因記之。
<other>遊鴛湖寶壽堂記</other>
甲申中秋前四日，廣若姚居士，邀予遊於別室。室在
鴛湖濱，去五龍橋數武。其地幽勝，紅蓼夾徑，無階砌
排耦之繁，荷葉滿池，蓮香尚馥，池北屋宇，皆朴素古
簡。循廊而東，則寶壽堂在焉。廣若語予曰，此堂昔本
僧居，先君時淪為俗舍。後因重事覆苫，於梁閒得金
剛經一卷，工人異之，持以告予。予先夜曾得夢，夢至
一破廳，有僧募予三百金，予未許。僧云，當以事證。遂
指其地，忽有塔從地湧出。告予云，汝本欠此塔緣三
百金，須填還也。次日忽聞梁中得經，遂往視之，躡梯
而上，覿面真如塔隨身湧現，宛同夢中所見。故今復
為僧舍，以奉吾母，并淨侶數十人，咸此熏修焉。予嘗
謂夢之一法，至幻而至靈，一夕中普能現三世事。試
觀法華安樂行品，始初心終妙覺，總不出如夢三昧。
故知三界諸法，誠無非夢也，成佛之夢，豈真夢幻也
哉。廣若居士，信夢醒無二，便能踐夢中諾，而捨園為
菴，且成出世大孝。今日遊此堂聞此語者，皆印入於
廣若之一夢，而予復夢為之記如此。
<other>端氏往生記</other>
乙酉冬，全城章絜之，以二先人行實乞言，予拈念佛
三昧印之。今居士追憶二先人之信佛，實由乃室端
氏，更乞一言表彰，兼欲決其所疑。蕅益道人，生平不
浪為人作傳，獨往生傳，則不待請，然必見聞彰灼乃
作。予與絜之交未久，此山去全成遠，予又未履其處，
似未可附見聞彰灼之科。但絜之篤信謙謹，非肯誑
語者，且於大法有疑，可不為決，請即其言而導其意。
其言曰，亡室端氏，年十七適某家，即與某同志茹素。
好惠施，無私積，不喜珍飾綺服，不恚罵給侍人。孝事
翁姑恐不逮，知不生育，遂買妾事某。專心持珠念佛，
一載有餘，病篤，請姑同聲念佛。欲辭去，姑高喚令住。
俟胞弟端尚卿相會，乃延至次日，與弟訣別，聲如男
子，劇談禮義孝友大節，半日不倦。至暮復請姑助念
佛，三日不沾飲食，不發餘言，以崇禎癸未八月二十
九日，吉祥而逝。某父因此感發，越七日坐逝，次年秋
某母復秉歸戒而終。適聞觀經疏鈔，謂臨終十念成
就，亦得往生，未審亡室，獲往生邪。蕅益道人聞而嘆
曰，甚矣，心力不可思議，佛力不可思議，夙世善根信
<pb n="167"/>
根不可思議也。鸚鵡鴝鵒，猶得往生，謂念佛人不得
往生，可乎。吾輩生於末世，既無天眼，又無宿命智通，
佛語不信，更信何語。苟於佛語諦信無疑，則娑婆何
啻旅邸，淨土何啻家鄉。獨怪夫聰明伶俐納子，曾女
流之弗若，深可悲耳。予少年猛志參究，視佛祖果位，
猶掇之，冀欲以此報父母不報之恩。中歲多障多病，
今乃一意西馳，而散心弘法，計功定位，僅堪下品下
生。每一念及法界父母，不禁血淚交流，反不如端氏
女，先享蓮宮之樂，且拔其舅姑同出苦輪，成出世大
孝。居士但求之己，若不疑己心即是佛心，即更不疑
佛語。若於佛語不疑，即於善女之生淨土，亦不疑矣。
嗟乎，此事絜之家事，此語絜之親語，而得生不得生
之疑，尚徵於予乃信。後之讀斯記者，可不速諦信自
心，如端氏女之操往生左券於不忒哉。
<other>祖堂幽棲禪寺大悲壇記（并銘）</other>
如來顯密二教，並具四種悉檀，而密教尤重壇儀。蓋
全理成事，全事攝理，直以事境為諦觀，本非僅托事
表法而已。觀世音菩薩，慈遍剎海，於娑婆世界更有
大因緣，其所說咒，藏中最多，唯大悲心咒，流通獨盛。
有宋四明尊者，法智大師，佛子羅睺再來，專修密行，
依天台教觀，創立大悲三昧行法，十科行道，十乘觀
心，並是佛祖祕要，萬法總持，豈徒以音聲色相為觀
美哉。近世武林流通特廣，謬亂多端，予不得已，特為
之辯訛矣。祖堂湛持如公為遠痕禪師高足，雪浪大
師法孫，曩在真寂，躬修此行，凡歷四期。次住匡山豆
葉坪，奉為日課。後因師兄如幻行公，偕護法二白蔡
居士，登山邀請主幽棲事，遂發願云，設欲某服役禪
堂，必建大悲懺壇，以踐聞熏聞修實益。於是拮据七
年，始獲就緒。壇在藏經閣右，佛像南向，大悲像東向，
壇右為觀堂，及齋堂浴室侍者寮等。大功既竣，請予
為記，令後裔有聞。予惟湛公，久參耆宿，不主先入之
言，毅然聽予改正積訛，真大豪傑。而公且囑予曰，某
生平精力，竭在茲壇，恐後裔無知浸假，又訛而為逸
老堂也，亦必藉一言預為之正。予懼，爰秉筆勒詞曰，
大悲三昧，含靈本具。曠劫迷之，輪迴諸趣。菩薩弘慈，
方便巧度。文字性空，演妙章句。如法誦持，靡不感赴。
四明行儀，萬古流布。久而失真，吾為此懼。辨訛初宣，
群小爭怒。勇矣湛公，不迷岐路。築此淨壇，龍天呵護。
維此壇室，千秋一日。齋法肅恭，食時勿失。禪侶熏修，
勿令老逸。冬夏安居，春秋努力。行願相資，同歸淨域。
虛空可盡，弘誓不息。若有違者，法門敗德。持咒神王，
必相排殛。仰乞威靈，證茲真實。百億其年，永垂芳式。
<other>祖堂幽棲禪寺藏經閣記</other>
依文解義，三世佛冤，離經一字，即同魔說，宗教不容
兩分彰矣。摩訶迦葉，西土初祖也，佛示寂，不供養舍
利，惟事結集法藏。菩提達磨，東土初祖也，力埽依文
解義之習，仍以楞伽印心。豈似後世僭竊位號，爭去
王室典籍，恣其吞併暴虐哉。祖堂幽棲寺，本融祖習
坐觀心地，後得四祖點悟，遂傳大法，其道遠播雙徑。
芙蓉峰下，寥寥久矣。正德年閒，有臨濟子孫，號海天
者，來居此地，嗣有雪浪大師，乃慈恩再來，於時受法
者，為瑞麟諸公。而紫柏大師亦曾杖笠相訪，蓋自有
唐以來，未有盛於斯際者也。雪師寂，高足遠痕法主
繼守叢席，遠公逝，高足如幻法主又繼守之，以授乃
弟湛持如公。湛公久參真寂聞谷老人，隱居匡嶽，既
應請，遂放下身心，專營佛事，七八年來，未有閒。今諸
願已畢，惟藏閣功僅將半，適予應請弘演法華，湛公
謂宜一言以紀其事。予於大悲懺壇，先有記銘，今藏
閣雖未告成，實予心所最急者。蓋佛祖慧命，全賴三
藏始傳，緬惟宋朝藏板有十餘部，今僅存南北二藏，
頗糢糊。嘉興書本藏經，猶未全足，真九鼎一絲之懼。
且鼠即鳥空輩，視經典如怨家，儻不力為護持，將有
不忍言者。湛公之急急以此為務，其如來所使，行如
<pb n="168"/>
來事者邪。請即以此語，告我同仁，必當共發勝心，請
即留此語，勒之堅石，必當俟百世不惑也。
<other>明慶寺重建殿閣碑記</other>
像教之設，肇自佛世，來自漢時，大盛於南北六朝，歷
唐宋來，未嘗稍替。故琳宮梵剎，星布九州，凡名山勝
地，無不有住持三寶為世福田者。由覺法和合之義，
民之秉彝，非可泯也。然住持三寶，本從一體三寶建
立，而一體三寶，必藉住持三寶顯明，明則成己成物，
自慶慶他，所以暫廢還興，無非全性起修之妙應耳。
松陵西南隅，七十餘里，有麻溪焉。溪南為明慶寺，宛
在水中，形如菡萏，背縹渺，面曠野，左右兩漾，群流合
襟。開山者，為晚唐智詵禪師。宋乾符閒，有祕謐師，建
益友堂。其言曰，凡三藏之士，斂跡於斯，皆我益友也。
則尊賢取善之風可想矣。宣德年，納子廣善，擴其址，
規模弘敞。萬歷甲戌，殿閣禪堂，一夕灰燼，歷四十餘
年，僅睹瓦礫。逮戊午年，本寺順蒼郁公，矢志恢復，身
董其役，不辭勞苦。於是蓮宇松澗等，竭誠助之，一時
緇素響應，財施力施，勸讚隨喜。未幾，大殿鼎新，山門
廊廡，香積僧寮，漸次畢舉。其閒輸粟布金者，未易悉
數，而仲繼峰居士為最。書本大藏，則寓中念公獨成
之。自是安居者，有尊像瞻禮，有法寶展玩，雲水者夜
可息，晝可啜，儼復唐宋舊觀，永甲松陵眾剎矣。竊思
創業難於勇進，守成利於堅貞，非勇進莫能為先，非
堅貞無以善後。今之片瓦一椽，莖薪粒米，無非前人
捍勞忍苦所致，檀信減割身口所成，是宜記厥始末，
以告未聞，庶幾善繼善述，久久勿替者也。
靈峰蕅益大師宗論卷第五之三（終）

<sarticle><article>靈峰蕅益大師宗論卷第六之一</article></sarticle>
古歙門人成時編輯
<other>緣起</other>
<other>毗尼事義集要緣起</other>
毗尼藏者，佛法紀綱，僧伽命脈，苦海津梁，涅槃要道
也。粵自雞園初唱，召善來而戒體斯成。迨夫鶴樹潛
暉，申顧命而木叉是重，必因犯以乃遮。體則協於無
作。若緣開與隨制，用復契乎妙圓，實大小之通塗，詎
聲聞之獨轍。堪嗟像季，罕達真宗，愚者昧於罔聞，狂
者置諸弗屑。以禪機而巧遁，或方廣為駕言，並屬依
文，誰思實義。且如能師既佩心印，胡闡化曹溪，猶用
登壇受具。觀師大弘華嚴，胡範模朝野，必須十誓律
身。蓋大雄御極，法僧二寶，咸由正覺揚輝。而善逝藏
機，佛法二尊，同藉僧伽建立。儻惟十重眾輕，即與在
家奚別。自非五篇七聚，安知離俗高標。是知梵網戒
經，五道齊收，但除地獄，則以通而成其大。毗尼法藏，
止許人倫，猶遮諸難，正以局而成其尊。必使仰慕大
乘，不甘小節，自可畜髮捨衣，作火中優缽。如或情悲
末法，有志住持，豈得恣情蕩檢，為師子身蟲。智旭自
念障深，復悲生晚，痛隙駒莫贖，捨慈母以披緇，思樂
土可歸，羨蓮師而私淑。綱宗急辨，每懷紫柏之風，護
法忘身，願續匡山之派，睹時流以長歎，讀遺教以增
哀。爰於甲子季冬，禮無量光塔，倍復發增上心，乞古
德闍梨，證明學菩薩戒，次即備閱大小二律，輒宗四
分，并採餘家，錄為事義要略。漫率愚蒙鄙見，難似大
方，擬作巖谷資糧，無心兼利。戊辰春，遇雪航楫公，有
志嚴淨因念，向以入山心迫，所錄猶多疏漏。迺就龍
居，再檢藏文，本部他宗，凡切要者，悉皆錄出。深詳輕
重之宜，備顯開遮之準，兼參大律，委示別同。俾畏拘
執者，不招謗小之殃，喜儱侗者，難開藉大之口。考訂
成帙，更名為毗尼事義集要。復同壁如歸一二友，商
確參訂，備闡其致。嗚呼，斯集也，雖於妙高之體，不啻
微塵，其在駑劣之資，已稱竭力。所憾解慧疏庸，躬行
缺略，仰愧往哲，俯怍後賢。惟願同學善友，鑒我苦心，
愍我不逮，一意秉持，共扶法運，庶報佛恩於萬一爾。
<pb n="169"/>
<other>靈峰寺淨業緣起</other>
嘗觀淨土之為勝異，正不在寂光實報方便，而在同
居。蓋三土斷惑乃生，惟同居直以信願相導。感應道
交，五濁之習稍輕，三界之苦斯脫，而又即此西方極
樂，豎徹方便實報寂光。故下愚皆可登其閾，上智終
莫踰其閫，三根普資，四悉咸備，正法住世，諸祖已共
弘揚，末運迷津，四依能無獨讚。乃世之駕言直指者，
以西方為鈍置。學語大乘者，以淨土為退休，不思不
假方便，自得心開。安有如斯曲徑，妙華盛裓，遍供億
方。安有如斯小乘，且既悟直指，是名見性成佛，何故
拒彌陀於自性之外。既乘大願，必須嚴淨佛國，何故
揀極樂於剎海之中。夫聲聞權教，不聞他方佛名。四
果神力，僅周三千界內。彼十萬遐方，尊特善逝，非勝
進大士，勇猛丈夫，孰能親近承事，甫育蓮臺，便階跋
致。較矢心參究，期剋三生，已悟心宗，猶曰生生不退，
佛階可期者，難易遲速，皎然可知。六方調御，同口讚
揚，遍吉文殊，誠心勸發，豈欺我哉。法流震旦，禪律性
相，皆法久弊生，勢窮須變，惟茲玄猷，始匡嶽，訖五雲，
或刻蓮漏於六時，或發妙宗於三觀，或導萬善以同
歸，或融一心於事理。法無不收，機無不攝，故得法流
益久，法道愈光，聲化所洽，遠及山谷。鄣南靈峰講寺，
石峨頎公，講雪航楫公結社茲山。復有抱一粹沙彌，
季清程居士，共稟彌陀弘願，同闡勢至法門。佛聲浩
浩，偕松風烏語並顯圓通，僧德雍雍，率牧豎耕夫同
入三昧，橫超三界，無煩九次第修，豎徹寂光，不俟三
僧祇證，誠劫濁津梁，昏衢寶炬也。
<other>八關戒齋勝會緣起</other>
祖意不明，出世無正眼。教法不講，修行無正路。齋戒
不持，踐履無正功。末法通弊，其來久矣。予嘗謂有志
之士，非明祖意，不足與論教法，非精教法，不足與課
戒齋。此理悟事修之說也。若夫因戒生定，因定發慧，
如來一代教門，不由斯戶，終難入室。檇李善信，倣佛
制作六齋會，六日各修一行，初八放生，先充同體大
悲，十四禮懺，其淨自他三障，十五誦經，種圓頓之聞
熏，廿三究義，開自心之覺路，廿九坐禪，悟一心之本
源，三十念佛，淨唯心之四土，終而復始，永矢弗諼。未
種善根者，今當令種。已種善根者，今令增長。展轉誘
化，漸次深入，熟於斯，脫於斯，原始要終，未嘗離此八
戒齋法，庶幾末運為之一轉已。
<other>退戒緣起并囑語</other>
智旭生於萬歷己亥，二十四歲壬戌，為天啟二年，痛
念生死事大，父未葬，母不養，決志出家。時紫柏尊者
已寂圜中，雲棲老人亦遷安養，憨山大師遠遊曹溪，
力不能往，其餘知識，非予所好。乃作務雲棲，坐禪雙
徑，訪友天台，念念趨向宗乘，教律咸在所緩。後因幾
番逼拶，每至工夫將得力時，必被障緣侵擾。因思佛
滅度後，以戒為師，然竟不知受戒事，何為如法，何為
不如法，但以雲棲有學戒科，遂從天台躡冰冒雪，來
趨五雲，苦到懇古德法師為阿闍梨，向蓮池和尚像
前，頂受四分戒本。此二十五歲，癸亥臘月初八也。甲
子臘月二十一，重到雲棲，受菩薩戒。乙丑春，就古吳
閱律藏四旬餘，錄出事義要略一本，此後仍一心參
究宗乘矣。戊辰春，雪航楫公，留住龍居，再閱律藏一
遍，始成集要四本。己巳春，送惺谷壽公至博山薙髮，
無異禪師，見而喜之，即欲付梓。予曰，未可也，是冬同
歸一籌師，結制龍居，更閱律一遍訂成。庚午正月初
一，然臂香刺舌血，致書惺谷。三月盡，惺谷同如是昉
公從金陵回，至龍居，請季賢師為和尚，新伊法主為
羯磨闍梨，覺源法主為教授闍梨，受比丘戒。予三閱
律，始知受戒如法不如法事。彼學戒法，固必無此理，
但見聞諸律堂，亦並無一處如法者。是夏為二三友
盡力講究，不意或尋枝逐葉，不知綱要，或東扯西拽，
絕不留心，或頗欲留心，身嬰重恙，聽不及半，其餘緣
<pb n="170"/>
眾，無足責者，予大失所望。解夏後，結壇持大悲咒，惺
谷以此書呈金臺法主，隨付梓人。次年予入壇持大
悲咒十萬加被之，然已發念退休。越二年癸酉，安居
作八鬮供佛像前，然香十炷。一夏持咒加被，自恣日
更然頂香六炷，拈得菩薩沙彌鬮，深自慶快，願永作
外護，奉事如法比丘。孰意末運決難挽回，正法決難
久住，予又病苦日增，死將不久。追思出家初志，分毫
未酬，數年苦心，亦付唐喪，撫躬自責，哀哉痛心。恐混
跡故鄉，虛生浪死，故決志行遁，畢此殘生。以手書集
要全帙，謹付徹因海比丘。仍涕泣而囑曰，嗚呼，佛法
下衰，斯時為盛，毗尼一脈，不絕如絲。教道禪宗，尤為
混亂，予數年苦心，未能砥狂瀾於萬一。僅成此書，并
問辯音義各二卷，一文一字，罔敢師心，一義一法。咸
符聖教，蓋不惟律部精髓，亦禪教綱維，由斯戶可升
堂入室，執斯鏡可照膽辨邪。惜公根性稍鈍，僅知開
遮持犯條目，未達三學一貫源委，且福相未純，智慧
力薄，缺於辯才，短於學問，豈能即弘傳斯道。但念公
之從予遊者五夏，有三事足取焉，幾番惡辣鉗錘，難
堪難忍，絕無退心，縱未頓改舊觀，番番略有進益。有
人如法受具，未肯細心行持，惟公聽集要後，輕重諸
戒，悉思躬行。予癸酉甲戌，匍匐苦患，公獨盡心竭力
相濟於顛沛中，毫無二心。充此三善之致，何必不可
荷擔正法。但須解行雙修，戒乘俱急，虛其心，實其志，
擴其眼界，牢其腳跟，盡在我修持，任外緣自集，萬勿
輕舉妄動，貽羞法門。儻煩惱未伏，慧眼未開，辯才未
具，學問未充，縱有福運，須力卻之，況作意邀求邪。苦
身形，堅願力，依念處而精進行道，以律藏為法身父
母，臨深履薄，守茲一脈。儻遇英哲，當殷重付囑之，無
其人，寧供塔廟尊像中，慎莫授非人也。天定能勝人，
人定亦能勝天，予運無數苦思，發無數弘願，用無數
心力，不能使五比丘如法同住，此天定也。然此思此
願此心此力，豈遂唐捐，公若善繼吾志，敬守之，以俟
後賢，庶幾亦可稱人定乎。始終不忘吾囑，千里同風，
否則塵劫永隔矣，勉哉。
<other>化持地藏菩薩名號緣起</other>
吾人最切要者，莫若自心。世閒善明心要者，莫若佛
法。然佛法非僧不傳，僧寶非戒不立。戒也者，其佛法
綱維，明心要徑乎。慨自正教日替，習俗移人，髡首染
衣，不知比丘戒為何事。一二弘律學者，世諦流布，開
遮持犯，茫無所曉，況增上威儀，增上淨行，增上波羅
提木叉乎。又況依四念處行道，增心增慧，以成三聚
五支者乎。嗟嗟，三聚五支不明，謂大乘僧寶，吾不信
也。僧既有名無義，謂傳持佛法，明了自心，吾尤不信
也。堅淨信菩薩憫之以問釋尊，釋尊倍憫之委責地
藏大士，大士更深憫之，爰說占察善惡業報經。經曰，
惡業多厚者，不得即學定慧，當先修懺法。所以者何，
此人宿習惡心猛利，現在必多造惡，毀犯重禁，若不
懺淨，而修定慧，則多障礙，不能剋獲。或失心錯亂，或
外邪所惱，或納受邪法，增長惡見，故先修懺悔。若戒
根清淨，及宿世重罪得微薄者，則離諸障。又曰，雖學
信解，修唯心識觀真如實觀，而善根業薄，未能進趨，
諸惡煩惱，不得漸伏。其心疑怯怖畏，及種種障礙，應
一切時處，常勤誦念我之名字。若得一心，善根增長，
其意猛利。當觀我及諸佛法身，與己自身，體性平等，
無二無別，不生不滅，常樂我淨，功德圓滿，是可歸依。
又觀自身心相，無常苦無我不淨，如幻如化，是可厭
離。如是觀者，速得增長淨信之心，所有諸障，漸漸捐
減。此人名為學習。聞我名者，若雜亂垢心，誦我名字，
不名為聞，以不能生決定信解，但獲世閒善報，不得
廣大深妙利益。嗟嗟，由此觀之，戒不清淨，二觀決不
易修。二觀不修，一實何由證契。而欲戒根清淨，捨懺
悔持名，豈更有方便哉。且持名一法，自其淺近言之，
愚夫愚婦，孰不能矢口，自其深遠言之。不達法身平
<pb n="171"/>
等，雜亂垢心，不得名為聞矣。故知以二觀為指南，能
修二觀，方為聞菩薩名。以聞名為方便，真實持名，便
是圓攝二觀，故名聞障淨。障淨戒得，戒得定慧發生，
定慧而一實證入矣。明心見性，是真僧寶，真傳佛法。
吾輩生末葉，聞此真法，宜何如努力以自勉也。
<other>成唯識論觀心法要緣起</other>
夫萬法唯識，驅烏亦能言之。逮深究其旨歸，耆宿尚
多貿貿。此無他，依文解義，有教無觀故也。然觀心之
法，實不在教外。試觀十卷論文，何處不明心外無法。
即心之法，是所觀境，了法唯心，非即能觀智乎。能觀
智起，則二執空而真性現，所以若境若教若理若行
若果，皆名唯識。而五位五觀，一以觀之，紛而不雜，賾
而不亂者也。慨自古疏失傳，人師異解，文義尚訛，理
觀奚賴。鈍者既望洋而退，利者復蔑裂而求，四分之
旨未諳，一心之宗徒設，三性之理未究，二諦之致安
歸。賴有開蒙問荅，楩概僅存，大鈔宗鏡，援引可據。而
溯流窮源，則瑜伽顯揚諸論，尤黃河之有宿海。於是
紹覺法師音義，一雨法師集解，宇泰居士證義，無不
殫精竭思，極深研幾。然教道已明，觀道未顯。嗣有新
伊法師，為之合響，力陳五觀，冠罩諸家。尚未刊行，僅
獲染指。適二三同志，擬從能變所變差別之塗，以開
性具性遍圓融之鑰，漫爾饒舌，兼命管城，不敢更衍
繁文，秖圖直明心觀，隨講隨錄，用質大方。
<talk>序一</talk>
<talk>尚友錄序</talk>
予十二三即思尚友，廿四出家，益願得同學善知識。
然但以直諒多聞為貴，正不念中孚之在虛，而夬履
之貞厲也。碌碌七年，我不知人，人亦不知我，麗澤之
懷，且為豐蔀所蔽，幾不自覺矣。舊歲夏初，惺谷壽公，
見予白牛十頌，遂傾締千古，而予罔知有惺公也。半
年餘每發諍論，我不能受益，公亦無由益我。仲冬再
遇歸一籌師，方能照我所短，而奪我所守，然後日有
開發。及新正又遇雪航楫公，我三人見其有可切磋
處，遂力屈其我慢，拔其諂曲，頓令知有正修行路，彼
益既大，我益倍深，歸惺二師，受益亦甚，從此始知友
朋真樂。嗟乎，友道豈易得哉。惟心虛則明，明則能知
人之長，知人而後直相與諒相信，多聞相熏。儻陳見
橫於胸中，人不能益我，我亦不能益人，僅可作悠悠
泛泛之交，安所得直諒多聞之實也。且如雪公與我
久盟交五雲，歸師與我向識荊台岳，惺公與我亦既
辯論於夏秋，而締盟雅契，皆俟今日始定，豈非昔者
不虛為咎邪。然非歸師，不能令惺公益我，非惺公亦
不能令歸師益我，而非我，亦不能令歸惺二師互相
得益，非我等三人，不能大益雪公，而非雪公，又不能
令我三人皆得大益。生我者父母，成我者朋友，詎不
信然。今以往樂多賢友，更何容生厭足心。是以錄唱
和願文諸槁，用作尚友前茅。凡欲為千古極則人者，
當不以辭之拙，而忽其心之苦也。
<talk>廣孝序</talk>
舜孝稱大，武周孝稱達。大以德為聖人，達以繼志述
事，此世閒孝之極致也。引而伸之，觸類長之，可論出
世孝矣。出世孝，非聖中聖不能盡，惟大雄世尊，從初
發心，深達曠劫因緣，觀六道眾生，皆我無始以來父
母，而迷暗輪迴，頑嚚何止倍於瞽嫗。故僧祇妙行，直
欲盡眾生界令其底豫，無不允若，則夔夔齋慄，又何
止倍於大舜。是以正覺初成，木叉首唱，必以孝順為
宗，此出世第一大孝也。次地藏大士，目連尊者，發僧
郱願，地獄頓同解脫，設盂蘭供，亡母即得生天，繼先
人未有之志，述先人必應之事，此出世第一達孝也。
我等既已發菩提心，行菩薩道，緬思各各生身父母，
或生時不聞三寶，或雖聞不信，或雖信不解，或雖解
不修。迨生從緣謝，報逐業遷，升沈九有，歷嘗三苦。斯
時捨拔濟，更何所志，捨歸依，更何所事，繼之述之，責
<pb n="172"/>
在當人。旻昭陳居士，廣修孝思，以真釋心行，作真儒
事業，為二先大人，設妙供，行放救，取法名，求法語。此
之薦度，豈僅一生七生父母得解脫，將盡法界一一
塵中有一切世界海，一一世界一切眾生海，一一眾
生一切眷屬海，無不解脫者。何以故，以同體故。此同
體法性，悟之以為放生主，以報受生恩，以說無生話，
迷之不克自全，而乞恩於賢達善信。人之所以異於
禽獸者幾希，豈欺我哉。言念昔者，喪慈父而捨悲母，
跡固異，心實同。睹茲勝舉，愴然在懷。有廣孝一偈，不
免為居士拈出，空中幻色惟蝴蝶，靜裏閒聲有竹雞。
莫道故園消息斷，落花流水滿前谿。
<talk>長干寶塔放光序</talk>
世固有極真之事，偽士疑之，則竟成偽矣。亦有極偽
之事，真士信之，則竟成真矣。真偽本無實法，唯是當
人自心現量。試觀四果證於沙彌之戲擲，空法悟於
乞士之默逃，學道之於真信尚矣。末世眾生，濁智熾
然，偷心常轉，既不自信，亦且疑他。談人過則神動色
飛，稱人善則反脣露齒，無惑乎念與悲隔，愈趨愈冥
也。大報恩塔，莊嚴為天下第一，天龍所翼，眾生善根
所依持。故落成而顯奇瑞，載諸國史，隨感而舒寶光，
傳諸耆老，本非怪誕，安所狐疑。獨於碧輝上人，求光
得光一事，則群然誹之。夫上人見光，有同見者，藉曰
大眾共感，不應獨擅。豈不知同體法性，如鏡光相攝，
互入互融，世尊處眾會，人人各對於佛，咸謂如來獨
與說法，上人謂塔獨與放光，亦何過焉。復有舉上人
生平以議者。予曰，得見塔光，即夙因深厚，設欲疑上
人，柰何并疑塔乎。予則以信塔，而并信上人。偈曰， 佛
光本常住，如月在虛空。眾生心水淨，隨方影現中。信
為水清珠，能清濁智水。懺悔既深誠，感應無方軌。善
哉碧輝公，心通妙窣堵。燈像現如雲，蓮花下如雨。此
名真實光，此名常寂光。未明真幻義，安事漫籌量。我
知一切法，無假亦無真。但願信得及，攜手光中行。 
<talk>沙彌持犯考序</talk>
楚生員署冥府第七殿，閱冊，見妻盜鄰雞，急令相還，
罪款遂失。夫俗人造罪，是其分內，猶莫逃陰鑒如此，
況沙彌隨佛出家，同僧利養，十種淨戒，盡壽誓持。柰
何不時時自考，乃令冥府司權邪。然則斯格也，上士
雖不必記，正不妨記，中士必勤記之，下士實不能記，
乃藉口於不必記，夫烏知有記之者矣。
<talk>大比丘持犯考序</talk>
浮囊五喻，正喻比丘五篇，是宜輕重等護。而世顧藐
為小乘，戒身既損，定慧何從，無惑乎行果俱喪，竟成
末運也。經云，持者不作像法法滅盡想，能令正法永
不斷滅。豪傑之士，無待而興，佛既不以遠近論親疏，
又豈以先後分時劫。願我同志，各念比丘體尊，毗尼
難值，幸獲堂堂僧相，應遵別別木叉。先悔過，後誦戒，
方合長淨之科，僧輪增盛，佛法得弘矣。但比丘戒相
獨繁，且罪名罪種，並不合與未受人知。故秖列篇次
數目，其持者自應熟四分戒本，及律藏全書，茲不詳。
<talk>刻淨土懺序</talk>
無淨無穢，儱侗真如，即穢即淨。顢頇佛性，信釋迦之
誠語，悟法藏之願輪，始知若律若教若禪，無不從淨
土法門流出，無不還歸淨土法門。予初志宗乘，苦參
力究者數年，雖不敢起增上慢自謂到家，而下手工
夫得力，便謂淨土可以不生，逮一病濱死，平日得力
處，分毫俱用不著，方乃一意西歸。然猶不捨本參，擬
附有禪有淨之科。至見博山後，稔知末代禪病，索性
棄禪修淨，雖受因噎廢飯之誚，弗恤也。於今專事淨
業，復逾三載，熾然捨穢取淨，與不取捨元非異轍，較
西來祖意，豈不更直捷邪。每痛末世狂禪，鳥空鼠即，
不惟撥無淨土，亦乃謗讟宗風。季清居士，因佛日寺，
刻六宗，遂任淨土一門，即從懺儀始。此書十科行道，
五悔練心，徹事理之源，極性修之致，如然和香一丸，
<pb n="173"/>
飲海水一滴，何香不具，何水不沾。爰為之序。
<talk>雲麓居士持金剛經序</talk>
五度如盲，般若如導，行如足，慧如目。目足並運，入清
涼池。此金剛般若經，所以為萬行司南，大乘正戶也。
世不達實相印，妄談無相宗，謬執即非一語，罔識是
名指歸。萬行既無，正解亦喪，讀誦講說，皆為誹謗。可
歎矣。譬自刖其足，致遠何由。遺棄眾盲，導師何用。於
法不說斷滅相，佛語昭然，胡弗思也。夫色即是空，非
撥色覓空，無有法得菩提。而授記作佛，四句百非，直
下頓絕，奚勞用龜毛帚，埽虛空花影邪。持戒修福，於
此章句，方能生信心。後五百歲，如是受持讀誦始得。
<talk>刻寶王三昧念佛直指序</talk>
念佛三昧，為如來勝異方便，凡聖均收，利鈍悉被。以
一念直歸佛海，至圓至頓，第一了義故也。而迷義徇
名者，見五逆眾惡十念往生，反以為專攝凡劣，但化
鈍根，可謂昧佛妙旨，謗讟深經矣。予慨末世行人，多
疑多障，難悟難開，於深妙法門，非著事忘理，必執理
撥事。著事者猶堪下品生因，執理者竟淪惡取空見。
至此而直指之道，翻成斷滅深坑。非藉金錍，誰抉翳
膜。妙協導師，法紹宗乘，教興蓮社，應永明角虎之記，
暢寶王三昧之談，境觀並彰，纖疑悉破，闡唯心之致，
依正宛然，示自性之源，感應不忒。俾達者以理融事，
而理非事外，愚者因事入理，而事挾理功。誠除惑前
茅，生西左券也。二百餘年，流通機塞。蓮大師欲見未
能，而願力不磨。韓居士從萬融禪師處得之，予獲借
讀，如飫醍醐。悲劫濁方殷，喜津梁有在，急謀付梓，以
廣厥傳。普願見聞隨喜，種樂土圓因，讀誦思惟，證寶
王法印，轉相曉悟，共脫沈淪，庶不負希有良緣已。
<talk>印禪人閱台藏序</talk>
教觀之道難言矣。尚慧辯者，汪洋若大海。其流弊也
逐流忘源，令鈍根增望洋之歎。崇修證者，致精如鐵
橛，其失意也守株待兔，令無聞招暗證之譏。惟智者
悟法華三昧，得旋陀羅尼，九旬談妙，極教網之幽深。
十乘修心，備觀門之攸致。燈燈相續，祖祖相傳。駕賢
首慈恩而獨盛，並黃梅少室而爭芳。心印昭於日月，
傳習遍於華夷。而部帙最大者有三，曰法華玄義，法
華文句，摩訶止觀。玄義文句，教正觀傍。止觀一書，教
傍觀正，永無說食數寶之愆，高超暗證無聞之禍。荊
谿大師闡揚之，翼玄義曰釋籤，翼文句曰妙樂，翼止
觀曰輔行。誠佛祖慧命，眾生眼目。古云，台教存，則佛
法存，台教亡，則佛法亡，非欺我也。末世行人，障深根
鈍，學淺志劣。鹵莽滅裂，僅塗口耳。惟消文貼句，將就
苟且，作名利資糧。語佛法淵源，聖賢道脈，咄嗟曰，人
生幾何，能作窮年皓首活計邪。不思隙駒幻影，名利
何裨。苟可契於真源，尚當矢之永劫。況法無繁簡，迷
悟在人。一句不了，勞匍匐於千山。曠劫緣臻，得總持
於瞬息。稍有血性者，決不忍自暴棄，失此甘露門也。
<talk>寓菴序</talk>
聲聞四枯，菩薩四榮。正眼觀之，名為八倒。有句無句，
雙亦雙非，悉檀說之，名為四門。通此可論六合之內，
議六合之外矣。法華經云，三界無安，猶如火宅。又云，
大火所燒時，我此土安隱。靈鷲一峰，果在三界外，抑
在三界內邪。是故四依大士，具論四種淨土，必先明
橫豎之致。豎則土土相殊，橫則土土相即。惟其殊也，
故見思未盡，不離同居。塵沙未盡，不離方便。無明未
盡，不離實報。惟其即也，故九界眾生，應念能睹佛境。
圓滿妙覺，時時應現十方。應地獄以惡逆，有閒無閒
是其寓。應餓鬼以慳貪，曠野山澤是其寓。應畜生以
愚癡，水陸空界是其寓。應修羅以憍慢，須彌大海是
其寓。應人道以五戒，四洲諸處是其寓。應欲天以十
善，地居空居是其寓。應色無色以禪定，四禪四空是
其寓。應聲聞以諦智，應緣覺以還滅，方便有餘是其
寓。應菩薩以六度萬行，實報無障是其寓。彼能應者，
<pb n="174"/>
隨寓而安。迺所應者，則隨寓皆著。是故凡夫永劫沈
三界。二乘恒墮無為坑。地前大士，同滯有餘。入聖高
流，猶在果報。方其寓也，不知其寓也。嗟嗟，故鄉之夢，
尚未全醒。客次之居，寧為究竟。惟有秉隨智教，作稱
性觀，悟寂光於介爾，始可辨寓義之真實矣。夫謂之
寓，則一切法趣寓，身土一如，理事平等。斯亦究竟寓
也。一究竟一切究竟，實報方便同居無非真淨。降此
而分證，而相似觀行名字，淺深之致異，所達之理同。
苟昧此理，則誤認真實，固屬凡情。了知如幻，終名偏
解，豈有當於寓義耶。映渤開士，名其室曰寓菴，毗邪
丈室，彌勒寶樓。予拭目俟之矣。
<talk>修淨土懺并放生社序</talk>
淨土法門，原為眾生迷本自性，不知常寂光理，生死
浩然，無有休息，故藉彌陀勝願為增上緣。因其淨土，
有寂光實報方便同居四種。而上三土，非斷惑不生，
還同豎出三界之義。故特指西方安養同居，使利根
即此頓淨四土，鈍根亦依此先脫苦輪。雖誠簡易，亦
非草草。彌陀經云，不可以少善根福德因緣得生彼
國。一日乃至七日，執持名號，一心不亂，即得往生。夫
一心不亂，縱未斷惑，可不伏惑邪。儻娑婆事業，在在
牽繫，遇五欲時，如膠如漆。遇逆緣時，結恨懷冤。而欲
命終彌陀接引，此決不可得之數也。又觀經云，逆惡
之人，臨終十念皆得往生。夫臨終十念，必深植善根。
今逆順境緣，便不復有正念，何況臨終。且臨終苦現，
止藉善友提撕。今青天白日，尚不能於明師友真實
格言，信受奉行，當臨終時，安休善友現前。設現前開
示，神識昏迷，而欲求其信解，此又決不可得之數也。
至五悔法，本為無知造罪，無可柰何，教以發露披忱，
修來改往，逆順十心，痛切懇到，非可視為悠悠泛泛
者。兼以四法助成此行，勸請滅謗法魔障，隨喜滅嫉
妒重障。迴向滅慳貪著三有障，發願滅退失喜忘誤
障。更有作法取相無生三種懺義。作法依律所說對
首懺悔。取相嚴淨道場專求感應。無生深觀實相斷
煩惱源。儻旋懺旋犯，作法之所不許。既不能依律作
法，必不招賢感聖。既不睹聖賢一色一相，又何能頓
證聖賢清淨法身。故三種法，前前不兼後，而能通後，
後後必具前，而不廢前也。由此觀之，淨土法門，藥也。
娑婆愛瞋，忌也。五悔法門，藥也。不斷相續，忌也。甫服
其藥，又觸其忌，可乎。慈雲大師合此二種巧妙方便，
述為往生懺儀。且云行人各有無始惡習，速求捨離，
勿使行法唐喪其功，藥忌昭然，亦可思矣。或謂聞白
毫名字，功德不可限量。聞一佛二菩薩名，滅無數劫
罪，豈現前惡法所能較敵。噫，誤矣。不觀占察經邪，經
稱地藏菩薩大悲願力，諸大菩薩皆不能及。其言曰，
能聞我名者，謂得決定信，利益行故。若雜亂垢心，稱
誦我名字，不名為聞，以不能生決定信解故。蓋雜亂
則無定，不與奢摩他相應。垢則無慧，不與毗婆舍那
相應。不與二觀相應，則不知地藏法身，諸佛法身與
自己身，無二無別。故不名為聞也。智者大師釋十六
觀經題，必約三德祕藏。釋法華經題，乃以九旬談妙。
故曰若聞首題名字，所得功德，不可限量。若不如所
解釋，安獲無量功德。今雜亂垢心，聞猶不聞。現行煩
惱，熾然不息。以此脫苦，杯水投車。逮臨終無驗，翻疑
佛法不靈。自誤誤他，墮謗法罪。如服藥食忌，反致喪
身，遂謂醫王殺人，顛倒至此極矣。獨放生一事，捐所
愛資財，以贖彼命，弊端略少。然或重視大形，於微細
蛆蟲邊，生下劣想。或多視微物，於現前屠宰者，起慳
吝心。或留意異類，偏於人中妄隔怨親，愛憎不息，既
昧平等慈心，無以為念佛禮懺之本。智者大師云，雖
入道場懺悔，惡心不轉，惡業不壞，無益苦行，唐喪劬
勞，碓臼上下，竟有何益。雖舉手低頭，皆成佛道，戲著
袈裟，猶為遠因。豈六時勤苦，全無功用。但緣因力弱，
不能敵現業流注耳。象巖開士，結往生懺社，買放生
<pb n="175"/>
命，悲智並運，將此菩提心，為往生正行。予申其說而
示之。
<talk>聞修社序</talk>
麗澤之誼不講，性命之學必荒。儒重以文會友，以友
輔仁。佛稱善知識者，是得道大因緣，全梵行。世出世
法。未有不以友朋為急務者。時之衰也，社以詩酒登
臨，縱耳目之欲，長放逸之門，不惟儒者為然矣。嗟嗟，
剃髮染衣，群居終日，將欲何為。縱不至耽花嗜酒，而
尋章摘句，僅塗口耳，幾時識心達本源邪。或者因噎
廢飯，遂單尚蒲團活計，未明道眼，又乏切磋。設非釘
樁搖櫓，空喪天日，必至起見起慢，落塹墮坑，暗證邪
禪，病尤甚於說食數寶。自非真實有智慧，徹底為生
死者，孰能出此二種牢關，別作一番究竟也。一乘開
士，法海求寂，目擊流弊，心切遠憂。締一法社，每季三
日，導以懺摩，質以經論，目足並運，速入清涼。向予問
名徵序，予合掌隨喜，目曰聞修。聞生實慧，如膏助火。
聞法不修行，如聾奏音樂。今自修於九旬，互聞於三
日。三日猶不廢修，九旬自不缺聞。從聞起修，思不待
言矣。三慧自淑，三慧相勉。以三慧堅其志，虛其心，實
其腳跟，防其流弊。正法再朗，此一舉也。
<talk>淨信堂初集自序</talk>
丙寅夏，先慈捐世，即焚棄筆硯，後因閱藏暫開。荏苒
復經八載，日積月累，狼藉遂多。門人好事輒隨錄之，
不足存，亦不足毀也。夫羺羊茹退，物之至賤，隔日瘧
者，塞鼻便痊。今天下寒熱於愛見者多矣。予言無似，
安知不可與羊矢同奏功乎。迺刪蘩蕪，始未出家一
二殘稿，止丙子入山前，名淨信堂初集。儻以耆婆眼
視，亦當置藍空回，曾何非藥之可採哉。
<talk>刻三千有門頌解後序</talk>
北齊大師，得龍樹中論之道，一傳南嶽，再傳智者，而
教觀始著，權實理明，解行俱妙，真傳佛心印，冠罩群
宗者矣。唐荊溪，宋四明，咸稱中興教主，故使火宅蓮
華，同服甘露，梁肅陳瓘，皆其人也。元明以來，此道不
振，或有教無觀，如貧數寶，或有觀無教，以凡濫聖。神
廟初年，妙峰老人起而唱之，一齊眾楚，傳不勝咻。開
之馮居士，乃力請解有門頌以為士君子風，師辭達
理瑩，緇素翕然向化，於今又六十年，古板不復睹矣。
予念重闢草萊，實賴妙師開之二大士，故復較梓，以
報法恩，并附瑩中上明智書，互相發明。讀者苟知介
爾有心，即是不思議有，即是妙假，即是圓教初門，即
是法界，具足三千諸法無欠無餘，豈非直指人心，見
性成佛，豈非不思議境，圓具九法，成一大乘，不生退
屈，不生上慢者邪。噫，苟不讀此，安知三大五小之妙。
苟不精熟三大五小，亦安知此頌此解之妙也哉。
<talk>四書蕅益解自序</talk>
蕅益子，年十二談理學，而不知理，年二十習玄門，而
不知玄，年二十三參禪，而不知禪，年二十七習律，而
不知律，年三十六演教，而不知教。逮大病幾絕，歸臥
九華，腐滓以為饌，糠秕以為糧，忘形骸，斷世故，萬慮
盡灰，一心無寄，然後知儒也，玄也，禪也，律也，教也，無
非楊葉與空拳也，隨嬰孩所欲而誘之。誘得其宜，則
啞啞而笑，不得其宜，則呱呱而泣。泣笑自在嬰孩，於
父母奚加損焉。顧兒笑則父母喜，兒泣則父母憂，天
性相關，有欲罷不能者。伐柯伐柯，其則不遠。今之誘
於人者，即後之誘人者也。儻猶未免隨空拳黃葉而
泣笑，其可以誘他乎。維時徹因比丘，相從於患難顛
沛，律學頗諳，禪觀未了，屢策發之，終隔一膜。爰至誠
請命於佛，鬮得須藉四書助顯第一義諦，遂力疾為
拈大旨，筆而置諸笥中，屈指十餘年，徹因且長往矣。
嗟嗟，事邁人遷，身世何實，見聞如故，今古何殊。變者
未始變，不變者亦未始不變，尚何一分無常，一分常
之邊執也哉。今夏述成唯識心要，偶以餘力閱舊稿，
改竄未妥，增補未備，首論語，次中庸，次大學，後孟子。
<pb n="176"/>
論語，孔氏書，故居首。中庸大學，皆子思所作，居次。子
思先作中庸，戴禮列為第三十一，後作大學，戴禮列
為第四十二。大學章首在明明德，承前章末予懷明
德而言，本非一經十傳，舊本亦無錯簡，王陽明居士
已辨之矣。孟子學於子思，故居後。解論語曰點睛，開
出世光明也，解庸學曰直指，談不二心源也，解孟子
曰擇乳，飲其醇存其水也。佛祖聖賢皆無實法綴人，
但為人解粘去縛，今亦不過用楔出楔，助發聖賢心
印而已。

靈峰蕅益大師宗論卷第六之一
<sarticle><article>靈峰蕅益大師宗論卷第六之二</article></sarticle>
<talk>序二</talk>
<talk>梵網合註自序</talk>
大哉，梵網經心地品之為教也，指點真性淵源，確示
妙修終始，戒與乘並急，頓與漸同收，約本跡橫豎俱
開，兼華嚴法華之奧旨，約觀行事理俱備，攬五時八
教之大綱，文雖僅傳一品，義實統貫全經。緬惟智者
大師之時，人根尚利，既廣宣教觀法門，乃僅疏下卷
戒法。大師精諳律宗，文約義廣，點示當年之明律者
則易，開悟今時之昧律者則難。千有餘年，久成祕典。
雲棲為之發隱，於疏仍多闕疑。又下卷雖獲流通，上
卷猶未開闡。嗚呼，四依大士，於法豈有吝心，眾生緣
薄，罕遘希有法門耳。智旭幼崇理學，千古為任，但恨
障深慧劣，執東魯而謗西乾。後聞自知錄序，并良知
寂感之談，始發信心。嗣聞地藏本願，聽大佛頂，猛圖
出世，矢志參禪，逃家行腳。雖數發悟解，剋證無期，賴
有慚愧正因，不敢錯下承當，生增上慢，以蹈邇來大
妄語之覆轍，爰念宿因力薄，應兼戒兼教以自熏修。
於是探法華玄義，摩訶止觀等書，私淑台家教觀。而
毗尼一藏，細閱三番，梵網一經，奉為日課。遂於發隱
闕疑，渙然冰釋。即上卷文古義幽，昔稱不能句讀者，
妙旨泠然現前。因擬合註，補前人之缺。此志雖發，緣
障多端，六七年來，悠悠未遂。客歲大病，方遁入山，適
如是昉公，從閩來尋，為其先師請講此經，同志歡喜。
由是力疾敷演，不覺心華開發，義泉沸湧，急秉筆而
隨記之，共玄義一卷，合註七卷。註成，序本末以告來
哲。蓋夙有微因，今復久誦，半生淹洽，不無千慮一得，
故於理觀事相，不惜一一指陳，誠可勷開解篤行者
之半臂也。後之覽者，勿以繁瑣而厭忽之，俟解行雙
圓，歸諸筏喻可耳。
<talk>讚禮地藏菩薩懺願儀後自序</talk>
大法久湮，人多謬解，執大謗小，舉世皆然。然地獄眾
苦，已隨其後，瘖啞餘報，復更難窮。故地藏慈尊，大集
會中，現聲聞相，世尊廣歎勝德。且較云，假於彌勒妙
吉祥觀自在普賢殑伽沙等大菩薩所，百劫至心歸
依，稱念禮供，求諸所願，不如一食頃，歸依稱念禮供
地藏菩薩，以久修堅固大願大悲，勇猛精進過諸菩
薩故也。蓋末世駕言大乘甚易，躬行僧行實難。寧知
廢小談大，并大亦非，悟大用小，即小本勝。故法華誡
弘經者，必依四安樂行，涅槃極談常住佛性，尤扶戒
律，大士功德獨盛，得非亦在此乎。智旭深憾夙生惡
習，少年力詆三寶，造無閒罪，賴善根未殞，得聞本願
尊經，知出世大孝，乃轉邪見而生正信。仍以謗法餘
業，辛勤修證，不登法忍。每展讀大士三經，輒不禁涕
泗橫流，悲昔日之無知，感大士之拯拔也。因念濁智
流轉之日，同此過者不少，敬宗十輪并本願占察二
典，述此儀法，庶幾共滌先愆，剋求後果，不終為無依
行乎。未登無生正位，皆可修之，無論初心久學也。
<talk>安居止觀山房序</talk>
予商大佛頂經，至五卷云，佛法從因緣生，非取世閒
和合粗相，頓悟法華佛法從緣之旨。二經妙指，何巧
出一轍也。智者證法華三昧，攬本跡十妙，圓歸介爾
<pb n="177"/>
一心，示摩訶止觀法門，與今經妙奢摩他三摩禪那，
若合符節。後箋斯典者，無慮數十百家，捨摩訶止觀，
別立宗塗，轉趨轉遠。良以摩訶止觀，的是如來大事
因緣，非世閒和合粗相。請言之。性覺妙明，本覺明妙，
寂而常照，照而常寂，非止觀不二之真源乎。迷此真
源，寂體成昏，照體成散，是不變之性隨染緣而成九
界。悟此昏散，散既本寂，昏亦本照，是不變之性隨淨
緣而成佛界。雖成佛界，真源不增，雖成九界，真源無
減，是隨緣之理，歷染淨而終不變。夫隨緣即不變大
事之因也，不變即隨緣大事之緣也。故曰如來發明
世出世法，知其本因，隨所緣出。知其義者，方知心佛
眾生，三無差別，亦知六而常即，修非性外。即而常六，
性不廢修。修非性外，不墮因緣。性不廢修，不墮自然。
世有徒聞止觀之名者，妄謂但屬修成，豈識性修不
二真趣邪。予出家行腳，取益無方。於此經不曾掛一
字腳，不曾離卻一字。後讀台教，每引占察經。占察示
一實境，則一大事因。示二種觀，則一大事緣。愈信如
來密因，菩薩萬行，一門超出，無二無三，誠不我欺。每
拈此義，點示未聞，隨其根性，各獲法喜。噫，儻吾與諸
友不同具此因，則法性了不相關，不久種此緣，則說
聽豈能投契。智者遙禮此經，十八年不獲見。後百餘
年，般剌密諦剖膊傳來，二大士苦心，豈為行墨者添
葛藤哉。必教觀齊彰，因指見月，由斯典而通止觀，由
止觀而徹信吾言不誣。則今九旬結夏，真塵劫緣因
矣。更拈一頌，以裨妙觀。頌曰，未歇狂心頭亦在，己瞻
華屋戶寧窮。密因徹悟無生滅，萬行方知究竟同。
<talk>絕餘編自序</talk>
生平行履，百無一長，獨大菩提心，忘身為法，捨己從
人，則堪質三世慈尊者也。自庚午至甲戌，五年中，幾
經困衡無退。迨乙亥仲秋，志終不伸。丙子春乃遁。塗
中大病，逗遛九華，哀禱地藏本師，仍得閱藏著述之
決。嗟乎，文字性空，性空即是實相。實相離一切相，即
一切法，豈離文字而解脫哉。昔棄筆硯絕而不絕，今
也不絕而絕矣。姑名絕餘。
<talk>勸持大佛頂經序</talk>
三因性德，絕待遍常。悟性成修，名為圓通。現在惑業
苦三，便是教行理經正體，而迷強者日用不知。故依
實相而垂文字，依文字而資觀照。觀照文字，皆實相
也。實相觀照，皆文字也。文字實相，皆觀照也。當體實
相，當體文字，當體觀照。實相常，文字觀照亦常。實相
遍，文字觀照亦遍。實相覺，文字觀照亦覺。實相尊，文
字觀照亦尊。實相不可見，文字觀照亦不可見。實相
不可無，文字觀照亦不可無。嗚呼，已悟實相者，容可
不藉文字。未達實相者，寧容不勤觀照哉。已深觀照
者，知無實相外之文字。未精觀照者，安知文字中之
實相哉。然雖不知文字之實相，而實相未嘗不即文
字也。大佛頂經，智者大師拜之以畢身，般剌尊者傳
之以剖膊。非以實相觀照，均藉文字為緣邪。或曰，聖
人與其不可傳者往矣，所傳者糟粕耳，則未達實相
觀照文字互即互遍之旨者也。昔算師以訣授子，子
誦不能用。有人從學句讀，算與父勒，謂訣有巧乎，何
子誦弗知。謂訣無巧乎，何人學能算。且無子之誦之，
人又烏從學之。吾固不願人厥子若也，然若厥子猶
勝於不誦者也，況法力不可思議，佛力不可思議，性
覺之力不可思議。不思議熏，不思議變，其為成佛真
因，豈算訣所能喻哉。
<other>勸持梵網心地品</other>
夫有心者皆得作佛，則皆為佛戒所攝。既為佛戒所
攝，胡容不誦此戒法。此戒法名為心地品者，心外無
法，法外更無心也。故又云，不受戒者，如木石無心，名
為外道。噫，可思矣。今人高談心性，妄謂戒不必受。逮
肯受者，又茫不知心性為何物。一義甫晦，兩病旋生。
狂談之心，固非真心。愚稟之戒，亦豈真戒。但事能挾
<pb n="178"/>
理，戒善猶可遠作緣因。理不孤立，空談適為邪見張
本。所以涅槃後唱，扶律為宗。梵網初成，木叉先結。心
地一品，尤末劫津梁，昏衢寶炬哉。予憫了因果沙彌
福慧俱缺，勵以日課斯品，稍沾法喜，思勸同仁。經云，
菩薩常應化一切發菩提心。若不發教化眾生心者，
犯輕垢罪。果也勉之，堅其神，強其志，恆其操，篤其行。
盡大地有情，咸歸心地法門，莫以三千為畢竟也。
<talk>化持大佛頂神咒序</talk>
摩訶悉怛多般怛囉無上神咒，既入支那，習為日課
此方大乘緣種，可謂強矣。但積訛相傳，有稱悉怛多
般怛囉六字為咒心者。有謂此是咒名，別取哆姪他
以下數句，為咒心者。杜撰無據，抗佛慈旨，均可痛也。
經極談咒心功德，而謂昏未能誦者，當書供禪堂，或
帶身上，初不聞以數句為咒心也。儻僅數句，何至心
昏不憶，以書寫供佩為佛事邪。蓋十卷明文，顯示如
來藏心，五會神咒密詮如來藏心。顯密雖殊，心性理
一。全心成咒，全咒傳心，故名心咒，亦名咒心耳。解天
禪人，廣勸真信力行之士。或全持，或全寫，以自供佩
及轉施人，期借神力顯發自心一振末世之訛，同登
灌頂之記。阿難為眾重請，如來放光重說，護法述願
請加，金剛藏王曠劫隨逐，收功皆在此矣。
<talk>周易禪解自序</talk>
蕅益子結冬月臺，禪誦之餘，持韋編而箋之。或問曰，
子所解是易邪。余曰，然。復有視而問曰，子解非易邪。
余曰，然。又有視而問曰，子解亦易亦非易邪。余曰，然。
更有視而問曰，子解非易非非易邪。余曰，然。侍者笑
曰，若是乎，墮在四句中也。余曰，汝不聞四句皆不可
說，有因緣故，皆可說乎。因緣者，四悉檀也。人謂我釋
子也，通儒能解易，則歡喜焉。故謂易者吾然之，世界
悉檀也。或謂釋子何解易以同俗儒，知所解之非易
則善心生焉，故謂非易者吾然之，為人悉檀也。或謂
儒釋殆無分也，若知易與非易，必有差別，雖異而同，
雖同而異，則儱侗之病不得作焉，故謂亦易亦非易
者吾然之，對治悉檀也。或謂儒釋必有實法也，若知
非易，則儒非定儒，知非非易，則釋非定釋，但有名字
而無實性，頓見不思議理焉，故謂非易非非易者，吾
然之，第一義悉檀也。侍者曰，不然，若所解是易，人謂
易可助出世法，成增益謗。若非易，人謂師自說禪，何
嘗知易，成減損謗。若亦易亦非易，人謂儒原非禪，禪
亦非儒，成相違謗。若非易非非易，人謂儒不成儒，禪
不成禪，成戲論謗，烏見其為四悉檀也。余曰是固然。
汝不聞人參善補，而氣補者服之立斃乎，大黃最損，
而中滿者服之立瘥乎。天之育萬物也，物固有遇春
而爛者，夏之長養庶品也，草亦有夏枯者，秋之肅殺
也，而菊有花，冬之閉藏也，而松柏青，梅英馥，如必擇
有利無害者而後為之，天地不能無憾矣。且佛以慈
眼視大千，群機已熟，然後示生，猶有魔波旬亂之，九
十五種妒之，提婆達多思中害之，豈惟堯舜稱猶病
哉。吾所由解易者無他，以禪入儒，誘儒知禪耳。縱不
得四益，起四謗，如從地倒，還從地起。置毒乳中，轉至
醍醐，厥毒仍在，遍行為外道師，薩遮為尼犍主，意在
斯也。侍者再拜謝曰，此非弟子所及也，請筆而存之。
<talk>大佛頂經玄文後自序</talk>
至矣哉，大佛頂經之為教也。依妙性而開妙悟，起妙
行而歷妙位，成妙果而歸妙性，永超七趣沈淪，不墮
修心歧徑。戒乘俱急，頓漸兩融。顯密互資，事理不二。
誠教海司南，宗乘正眼也。旭年二十三，歲在辛酉，創
獲聞熏，決志離俗。次年剃染，坐禪雙徑。每遇靜中諸
境，罔不藉此金錍。乙丑丙寅兩夏，為二三友人逼演
二遍，實多會心，願事闡發。以志在宗乘，未暇筆述。己
巳春，與博山無異師伯盤桓百日，深痛末世禪病，方
一意研窮教眼，用補其偏。雖遍閱大藏，而會歸處不
出梵網佛頂二經。越七年丙子，抱病竄居九華。次年
<pb n="179"/>
有同志數人，樂聞此經要旨，一番商究，會心更多。戊
寅結夏新安，重拈妙義，加倍精明。今夏弘法溫陵，誦
帚昉師，及一切知己，堅請疏解，發前人未發。予謂此
經舊解多矣，多指益復眩眼耳。昉曰，不然。藥無貴賤，
起病者良。法無精粗，救時為要。痛茲末世，宗教分河，
盡謂別傳實在教外，孰知教內自有真傳。縱令截去
指頭，依舊不曾見月。每聆吾師豎義，痛快直截，實與
本分宗旨相應，並不蹈襲前人窠臼。始信不離文字
而說解脫，非欺我也。何忍祕此妙悟，不以全體示人，
吾師於法有慳心乎。於時復有修白慕公，若水輪公
極力勸成。予感其意，兼理夙願，述為玄義二卷，文句
十卷，固不敢矯古人而立異，亦不敢殉古人而強同。
知我罪我，聽諸高明而已。
<talk>悅初開士千人放生社序</talk>
予幼崇理學，知天地之大德曰生，惻隱為仁之端，翻
疑釋氏侈談無生，不近人情。稍長見儒者雖言民胞
物與，及其恣口肥甘，則競託遠庖廚為仁術，曾不能
思刀砧號叫之苦也。雖不忍一念，必不可滅。然為貪
忍異說所蔽，終不能伸。而放生嘉會，每創自釋子。且
推歷劫親緣，視以同體四大，究極以皆有佛性。其為
好生懿德，必使大地含靈，盡證無生而後已。噫嘻，由
此言之，非達無生，曷能好生。非真好生，曷證無生也
哉。從此不顧名教，飄然薙髮。蓋誠有見於出世大慈
大悲，方是大忠大孝，大仁大智，故不肯以夜郎自封
也。悅初開士，誓勸千人放生，同修慈心三昧。予謂此
三昧，當使剎塵共證，何止千人。千人云者，且就凡夫
現前分量所及而已。千數既畢，頂禮千佛，俾六道悲
仰，與諸佛慈力，果徹因該。供養千僧，俾悟事理和融，
生佛不二，好生無生。若事若理，皆已豎窮橫遍矣。
<talk>贈衍如兄序</talk>
嘗慨末世士，機械日深，去道日遠，名相之心日以重。
取益之方日以微，求忘機械，略名相，熙怡自得，不為
習俗所染者，衍如琳公，其庶幾乎。公鄣南名族顏氏
子，剃染於虎硿，遂舉千古垂廢之道場，而鼎新之。住
持十五載，百務俱備，乃發足操方。初至武林，參似空
金臺諸法主。次至吳中，晤漢月頂目等諸禪德，稟沙
彌戒。次達留都，詣古林菴圓戒。理歸裝，邂逅雪關誾
公，登黃蘗山謁隱元琦公，最後乃師事聞谷老宿，定
法名，習禪坐，重證戒品。而掛錫開元之甘露戒壇，適
余至，公大慶，為余率眾解制。余到岱山，公先往，俟講
事完，力拂虎硿仙亭諸子之請，仍與予岱山結夏。每
觀世人，稍營一窟，便欲作久安計。今虎硿仙亭，皆表
表名剎，公飄然不以繫心，豈無所見而然哉。然遊戲
解脫，蕭然物外，僅可自利，未可利人。且公廣參知識，
以聞谷老宿為宗，又憾晤余之晚，余無似，姑置。公試
思，今時學人，罔不未得言得，未證言證，而聞老偏把
定要津，坐斷狂禪舌頭。故智者有言曰，真寂之於雲
棲，譬有若之於孔子也。公何不紹其芳規，兼律兼教，
以念佛求生淨土為指歸。設有宗門種草，不妨令其
苦參實究，但痛戒其捕影掠虛。漳南佛國，深望公一
振其頹，寧直作散聖家風，圖無事累心而已。
<talk>贈純如兄序</talk>
眾祐有言曰，善知識者，得道大因緣，是全梵行。夫隨
其所修一種法門，自利成就，足範後昆者，教授善知
識也。辦真實出世心，修三乘出世法，所志無乖，所見
無戾者，同行善知識也。善護三業，克供四事，俾行人
得安心辦道者，外護善知識也。予自壬戌出家，於今
十九年矣，學無常師，交無常友，根鈍力微，每藉境緣
自鍊，見善思企而罔及，見惡內省而多慚，於三種善
知識中，惟教授最多。蓋三人行必有我師，況世出世
法各有所長者乎。又況久相結契，如曹源之勤學，雪
航之婆心，惺谷兄之辣手，誦帚師之篤信，歸一師之
孤峭，修雅師之恬退者乎。又況會事參謁，如無異師
<pb n="180"/>
之慈悲廣大，聞谷師之謹嚴縝靜，無盡師之弘揚教
觀者乎。又況湛明師引進雪嶺師剃度，戒宗師授沙
彌戒，古德師授菩薩戒，乃至憨大師之書問慰誘，夢
寐神交，頻相策發者乎。若同行善知識，生平止得一
人，壁如鎬兄是也，外護善知識，於松陵得一人，曰鑒
空寧公，於吳門得一人，曰竺璠淨公，今丹霞得一人，
曰純如白公。寧公之護予默關也，身為侍者，不令緇
素一人，輒來擾子。淨公之護子結壇也，百一所需，無
不畢具，然猶曰孑爾微軀，主道尚易易耳。今同志數
人，結夏岱山，相與專辦己躬下事，二時課誦，亦不應
酬。令我同志，無不優遊坐進斯道，較前二公，已為大
難。且淨公僻在密滲之禪，寧公雖趨向持戒，力所贍
者，不過營福一塗。公則尊賢容眾，雅量沖懷，已足補
吾所短，而虛心樂善，雅慕佛法，尚可慰吾同行之思。
豈寧淨二公所能及哉。昔楊歧直院十年，兒孫滿地，
四明一學人，請教觀於法智大師，命理常住事三載
畢，重申前問。師震威一喝，頓悟性具圓宗。實力比丘，
迦葉佛所，願於釋迦佛時知僧臥具第一，乘本願力，
以童子出家祇園，見客比丘來去紛雜，重發願云，我
年二十進具戒後，當理此事。及進具證果，念空無相
無作三昧，此願將息。佛以夙願責之，遂畢世知僧臥
具。客比丘來，皆親授房舍。初更時到，放一指光。二更
時到，放二指光。乃至五更時到，放五指光，普為十方
大眾諸佛菩薩之所稱歎。念念入定放光，念念出定
慰客，所謂善入出住諸禪三昧者也。然如此神通作
用，究竟豈離吾人現前一念。故云能觀心性，名為上
定。純公於此，驀然薦取，則實力四明楊歧鼻孔，乃至
三世諸佛鼻孔，俱可一串穿卻矣。
<talk>刻惺谷禪師筆語序</talk>
語曰，眾惡之，必察焉。人雖至愚，苟顧名圖利，亦何肯
以一人招眾惡，至招眾惡弗恤，則別有苦心可知矣。
吾友惺谷壽師，廣參博訪，足跡幾半天下，凡所住處，
愛而畏之者十一，厭而疑之者十九。雖接物失於方
便，然鐵石心腸，真欲自他同躋正覺，斷斷乎不可泯
也。今觀其遺書，攻人短，不掩人長，用己長，不諱己短，
直抒血誠，無所避忌，亦無所文飾，苦口良藥，固末世
所不能服，寧非末世所急當服哉。壽師既沒，惟誦帚
昉師，佩其嚴憚切磋之恩，舉生平往來手札，輯為筆
語，方欲繡梓，昉師復沒，高足還一本公，力謀剞劂。嗟
乎，以壽師一生苦心，惟昉師能知恩報恩，以昉師半
世勤懇，又惟本公為繼志述事。然則壽師固藉昉師
以不朽，昉師亦得本公以終傳也。孝順者必食其報，
詎不信然。予與壽師交最厚，互相益處最多，而今而
後，真不可復得矣，爰涕泣而序之。
<talk>閩遊集自序</talk>
自丙子臥病九華，無復人世閒想。戊寅秋，踐吾友帚
師之約，幻遊閩南，擬掩關靜坐耳。詎意鼓兩片皮，作
座主活計邪。流浪溫陵霞漳閒，幾及四載，種種家醜，
播揚略盡，二三同志，苦欲災木。余惟賦性僻拗，不近
人情，所有言句，多觸時諱，流通之者，殆非愛我者也。
然業將身命，付諸龍天，誠復不敢自愛。遂弁數語，以
聽知我罪我於天下後世云。
靈峰蕅益大師宗論卷第六之二
<sarticle><article>靈峰蕅益大師宗論卷第六之三</article></sarticle>
<talk>序三</talk>
<talk>入法界序（贈程季清）</talk>
夫法界者，不思議解脫境界也。法華云，治世語言，資
生業等皆順正法。皆順正法，皆不可思議矣。學者以
思議心入之，何以通達法界哉。然不通法界，未嘗不
即法界也。何以故，思議心，本不可思議也。知一切思
議心，本即不思議心，則一切思議境界，本即不思議
境界。達思議即不思議，迺可與發菩提，發此真正大
菩提心，迺可與入法界。不觀華嚴乎，善財參知識也，
<pb n="181"/>
必云我已發菩提心，知識示善財也，必說所證解脫
境界。德雲等無論已，婆羅門之刀山火聚也，長者之
調和香也，船師乘船入海，女人借欲離貪，童子之菩
薩字智也，何嘗離思議境界，別有不思議解脫，又何
能於不思議境界，強置思議乎。十願居士程季清，久
發菩提心者也。其自入法門也，始參徑山禪，既習唯
識教，嗣修佛身觀。逮和光利物，護法道而誘群靈也，
惟指示風水，決判陰陽而已。夫風水陰陽則非邪因
緣無因緣也明矣。覺明空昧，相待成搖，風自始也。寶
明生潤，火光上蒸，水自出也。是故華藏莊嚴世界海，
一絕大風水也。動為陽，靜為陰，動靜相乘，物有生成
變化。動靜相奪，界有成住壞空。統而論之，不過吾人
心識之相分耳。全體虛妄，而全妄依真。因緣生法，即
空假中。故琉璃光，觀風動性，合十方佛，傳一妙心，月
光習水觀得無生忍，圓滿菩提。蓋性水真空，性空真
水，性風真空，性空真風，雖隨心應量，循業發現，各各
不同，未嘗不即清淨本然，周遍法界也。夫堪輿綱要，
莫若二十四山。儻就蓮華臺藏而觀，歡喜國為震，安
樂國為兌，寶相午位，成就子宮，迺一娑婆界，復具二
十四山。此四天下，在華藏東，卯位也。約四天下，南閻
浮提，離位也，復就一閻浮提，仍具二十四山。震旦在
南洲東北隅，蓋震艮閒耳。而兩京十三省，又自論二
十四山。且就一省中一府，府一縣，縣一家，家一室，乃
至室中一坐具，罔不各具二十四山也，則罔不各具
天地盤諸吉凶神曜也。又此一坐具，東看則西，南觀
成北，從彼彼坐具，互互視之，無一毛頭許，不具二十
四山全體大用。此毛頭二十四山，即華藏界二十四
山，無二無二分，無別無斷。所以云，一微塵之法界不
小，法界之法界不大，是可思議不可思議邪。不變隨
緣，舉法界為一毛頭，隨緣不變，一毛頭全具法界。如
此方知可思議之風水，本不可思議。季清本證此現
量，不離風水陰陽之說，具說一切法門。不知者，以為
風水也。孰知以大菩提心，觀不思議境，即以此滿菩
薩行，趨入普賢道乎。他日佛坐道場，有南詢者，十願
居士當告之曰，我惟知此風水善巧法門，如諸菩薩
摩訶薩，智慧如大海，願力如虛空，具證法界差別性
相，遍知一切無差別法。而我云，何能知能說彼功德
行，汝當次第參請，乃至得見一生補處時，蕅益道人
伸右手摩其頂矣。
<talk>贈調香居士序</talk>
蕅益子曰，六塵之體，無非法界。可熏發菩提心者尤
莫若香。然香即法界，何止熏發菩提，直謂菩提可也。
又既謂菩提，亦可謂十界染淨百界千如。又既謂百
界千如，則不必更謂之香。又不謂香，亦何必謂百界
千如。香也，百界千如也，皆名字也。名字性空，一名一
切名，一義一切義，何所謂行布，何所謂圓融。而行布
圓融二義，不期成而自成。所以總別同異，成壞六相
法門，直向一塵中辨取，如一香塵，一切諸塵，一切諸
法無不爾，通此可入鬻香長者解脫門矣。世衰道微，
魔外充斥，舉凡戒香禪香慧香，乃至淨土香王，盡埋
沒於鮑肆。而裨販之徒，競自標榜，刻人糞為栴檀。顧
安得超方士，一辨其真贗者。然真香王，決非伊蘭能
混，一任顛倒鼻根，捨此取彼，曾何減於馥鬱。所痛久
安溷廁者，無出離想耳。苕水茂貽居士憫之，欲與優
華長者同出一手，遂號調香居士。夫象藏十香王，各
各名字，各各形相，各各生起，及各各根本，隨舉一種，
可燒可塗，亦可為末，奚俟調和，方稱異美。然分擅其
芳，合乃益妙。儻朽木合腐材，多徒增臭。又多香雜臭
木，併香亦臭。夫香且臭，況實無香者乎。古律學之盛
也，律儀戒，定共戒，道共戒，舉一全收，不必別求禪教，
禪教全在其中，謂自性成就固可，謂和合所成亦可。
禪教亦然。教云，身口意淨，隨文入觀，非即律與禪乎。
禪云，法法皆通，法法皆備而無一法可得，非統律與
<pb n="182"/>
教乎。今也不然，持律者不惟禪教茫然，扣以三千八
萬，亦茫然也。演教者，不惟禪律缺然，責以依教觀心，
亦缺然也。參禪者，不惟教律未通未備，覈以無實法
之綱宗，仍作實法死法會也。若然，支那國裏，安所得
妙香而調和之。而十大香王，元未嘗不在娑婆國土，
只今現前身口，即戒香種，心知寂然之體，即定香種，
覺了靈明之念，即慧香種。戒定慧之種備，則禪教律
之本得矣。居士試取而調之，使馨芬郁發，一人清淨
故，多人清淨，一世界清淨故，多世界清淨。俾此五濁
惡世，人人得無根信，如伊蘭木出栴檀香，誰謂苕水
非熙連河，長者非即毗盧遮那法界藏哉。
<talk>觀泉開士化萬人畢生念佛同生淨土序</talk>
出世之要，莫尚願力。願者，信所鍾，行所出也。無信則
無願，不願可云信乎。無願則無行，願相續，非即行相
續乎。所以法藏比丘四十八願既發，阿彌陀佛四種
淨土斯嚴，從是以來，願願相續，即是燈燈無盡。蓮宗
諸祖，堪為左券。觀泉一法友，刺血書法華，翹勤禮大
悲行法，畢生日念佛萬聲，今欲化他，謂萬聲局難取
必，無論千百十，下至一聲，但終身不替，便決定橫超。
寶王三昧，謂一念得生，不我欺也。余嘉其說，即此是
往生公據，佛祖階梯。弁語以勸登斯籍者，便作標名
蓮蕊想，不必別求圓頓，一念已超佛地矣。
<talk>能乘所乘序</talk>
夫性修之旨不明，由惑於忘能所之雄談，未達能所
實義故也。有善御者，駕千里之馬，服千里之服，而纆
牽長，不取千里矣。設纆牽不長，不善御者御之，可取
千里哉。然御無他術，惟車馬相忘而已。人不忘馬不
御馬，馬不忘車不運車，謂人忘車馬，馬忘人車可也，
謂無人無車無馬可乎哉。圓頓行人，知正因真性軌
之為車體，了因觀照軌之為良馬，緣因資成軌之為
具度也，此三不一不異。故相須而相忘，遂舉性三，以
為修三，能乘聞慧，所乘教乘，能乘思慧，所乘行乘，能
乘修慧，所乘理乘，從性訖修，能所歷然。而相忘於不
二，是謂全性成修，全修即性者也。菰城楊智琴，潛心
台教，號乘乘居士。夫教行理乘，如上古瑤琴，若無妙
指，妙音不發。必以三慧乘之，方知教觀不二也。
<talk>惠應寺放生蓮社序</talk>
能儒氏之為教也，大而博，深而不可晦，極六合內外
不為迂。余昔拘虛程朱之學，不惟望洋，復興斥鷃，今
乃駸駸然入於其中。異哉能儒，如來觀音地藏巧以
勝異方便，轉我邪心，令生正信也。予因得仰承如來
威力，作師子吼，遍破一切外道邪心。夫物雖微，誰不
愛命，只此愛命之心，便是真常佛性。此心不在內，不
在外，不在中閒，非過去，非現在，非未來，非有，非無，非
亦有亦無，非非有非無，本自離過絕非，不可思議。迷
此心性真常真樂真我真淨，妄認四大為自身相，六
塵緣影為自心相，是故於中分人分物，起愛起憎，惑
業苦輪，循環不息。若能直下諦觀現前一念心性，似
局四大緣影中，實非四大緣影所能區局。如心佛亦
爾，如佛眾生然，便知心佛眾生，的的三無差別。殺生
即殺自心未來諸佛，放生即放自心未來諸佛，若放
自心未來諸佛，即真念佛三昧。修此念佛三昧，是恆
轉妙法華經，百千萬億部也。我釋迦如來之道，未墜
於地，良由含靈抱識，無不各具全體大用。今舉此全
體大用，而為社，為文，為詩，為種種法語，豈復有文獻
不足徵之歎哉。故題其編曰能儒文獻，而為之序。
<talk>重刻破空論自序</talk>
經云，寧起有見如須彌山，勿起惡取空見如芥子許。
蓋空見撥無因果，能斷五乘善根故也。然般若如大
火聚，四邊不可觸，觸則被燒。苟不取著，則溫身熟食
除冥，以喻四門皆可入道，又何為獨破空哉。須知空
句破，則四句皆破。破空句，正所以顯空門，空門顯，則
四門皆顯。菩薩欲具一切佛法，當學般若。般若何止
<pb n="183"/>
破相始教而已。且如此經，一則云，有持戒修福者，於
此章句能生信心；再則云，應無所住而生其心，應生
無所住心；繼又云，以無我無人無眾生無壽者，修一
切善法，即得阿耨多羅三藐三菩提；乃至云，發阿耨
多羅三藐三菩提心者，於法不說斷滅相，是豈非實
相大乘之正印乎。此論初發意於武水，次成稿於霞
漳，一刻溫陵，再刻苕城，茲復刻諸留都。予喜王城緇
素，咸於甚深般若有大因緣也，弁數語於首。
<talk>楊輔之乞金剛集解序</talk>
一代時教，皆生死海中廣大津梁，而般若尤為迅航。
菩薩未有不學般若，成無上菩提者。般若一十六會，
會一切皆摩訶衍，共則三乘同進，不共菩薩獨修。惟
第九金剛之會，直指無住生心妙旨，故云為發大乘
最上乘者說。蓋圓頓極談，實相正印，所以黃梅印心，
六祖悟道也。世之解者，僅以無住無相為其宗體，豈
知般若如大火聚，四邊皆不可取，四門皆可入乎。嘗
玩經中較福，每舉捨財捨身，頗似般若功勝，布施功
劣。乃經初云，菩薩於法應無所住，行於布施。又云，菩
薩不住相布施，其福德不可思量。由此言之，布施即
般若，非離布施別談般若也。彌勒無著天親功德施，
四大菩薩造論，皆謂布施具三檀，三檀攝六度。後人
縱有註釋，豈能過四大菩薩，更出奇見哉。宣聖云，有
德者必有言。予亦云，修般若者必修布施。今人不然，
高談般若，無不點胸，語以修捨，則心驚怖，反駕言不
必著相，詎知不著布施相，早著慳貪相矣。設慳貪無
慳貪相，何不布施無布施相之為妙也。經云，法尚應
捨，何況非法。著布施是著法，著慳貪豈不著非法邪，
此所謂無德無言者也。然佛法如栴檀林，入者有心
無心，皆染香氣。古今諸解，雖未必盡當，亦無不有般
若妙香存焉。此集解之所為作歟。
<talk>重刻大佛頂經玄文自序</talk>
性相二宗，猶波與水，不可分隔，其流弊也，至分河飲
水。此豈文殊彌勒之過，亦豈馬鳴護法之旨哉。謂真
如受熏，譬劫火洞然，虛空安得獨冷。謂真如不受熏，
譬劫火洞然，虛空何嘗爛壞。故知得其語，合則雙美，
失其宗，離則兩傷。大佛頂云，虛空體非群相，不拒諸
相發揮。只此一言，兩疑冰釋。善夫智者大師有言，偏
執法性生一切法，何異自生，偏執黎邪生一切法，何
異他生。例而推之，縱謂法性黎邪和合生一切法，何
異共生，非法性非黎邪生一切法，何異無因緣生。此
之四句，無非是謗。儻妙達無生，不起性計，四句雖不
可說，有四悉檀因緣，亦可得說。謂真如不思議熏生
一切法，黎邪是可熏性生一切法，皆無不可。乃知智
者，真悟權實祕要。於經未來，懸合旨趣若此，經來智
者不可作。習台宗者昧唯識，習法相者迷圓理，所以
眾解咸失綱要，究義理之攸歸，蚊咬鐵橛，判文字之
下落，鑿孔栽鬚。旭未薙髮，曾研此典，每翻舊註，迷悶
實多。後因雙徑坐禪，始解文字之縛，復因數番講演，
深理葛藤之根，並探二宗，融以心鏡。直至溫陵弘法，
方得取筆疾書。脫稿未幾，剞劂旋畢，板留甘露戒壇，
不能攜至江外。茲遊普德，略露贓私，諸友重刻，復述
片言，剖千古未破之藩籬，犯從來嚴設之禁忌，位卑
言高，安免於罪，然出世君子，諒不以人廢言也。
<talk>刻大乘止觀釋要自序</talk>
大乘者，心性之異名也，止觀者，寂照之異名也。世顧
離心性別覓大乘，離止觀別談寂照，何異騎牛覓牛，
丙丁童子求火乎。儒者之道，有見而知之，有聞而知
之。佛道亦然。北齊大師，悟中論四句偈義，直接龍樹
心印，一傳南嶽，再傳天台。天台述為摩訶止觀等書，
由是止觀法門，盛聞於世。頓漸不定，三法並圓，乃南
嶽所示。曲授心要，世皆罔聞，今試細讀，實為圓三止
觀總綱，文不繁而義已備。獨慈雲懺主，五百年後，序
而行之。迄今又將五百餘年，微言將絕。予愧不敏，未
<pb n="184"/>
能聞道，姑效盲人摸象，述為釋要，以助其傳。李石蘭
張孺含二居士，集眾緣付梓，大乘緣起，為弁簡端。
<talk>警心居士持地藏本願經兼勸人序</talk>
惟聖罔念作狂，惟狂克念作聖，此危微的傳也。佛法
亦爾。一念迷常寂光土便成阿鼻地獄，一念悟阿鼻
地獄便是常寂光土。所以地藏本願，直與華嚴同一
血脈。試觀華嚴世界，即空即假即中，不可思議，地獄
眾苦，亦即空即假即中，不可思議。華嚴明自心本具
之淨土，令人知歸，地藏明自心本具之苦輪，令人知
避。一歸一避，旨趣永殊。而歸亦唯心，避亦唯心，心外
決無別法。儒所謂道二，仁與不仁而已。危乎微乎。善
利分舜蹠之關，去存為人禽之別。熟讀本願經，不思
自覺覺他，出地獄歸華藏者，必不仁之甚者也。警心
居士憫之，遂畢世受持，兼以勸人。予謂適發此心，地
獄苦輪，便當頓息，歡喜為序，代法界眾生普勸云。
<talk>贈石淙掩關禮懺占輪相序</talk>
佛法無他，與世情相反而已。心觀無他，與妄想計著
相反而已。今學佛法者，率借佛法以助世情。說觀心
者，率因心觀而益想著。正法埽地，僧輪轉絕，可痛也。
近代傳孔顏心法者，惟陽明先生一人，傳佛祖心法
者，惟紫柏大師一人。旭生也晚，習儒時，不得親炙陽
明，後學佛不得躬承紫柏。所以雖於儒釋源流，略窺
一線，知與世諦流布之理學禪機，迥然不同，而障厚
慧弱，福薄習強，遂爾半生誤於虛名，罔臻實詣。曩覺
比丘多慚，退為求寂，今更愧沙彌真義，僅稱但三歸
矣，敢更以空言贈人。然竊玩占察善惡業報一經，原
屬釋迦大聖徹底悲心，地藏菩薩格外方便，三種輪
相，巧示業報因緣，無疑不決。二種觀道，深明進趣方
便，大乘可登，以五悔稱名為發軔先容，以一實境界
為平等歸趣。夫五悔者，敵體反世情者也。二觀者，敵
體反妄想計著者也。懺悔發露，永斷相續，滅業障。勸
請說法，滅魔障。隨喜功德，滅嫉妒障。善巧回向，滅著
有障。發堅固願，滅退忘障。唯心識觀，先知外境本虛，
皆心所現，次達內心如幻，了無真實。真如實觀，深達
若境若心，統惟法性。法性不生不滅，故諸法皆當體
不生不滅。如千漚萬波，統惟溼性，千器萬像，統惟金
性。五悔翻破無始事障，二觀翻破無始理障。二障既
淨，成真應二身，三聚淨戒，一念圓發，而三輪清淨之
相，特表示取信，以顯住持僧寶，絕仍可續。孟軻所謂
豪傑之士，無文王猶興，聞而知之，不異見而知之云
爾。嗟乎，予能知占察大旨，依經立懺，而未能自得輪
相，人誰信之。此實說藥不服，咎不在藥也。良方良藥，
昭昭具在，地藏菩薩，決不我欺。我已知不服之咎，誓
將服之。而石淙法友，先得我心，亦將掩關，以祈清淨，
願各努力，日夜塗抹，并慎藥忌，避風寒。他日紹舍那
真胤，靈峰片石，當與靈鷲第一峰同時點首矣。
<talk>緣居序</talk>
世出世法，皆緣生也，緣生無性，故惟至人，能隨緣而
不失其真。真也者，即緣非緣，非緣而不礙諸緣者也。
善夫李方山之言曰，一念頓悟緣起無生，超彼三乘
權學等見。蓋凡夫貪著幻緣，不能捨離。二乘厭離生
緣，不能遊戲出沒，皆由未了無生，妄成取捨。若諦觀
染淨緣起，四性無生，無生則無滅，無滅則無聚無散。
何法可欣，何法可厭，是以素位而行，無入而不自得。
經云，極樂修行一劫，不如娑婆修行一日。吾亦云，出
家修行一劫，不如在家修行一日。在家多惡因緣纏
繞，而能不忘三寶，不捨正念，是火中蓮花，希有難得。
出家離於塵坌，安處林野，上者耽空滯寂，不念人世
之苦，下者靜極思動，反羨市朝之榮，豈若濁水摩尼，
任汩流而清光如故者哉。冶堂居士，易讀書禪，曰緣
居，知緣斷不作實想，知不實斷無貪著，亦無厭絕，惟
隨緣消舊業而可矣。蕅益子，枯坐北天目之藏堂，聞
而隨喜，漫書此以相印，居士當為再撫掌也。
<pb n="185"/>
<talk>蓮漏清音序</talk>
經云，若欲淨土，先淨其心，隨其心淨，則佛土淨。此事
理因果並彰之旨，自他權實不二之談也。而昧者一
迷緣影為心，決定惑為色身之內，不知色身外洎山
河虛空大地，咸是妙明真心中所現物。是故西方極
樂世界，即唯心淨土，現在樂邦教主，即自性彌陀。四
明妙宗鈔云，應佛顯，本性明。托外義成，唯心觀立。豈
似愚人，妄認六塵緣影為自心相，遂置十萬億剎於
心性之外哉。顧惟現前一念心性，覓不可得，是即空
義。炳現萬法，是即假義。心外無法，法外無心，是即中
義。迷心即空，名見思惑，迷心即假，號塵沙惑，迷心即
中，稱無明惑。三惑既熾，四土斯穢。今一心念佛，不計
我我所，即空義顯。隨念佛時，佛隨心現，便知十界皆
惟心造，即假義顯。不惟是心作佛，亦且是心是佛，即
中義顯。一心三義既顯，便能圓破三惑，圓淨四土，仍
於無次第中，假說次第。觀行破惑，同居土淨。相似破
惑，方便土淨。分證破惑，實報土淨。究竟破惑，常寂光
土永得清淨。即中故常，即假故寂，即空故光。又復三
諦皆常，三惑皆寂，三智皆光。此一非一，舉一即三。此
三非三，言三即一。不縱橫，不並別，不可思議，名祕密
藏。阿彌陀佛先證此也，一切眾生久迷此也，吾人現
前注念此也，是謂念佛三昧，是謂心淨土淨。先悟後
修，名理一心，理一事亦一矣。先修後悟，名事一心，事
一理亦一矣。文殊一行三昧，普賢十大願王。遠公刻
蓮漏於東林，雲棲號蓮池以明志，皆歸極於此也。丁
蓮侶老居士，深信篤行之餘，遍閱古今淨土法要，摘
最警者，目為蓮漏清音，始法勝，終現應，凡二十五章，
條理井然，群疑冰釋。夫疑非可強釋也，由本無可疑
故也，因僭為序如此。
<talk>重刻成唯識論自考錄序</talk>
三界唯心，萬法唯識，此性相二宗，所由立也。說者謂
一心真如，故號性宗，八識生滅，故稱相宗。獨不曰，心
有真心妄心，識有真識妄識乎。馬鳴依一心造起信
論，立真如生滅二門，生滅何嘗離真心別有體也。天
親依八識造三十頌，明真如即識實性，與一切法不
一不異，真如何嘗離妄識別有相也。龍樹中論，指因
緣生法，即空假中，是生滅外無真如。楞伽云，心意識
八種，俗故，相有別，真故，相無別。相所相無故，是真如
生滅非一異。而護法菩薩於識論中最出手眼，直云，
為遣妄執心心所外，實有境故，說唯有識，若執唯識
真實有者，如執外境，亦是法執。噫，苟得此意，何至分
河飲水哉。嘗論之，性隨相轉，何性不相，設不遍達諸
相，無量差別，安知妙性具足如斯染淨功能。相本性
融，何相不性，設不深知一性圓頓滿足，安知諸相無
非事事無礙法界。故台宗劇談實相，必約百界千如。
夫五位百法，獨非百界千如之性相邪。百界千如，無
非實相，五位百法獨非實相邪。若不分別五位百法，
真俗假實，種現差別，種種不同，則所云點如明相，迤
邐不同，一假一切假者，不幾儱侗邪。護法剋論心心
所法，各具四分。夫相分各各不同，可也，見分可一向
不同邪。即見分各各不同可也，自證分證自證分可
一向不同邪。若使一向不同，則心王八，心所五十一，
將一人果有五十九自證證自證分，抗然角立，互不
相知，不幾割裂紛糅邪。然使心王心所惟同一自證
證自證分，又安得云，心心所法，各皆四分所成。不幾
墮用別體同之執邪。更就相分論之，且如拈一莖華，
此華本質，如來大圓鏡智之相分也。佛眼所見華，成
所作智之相分也。佛智所知華，妙觀察智之相分也。
此三為一為異。若定異，何處別有三華。若定一，佛眼
不視時，但滅成所作智相分，餘二仍在，佛智不緣時，
但滅妙觀察智相分，本質仍在。又眼見華時，有眼識
相分，聞華香，嘗華味，覺華觸，各有鼻舌身識相分。佛
一人既爾，迦葉復有三華四微，百萬人天各各皆有
<pb n="186"/>
三華四微。如是無量三華四微，同在一處，似如一鏡，
不雜不亂，無二無別。於百萬人天中，隨拈一人相分
時，必攝一切諸人相分。於眼等識中，隨拈一識相分
時，必攝餘諸識相分。重重無盡，無盡重重，是可思議
邪，不可思議邪。一華既爾，物物皆然，色塵既爾，六塵
皆然。相分有質尚爾，見分寧獨不然。見分通三量尚
爾，自證證自證分唯現量豈反不然。後世弘相宗者，
何為自設藩域，曾弗一深思也。是故習性不習相，未
有不瞞盰者，習相不習性，未有不膠滯者。唯南嶽思
大禪師大乘止觀一書，出識論未來前，具闡性相幽
祕，蓋深證無師智耳。厥後欲明心要，須藉文言，當知
成唯識論，大裨性學。惜慈恩沒，疏復失傳，僅散現大
鈔宗鏡諸書，及開蒙二卷，稍存線索。國初以來，竟成
絕學。萬歷初年，紫柏大師接寂音之道，盛讚此宗，爰
有俗詮證義集解諸書。而紹法師音義為長。音義未
全，故不流通。基法主續補成疏，亦頗簡要。惠法主謂
疏多訛，復出此自考錄。予謂此宗，至方而至圓，至賾
而不亂，至深細而非幻罔，至詳明而有綱要。設非妙
悟，莫窮底裏，諸家著述，固未立極，亦各擅所長。苟因
是而求之，深造自得，觸著性相源頭，不離只今現前
一念，則知三乘十二分教，皆吾心識註腳，與馬鳴天
親同一鼻孔出氣，何俟予言而知深淺得失也。
<talk>廬山香爐峰重結蓮社序</talk>
佛法之入震旦也，大小並陳，權實雙著。求三根普被
攝機最廣，義門最圓頓者，莫若淨土。什師初譯阿彌
陀經，遠師隨結東林蓮社。於時十八高賢，表表人傑，
濟濟一堂，陶謝諸公，瞠乎其後，餘可知矣。香爐峰去
東林五里，而近高賢。有愛其幽勝者，結茅以居，爰稱
靈域。唐白香山築草堂峰側，名高賢結茅處，為遺愛
寺。世廟時無盡燈禪師掛錫，示寂後，至今全身不散，
如入禪定。燈師得法於天奇瑞師，實高峰第九代孫。
神廟閒，雪浪恩法師，化道大行，爭尚慧解，有石門紀
法主居此，獨以精進修行紹之，雅為憨師所重，顓愚
師所最敬仰，亦坦焉遷化於峰前。香山遺愛，始惟高
賢一人，今得燈紀二師，而成三矣。紀師法孫，拂塵泰
公，久侍顓師，出入禪講，旋歸淨土。願續遠師芳躅，重
開蓮社玄門，徵予一言弄引。予與泰公交未久，然大
悲壇同事懺摩誠篤真懇，非泛泛庸流。逮結夏商究
止觀，頗多會心，誠蓮盟長也。吾願士民聞風興起，凡
聖各秉堅誠，俾東林盛事，不得專美於前，則後五百
年佛事，倍為希有難得，功亦百千萬倍於當年也已。
<talk>勸念豆兒佛序</talk>
心之本覺曰佛，心之始覺曰念。顧本覺之在人心也，
似異而恆同，乃始覺之隨人用也，雖同而恆異。是故
背塵合覺，便名始覺，背覺合塵，便號無明。無明無體，
即以始覺為體，始覺無相，即以無明為相。是故眾生
念五欲時，即名欲界無明，念四禪四空，即名色無色
界無明，念斷常，即名邪見無明，念涅槃，即名界外無
明。唯有念佛之時，即名始覺，故曰諸佛正遍知海，從
心想生，眾生心想佛時，是心即是三十二相，八十種
好，是心作佛，是心是佛。是故一切法門，無不從此念
佛法門流出，無不攝入念佛門中。一念相應一念佛，
一日相應一日佛，直捷圓頓，離見超情。馬祖即心即
佛，蓋深得乎此也。夫知即心即佛，斷無不念佛時矣。
而迷者誤認緣影為心，又妄謂心既即佛，便不須念。
故不得已，轉為方便，曰非心非佛，又曰不是心，不是
佛，不是物等。此曲為中下解粘去縛，非直指人心，見
性成佛之本旨矣。後世逐塊韓盧，反以非心非佛，乃
至種種險句為奇特，以即心即佛為平常，何異嗜巴
豆大黃，吐棄膏梁美味者也。桐城有二人結伴為客，
一死，伴葬之。攜貲還其婦，婦疑。伴憤甚，往屍處陳祭
哭訴。鬼與伴問荅，如生前，乃同歸作證。中塗遇事，偶
一念阿彌陀佛，鬼大喚，何放光怖我。更速轉數念，鬼
<pb n="187"/>
懼曰，汝一念，胸輒舒五色光十餘丈，眩我心目，不能
復近汝矣，歸語我婦，令自來，當為汝雪冤。伴因此醒
悟，出家為高僧。嗟嗟，甫舉一念，光輪便舒。故壽昌大
師云，念佛心，即是佛也。豈今時念佛，他時成佛哉。惜
鬼不種善根，不聞佛名，故驚怖。儻本念佛人，仗此良
緣，寧不頓超樂土邪。畢貫之居士參盡天下納僧，乃
死心念佛，求生淨土，兼勸人以豆念佛結佛緣。人身
一豆耳，當念佛時，身即放光，所謂佛身充滿於法界
者，非乎。今以豆念佛，豆必放光，以放光豆，作放光食，
入眾僧腹，無論其人念佛不念佛，皆必恆放光明。令
遇斯光者，有心無心，皆得解脫，光光相照，成無盡燈，
則生界頓空，更不必別談向上，便是向上極則公案
矣。僧問趙州，如何是毗盧師法身主。州云，阿彌陀佛
阿彌陀佛，請以此誠言為證。
<talk>放生社序</talk>
佛以殺生為首戒，儒以好生為大德。成湯解綱，子產
畜魚，凡全吾惻隱而已。充惻隱之心，仁不可勝用，引
伸觸類，便是大慈大悲。人心佛心，有二心哉。人心不
異佛心，則娑婆不異極樂，誰謂劫濁不可轉也。欲即
人心證佛心，轉劫濁成淨土，術莫妙於放生。放生一
法，唯擴與久，一杯水不救車薪火，設人各一杯焉，一
杯不已，再一杯焉，杯水多，車火未有不滅者。今殺運
紛紛，並同分惡業招感，非慈三昧水，孰能熄之，非知
宣尼心學，瞿曇心法者，孰能行之。濟生菴放生社，絕
而復續，續之者皆儒門高足也。誠以弘毅，接忠恕之
傳，使此社由擴而久，則經天緯地，旋乾轉坤事業，盡
在其中。苟不負此社，斯不負孔門道脈，靈山付囑，究
竟為不負本有惻隱之心矣。
<talk>刻重訂諸經日誦自序</talk>
佛世比丘，或習禪坐，或行頭陀，或事梵唄，或專說法，
趨涅槃道，初無定轍，然皆遵佛明誨，未有妄率己意
者也。法流東土，始亦如是。自馬祖建叢林，百丈立清
規，世相沿襲，遂各出私見，妄增條章。如藏中百丈清
規一書，及流通諸經日誦三冊，杜撰穿鑿，不一而足。
寧惟罔知正修行路，秖早晚課誦一事，參差失款，惟
事唱讚鼓鈸，大可歎矣。雲棲和尚，較刻定本，古杭諸
處，多分遵行，而留都積弊，分毫未革。邇與幽棲學侶，
力正其訛，重謀付梓，再刪繁蕪，獨存切要，并於律藏，
取警策身心有益初學者，略補一二，以公同志。願高
明者守禪觀之清雅，庶可隨文入證，莫羨瑜伽音響
也。
<talk>悲華經序</talk>
大悲釋尊，能為難事，較十方三世佛，遍稱勇猛，而悲
華一經，敘述尤詳。此經亦名大乘大悲芬陀利，經謂
攝取淨土菩薩如餘華，唯大悲苦行菩薩，如芬陀利
華也。然釋尊成佛，剎海微塵數劫，為眾生故，於恆沙
劫前，示作寶海大臣。其長子成佛，名寶藏，既勸輪王
千子，及諸小王，供佛發心，各取淨土，後獨發悲誓，願
取穢土。嗚呼，我輩垢重障深，久為十方佛所擯棄，聚
此五濁世閒，自非釋尊徹底大悲，何由得聞出世法
要。當知今日四眾弟子，無非昔日飲大悲血，食大悲
肉，受用大悲頭目髓腦，及餘身分者也。釋尊捨無量
血肉身分，令我輩成菩提種，我輩猶復不思報恩，尚
可為人乎。經云，菩薩有四法懈怠，一願取淨世界，二
願於淨眾作佛事，三願成佛不說聲聞辟支法，四願
成佛壽命無量。有四種精進，一願取不淨世界，二不
淨人中作佛事，三成佛說三乘法，四成佛得中壽。此
經宗要，概不出此。然懈怠菩薩，如恆河沙，而精進菩
薩，迄今不滿十人。故釋尊雖自取穢土，仍勸穢土眾
生，求生極樂，苦口叮嚀，不一而足。吾輩信大悲語，即
同大悲心，生極樂已，方可速入不淨世界。於不淨人
中，說種種法，數示生滅，為第一精進菩薩。吳興唐宜
之甫讀是經，不禁感泣，山東耿闇然，適聞是經，便誓
<pb n="188"/>
流通，此皆釋尊真實眷屬，一切人中芬陀利華也。此
經久行世閒，五濁不難度盡，深心隨喜為之序。
<talk>成唯識論遺音合響序</talk>
至矣哉，成唯識之為教也，破遍計我法，情見頓空，顯
依圓真俗，妙諦斯立，故以唯識二字命題，五觀已全
彰矣。天親為頌，護法等為論，三十行不為少，一百卷
不為多，實觀心要訣，大乘初門也。奘師糅成十卷，授
基師，基疏失傳，遂成絕響。有紹覺承師，具無師智，聞
而知之，述為音義八卷，一簣功虧，忽爾西邁。於是及
門高士，各出手眼，如辨音基師之疏，靈源惠師之自
考錄，亦既各竭精思，殫才力，然皆升堂有餘，入室未
足，故使學斯宗者，無由詣極。惟新伊真師，紹師嫡胤，
執侍最久，聞熏獨深，遂能繼志述事，博學詳說，依開
蒙為指南，搜宗鏡大鈔為證據，溯源於瑜伽顯揚諸
論，而成遺音合響，力陳五觀，詳示三支，蓋參訂二十
餘年，稿三易矣。余壬午夏，獲染指先嘗，雖未卒業，即
竊請於師曰，梓成願贅片言勸發。今時逾五載，地隔
千里，余亦恐大法之就湮也，勉述觀心法要。而新師
刻且垂成，忽移柬以徵夙願，誼不容辭，不揣為序。後
世學人，苟能因余之明白簡易以入門，然後觀師之
集大成者以盡奧，欲不謂之金聲玉振，得乎。
<talk>孟景沂重刻醫貫序</talk>
大醫王有言曰，一切凡夫，妄認四大為自身相，六塵
緣影為自心相，故有生老病苦。夫妄認四大為身，四
大本非身明矣。妄認緣影為心，緣影亦非心明矣。緣
影尚不名心，況肉團乎。然大佛頂云，汝身汝心，皆是
妙明真精妙心中所現物。則四大緣影，何莫非心之
相分也哉。周濂溪曰，無極而太極。又曰，太極本無極。
太極者，心為萬法本原之謂。無極者，覓心了不可得
之謂耳。惟心不可得，四大緣影亦不可得，四大緣影
不可得，病亦不可得，至病不可得，殆無所用其醫矣。
降此有心則有身，有身則有病，有病必賴醫藥，故佛
制四事供養，醫藥居一。又以無醫藥，及服非藥者，為
九橫中第一橫。甚矣，醫之有關身心性命也。顧人之
受病也，不由身外四大，由身內四大，不由心內有形
四大，由身內無形之四大，又不由無形四大，而由非
有形非無形之心。心也者，覓之了不可得而非無，具
造天地萬物而非有者也。非靜非動，能動能靜。一念
動為無形之風大為天，天者積動所成也，象為乾。一
念靜為無形之金名地大，地者積靜所成也，象為坤。
乾坤立，動摩於靜，為無形之火。火者天之用，而水之
根也，象為離，在天為日，火蒸於金，為無形之水。水者
地之用，而火之配也，象為坎，在天為月。無形水火相
遘，有形水火斯立，水火立而五行備，於是有心肝脾
肺腎，名為五官，與五星五嶽列為三才，皆妄心所現
之相分也。是故治於有形，不若治於無形，治無形不
若治於動靜之原，此出世大醫王之至論。然調理無
形四大，為拔苦與樂之增上外緣，良以後天成質，不
可復調故，必調無形水火，以順天地之用，以扶五行
之本。此趙養葵醫貫一書，為得其樞要，馴致之，耆婆
可階，進求之，藥王圓通可證，申而極之，能仁之大醫
王，亦可成矣。景沂孟居士，得醫貫聞知之傳，悟人致
病，皆本勞心，獨以扶植無形水火為要務，不似庸流
逐末迷本。余多病，名醫鮮應手愈者，獨景沂，每投一
劑，隨即霍然。又復篤信佛理，好道而進乎技，更較梓
是書，嘉惠後學，其益天下後世多矣，特此以助其傳。
<talk>淨信堂續集自序</talk>
壬午從閩至吳興，奉三寶命，志在傳一隙之明也。艱
阻沓出，捨鐵佛而遊欈李之天寧，捨天寧而居鄣南
之靈峰，歷普德濟生而結社於牛首之幽棲。虛名日
盛，志終不行。已矣乎，佛祖心印將安寄乎。古人云，三
折肱而知醫，閱人多而曉相。予肱之折，不止三矣，啗
我以名者，不能責我以實，吾將為名乎。恕己而尤人，
<pb n="189"/>
不如反躬而自悔，悔雖遲，猶愈於不悔者乎。故從壬
午夏，迄丁亥冬，結為淨信堂續集，因未完閱藏著述
之願，姑未戒筆云。
靈峰蕅益大師宗論卷第六之三
<sarticle><article>靈峰蕅益大師宗論卷第六之四</article></sarticle>
<talk>序四</talk>
<talk>贈劉今度序</talk>
孔子曰，聖人吾不得見，見君子斯可矣。又曰，君子哉，
蘧伯玉，邦有道則仕，無道則可卷而懷之。伯玉當衛
靈之世，烏睹有道則仕者。然寡過未能，述於使者，冥
不改節，信於南子。伯玉之為人，千載下，居然可見也。
秣陵劉今度，殆吾世伯玉哉。居士少以文學馳名，魏
國四子咸師事之，儻志青紫，如拾芥也，淡然恬退，以
道自樂。歲丁巳，見無異禪師，即畢志歸依，取法名曰
道澂。癸未予應普德請，復與同志秉受八關齋法，今
復年三長齋，且永事蔬食矣。然蔬食稱道人者，世亦
不少，吾何獨以居士為君子哉。君子非有意異人，人
自弗能同也。處困而亨，敦仁尚禮，貧能施，為善無倦。
護持正法，不露圭角。是非賢否，了了而不形諸口，功
成不居，恂恂若木訥。而為人謀必忠，與人交始終若
一，視橫逆境，似飄瓦虛舟。雖曰未悟，吾必謂之幾於
道矣。何俟拈拂豎指，著語頌古，而後稱宗，摘句尋章，
分科釋義，而後稱教也邪。為高必因丘陵，為下必因
川澤，居士充君子之基，優入聖域，夫何難。此予所佩
之深，而望之切者，書此為贈。
<talk>贈張興公序</talk>
論語開章，即明時習之學，而孔門稱好學者，不過顏
子一人。學之道，固難言哉。老聃謂為學日益，為道日
損。夫學與道，果可岐也，何以稱大學之道也。不遷怒，
不貳過，損乎益乎，親民止至善，益乎損乎。風雷益，君
子以見善則遷，有過則改。山澤損，君子以懲忿窒欲。
懲忿窒欲，改過之大者也。過改則復於本善，名為遷
善，非別有善可遷。故明損益不二者，可知為學為道
之一致矣。世之言學者不然，習詞章，攻舉業，以取富
貴也。摹字帖，精詩文，以成名士也。考古今，博典籍，以
騖多聞也。究兵法，商政治，以立事功也。尚氣節，敦廉
信，以明高潔也。談名理，闢釋老，以續儒燄也。看公案，
著語錄，以附禪宗也。守丹田，調呼吸，以固形神也。嘻。
天下國家可均也，爵祿可辭也，白刃可蹈也，聖賢仙
祖，亦可襲而似也，顧孔顏之學不存焉。故曰，中庸不
可能也。然中者，喜怒哀樂未發之謂，庸者，喜怒哀樂
發皆中節之謂。發皆中節，則恆止恆一，不違於未發
之中。不遷不貳，則戒慎恐懼，善復於止一之體。夫止
一之體，聖凡平等，故為天下大本。而中節之和，必從
戒慎恐懼，乃克致之，是故孔子大聖人也，猶以德之
不修，學不講，聞義不能徙，不善不能改為憂，豈故作
謙辭，誠知心體本妙，學力未易窮盡耳。故曰，發憤忘
食，樂以忘憂，不知老之將至，五十以學易，可以無大
過。天台師云，研真窮妄，名之為學，真窮妄盡，名為無
學。嗟乎，無學非可浪階，則斯學寧有已時，逝者如斯
之歎，孔子之言學也深矣。通乎晝夜之道，而知死生
尚無二致，豈以老少異其心哉。予己巳見居士，知為
志學之士。癸未應普德請，居士日來聽法，諮請尤多，
然舉業未放下，學力蓋未專也。乙酉冬，予居祖堂。丙
戌春，居士來晤，始專以斯學為務。今望六之年，更覺
津津有味，欲罷不能。予於金陵緇素，求年彌高志彌
篤，不肯自封於一得者，居士一人而已。居士之好學，
惟予喜之，而子之言學，亦惟居士能深信之。予安得
人人如居士者，與之言學，近可忘靈峰之癖，遠可緩
極樂之歸。乃如居士者，不可多得也，予是以念念思
極樂，時時憶靈峰也。子與居士不隔者學脈，居士縱
不能偕於靈峰泉石，必將同我極樂珍池也夫。
<talk>金剛經偈論疏註序</talk>
<pb n="190"/>
佛以一音演說法，眾生隨類各得解，得解雖別，證理
則同。蓋三藏偏真，已具四門四悉，況無上圓詮，摩尼
普應眾色者乎。如來於大般若中，特宣金剛般若，為
發最上乘者說也。最上乘，何疑不破，何住不臻。疑能
障理，疑破則理自明。理實無住，悟理則住斯立。是故
無著約住位釋，天親約斷疑釋，互為表裏，非止各出
一見而已。然兩論若不相蒙者，由疑疑皆能障住，住
住皆有餘疑，未可一往豎配云耳。獨後世讀者，若句
義難通，遂駕言直指，以不立文字為高，或徇逐講宣，
以私意附會為便，如來微旨幾不可見矣。疏園何老
居士，久遊紫柏大師之門，故能獨取偈論，沈思會通，
爰為疏註，嘉惠後學。述而不作，信而好古，真如來所
使，行如來事者與。予嘗謂無著天親，深知佛法非等
覺已下所能盡，故於明住斷疑，各示一隅，用顯引而
不發之妙，後人知未冥理，行未階真，去無著天親遠
甚，乃欲妄自豎義，不失諸著相滯名，則流於掠空捕
影，幾何不成謗法之愆，豈若即偈論而求之之為近
也。予生平研討經論，必本四依，不喜近時意見穿鑿，
茫無根據。故於疏註，輒深隨喜，亦願後之讀是書者，
因指得月，不必紛紛更從事於異說，而哆以為博也。
<talk>金剛般若會義序</talk>
甚矣，般若之難言也。非言之難，修行難也。夫修行既
難，言之益不易已。世未有目足不具，能安隱入清涼
池者。然足力強，目力或短，目力遠，足力或衰，足強則
到而後見，目遠則望而先知。解行之道，何以異是。故
吾於古來釋金剛者，不能無歎息焉。如來一代時教，
以般若為宗要，迺利根者，聞四十九年常說般若，鈍
根者，須歷阿含方等方始得聞。若金剛一分，又在大
會八分之後，如來為發最上乘者說，其深遠微妙，何
啻橫嶺側峰，無著顯住，天親斷疑。雖復難兄難弟，春
蘭秋菊，於此經時行物生之全體，亦僅一斑而已。後
人所證，固不及西域二難，所悟又不逮天台智者。言
愈繁，道愈晦，旨益淺，辭益枝，欲會真宗，徒勞筆舌。善
夫宜之唐居士，獨拈修行為會義之本也，果能修行
般若，念念觀察諸法非法，無非實相，則種種文字皆
糟粕，亦皆可化為神奇矣，是可與無聞比丘作頂門
鍼也。若夫棄水擇乳，則在菩薩鵝王，予奚敢饒舌哉。
<talk>西方合論序</talk>
唯大徹大悟人，始可與談念佛三昧，否則百姓之與
知與能，猶遠勝仁者見之謂之仁，智者見之謂之智
也。達磨西來，事出非常，有大利必有大害。嗚呼，先輩
幸得大利，今徒有大害而已。誰能以悟道為先鋒，以
念佛為後勁，穩趨無上覺路者邪。袁中郎少年穎悟，
坐斷一時禪宿舌頭，不知者以為聰慧文人也。後復
深入法界，歸心樂國，述為西方合論十卷，字字從真
實悟門流出，故絕無一字蹈襲，又無一字杜撰。雖台
宗堂奧，尚未詣極，而透徹禪機，融貫方山清涼教理
無餘矣。或疑佛祖宗教，名納老宿，未易遍通，何少年
科第，五欲未除，乃克臻此。殊不知，多生熏習，非偶然
也。傳聞三袁，是宋三蘇後身。噫，中郎果是東坡，佛法
乃大進矣。余每謂明朝功業士，遠不及漢唐宋，理學
則大過之。陽明一人，直續孔顏心脈。佛門居士，唐梁
肅，宋陳瓘，明袁宏道，蓋未可軒輊也。忠肅因初年偶
疑金剛為泥人揩背語，遂為禪者所笑，試讀彼三千
有門頌，可復笑乎。中郎少年風流灑落，亦為緇素所
忽，試讀彼西方合論，可復忽乎。嗚呼。今人不具看書
眼，何怪乎以耳為目也哉。特集吳門所刻標註，并為
評語，以表彰之，重謀付梓，用廣流通，普使法界有情，
從此諦信念佛法門，至圓至頓，高超一切禪教律，統
攝一切禪教律，不復有泣歧之歎也。
<talk>台宗會義自序</talk>
或問蕅益子曰，吾聞講法華者，莫善於台宗。智者大
師，妙悟後，以不思議四無礙辯，宣玄義文句，章安尊
<pb n="191"/>
者記為各二十卷，不異阿難結集。迨荊谿尊者，又轉
翼以釋籤，及文句記，於是教觀大明，稱為中興烈祖。
依之修證，得道如林，聖人復起，不能贅一辭矣。曩見
子綸貫跋，亦云黃鶴樓詩，李白閣筆，今無故復事管
城何哉。蕅益子曰，噫，此予萬不得已之苦心也。方予
寓溫陵述綸貫也，欲誘天下學人，無不究心三大部
也。屈指十餘年矣，舌敝耳聾，曾不得兩三人。正事教
觀，輒以浩繁而興望洋之歎，儻不稍事節略，則玄籤
妙樂諸圓頓法，甘使其終置高閣乎。曰，若是，但節錄
文句及記，例如妙玄節要可耳，何更科易文，竄入己
意，直名為會義邪。曰，是尤不得已也。古者疏與經各
行，若經義奧，發揮不厭深詳，經文顯，分科點示而已。
後人強以疏合經，遂使經文句讀割裂，今欲隨文演
義，而仍不傷經文血脈，科安得不稍更乎。智者大師
辯才敷演，章安結集，雖全合大師之義，未必皆是大
師之文，故筆力古朴，不事雕巧，惟久讀方知其妙。初
心之士，對卷茫然，文安得不稍易乎。荊谿尊者，精金
百鍊，文義俱深，然微有六朝風氣，稍拂時機。至其闡
洩言外之旨，並非尋行數墨者所能知，不幾亦為竄
入己意乎。夫法華經藏深固幽遠，智者大師契其源，
豈盡宣其委，章安尊者記其概，豈盡錄其詳，即荊谿
尊者闡其要，亦豈盡析其曲折哉。茲以凡愚，千慮一
得，用逗時機，安得避背古之嫌，不竭寸明，附竊取其
義之科也邪。知我者其惟會義，罪我者其惟會義已。
<talk>重治毗尼事義集要自序</talk>
予生於萬曆己亥五月初三日亥時，至壬戌五月七
日薙髮出家，是為二十四歲，次臘受具戒於雲棲和
尚像前，又次年受菩薩戒於和尚塔前。二十七歲春，
閱律一遍，錄出事義要略，僅百餘紙。次夏第二閱律，
錄成四冊。次冬第三閱律，成六冊，計十八卷。三十二
歲夏，為壽昉楫三友，細講一遍，添初後二集，共八冊。
次年金臺法主，梓於皋亭之佛日寺。是冬在靈峰，僅
講七卷，次夏方續完，聽者十餘人，惟徹因比丘能力
行之。次夏在金庭西小湖寺，徹講一遍，聽者九人，能
留心者，惟徹因自觀及緣幻大德耳。次冬在吳門幻
住菴，又講一過，聽者五六人，惟自觀僧聚二比丘，能
力行之。三十八歲入九華，四十歲入閩，四十四歲至
苕城，從此十三四年，無有問者。徹因自觀僧聚三人，
又皆物故，毗尼之學，真不啻滯貨矣。五十一歲冬，從
金陵歸臥靈峰，次夏乃有發心學律者十餘人，迫予
重講。因念向所輯，雖諸長並採，猶未一一折衷。又問
辯音義二書，至今未梓，不若會入集要而重治之，兼
削一二繁蕪，以歸簡切，庶鈍根者，亦不致望洋也。
<talk>重刻寶王三昧念佛直指序</talk>
念佛三昧，所以名為寶王者，如摩尼珠，普雨一切諸
三昧寶，如轉輪王，普統一切諸三昧王，蓋是至圓至
頓之法門也。始自華嚴，終至法華，一代時教，無不讚
揚此寶王三昧。始自文殊普賢，乃至永明楚石，一切
菩薩聖祖，無不修證弘通此寶王三昧。而世之昧者，
猶以為自性彌陀，非即樂邦教主，唯心淨土，不在十
萬億西，妄認六塵緣影為自心相，全不知十方法界，
一一無非即心自性也，可不哀哉。元末明初，鄞江有
大善知識，厥名妙協，深憫邪見，述為念佛直指二十
二篇，世久失傳，雲棲老人欲見之不可得。神廟年閒，
古吳萬融禪伯，偶於亂書中得此遺帙，與唐飛錫法
師所撰寶王論，同為一編，皆雲棲老人所未見也。韓
朝集先刻寶王論於雲棲，予續刻此板留佛日，今車
蔤蕃居士，更續刻於長干，特記之以告後賢。
<talk>偶拈問荅自序</talk>
憶癸酉秋，過菰城季清程居士家，遇雪庭禪師。庭謂
予曰，禪者教之綱領，教之根本也，今教家不信有禪，
猶取網而無綱，攀枝附葉而無根本，抑何惑哉。予應
之曰，師真至言也。夫禪者教之綱，教者禪之網也，禪
<pb n="192"/>
者教之領，教者禪之襟裾袖襬也，禪者教之根本，教
者禪之枝葉花果也。教家捨其綱領根本，固為大惑。
今禪士復棄網而獨存一綱，棄襟裾袖襬而獨存一
領，棄枝葉花果而獨存一枯樹樁，不尤惑乎。庭無語。
嗟嗟，禪與教如何可分，從上諸祖，未有敢離經一字
者，從上諸大教主，未有不透徹心宗得大機用者，柰
何末世視作兩塗，真可哀矣。予每講次，必極力拈提
綱領根本以示人，而罕知薦取，又曾作三頌露此消
息，而昧者猶謂尚是教意，未是宗意。嗚呼，宗意果離
教意，不竟同魔說乎。今更捏餈團作胡餅，以療呱呱
之泣，且道畢竟是宗是教。咄，癡人前不得說夢。
<talk>贈鄭完德念佛序</talk>
嘗讀十六觀經云，諸佛正遍知海，從心想生，是故眾
生心想佛時，是心即是三十二相，八十種好，是心作
佛，是心是佛。噫，此真念佛三昧之祕要也。蓋但言作
佛，不言是佛，則謂佛非固有，何異權乘。但言是佛，不
言作佛，則謂佛非修證，何殊魔外。故大佛頂經發明
世出世法，知其本因，隨所緣出。夫知其本因，則十界
無不即心而是，謂佛界非心是乎，隨所緣出，則十界
無不由心而作，謂佛界非心作乎。予己巳，晤千里鄭
老居士，見所繪聖像，微細精妙，巧逾天工，恍悟心作
心是之旨。長公完德，尤窮工極緻，完德久參念佛是
誰公案。予謂苟信是心作佛，是心是佛二語，而更參
誰字，可令人捧腹大笑。大集經偈云，若人但念彌陀
佛，是名無上深妙禪。至心想像見佛時，即是不生不
滅法。大勢至法王子云，憶佛念佛，現前當來，必定見
佛，去佛不遠，不假方便，自得心開。永明禪師云，一念
相應一念佛，一日相應一日佛。壽昌禪師云，念佛心，
即是佛。夫何疑哉，夫何疑哉。
<talk>鄭千里老居士集序</talk>
人不立志為聖賢佛祖，則富貴淫之，貧賤移之，威武
屈之，遇得意欣然志滿，遇失意紛然怨尤，求能自反
自訟自安自得者鮮矣，況隨事自覺覺他也哉。吾細
讀千里老居士稿，知其非山人詞客，蓋謫仙而歸心
大覺者也。生平繪普門像最多，像必有讚，布袋像亦
然，讚必警發迷情，其詞切至，令人毛骨悚然。次多達
磨像，像讚必敲擊向上一路，令人因指見月。繪山水
必詠，詠皆清脫迥超情累，非詞句能到也。而予尤服
膺者，則在自勸自警自悔自咎諸句，良以其心念念
欲入山修道，幻緣未遂，不免齎志長往。嗚呼，苟不與
老居士同一出世胸懷，安知其生平之苦。苟不知其
生平之苦，又安知其真思出世哉。長公完德，知父志，
令予次其稿傳之。首普門讚，次布袋讚，次達磨讚，次
題畫諸詩，其他鞭影圖，天鼓音圖等，繡棗別行，茲不
重出，試展玩之，真謫仙歸心大覺，決非世閒山人詞
客也。嗚呼，佛道長遠，只在目前，雖在目前，曠大劫行，
終不可盡。世有不知其難者，恐未曾實悟其易者耳。
千翁已知其難，雖欲不謂之已悟其易，豈可得乎。善
論人者，謂千里品格丰致，不在與可南宮下也。
<talk>江寧紀賬後序</talk>
心性一耳，而危微異焉。異者猶冰之與水也，溼性不
可得而異也。惟異故，上智安富尊榮，下愚貧窮困苦。
惟不可得異故，上智必以下愚為興慈運悲之地，下
愚必藉上智為救苦免難之主。華嚴云，因於眾生而
起大悲，因於大悲生菩提心，因菩提心成等正覺。一
切菩薩，若無眾生，必不能成無上菩提。旨哉，其言之
矣。辛卯春，長干浹旬霪雨，民不聊生，蓋自作之孽也。
制臺馬公，及王危諸公，憫茲無告，設賑粥場一十餘
所，凡經百日，共捐萬金之外，濟饑民七十餘萬。嗟乎，
非仗此不可得異之性，何由使命將絕而仍續，身濱
死而復生乎。且食粥頃，縱頑冥無不知口稱佛號，心
感慈恩者。只此一餐，便結未來成佛勝緣，金剛種子，
決不可壞。非普門示現宰官行菩薩道，奚能轉罪為
<pb n="193"/>
福，轉災為祥，若此神速也。雖然，民未厭罪，天未厭亂，
上挽天意，下拯愚民，惟有力大人是賴。予既深慶是
舉，尤望恆有是舉，尤望莫不如是舉，則庶幾風雨順
時，可永無用是舉矣。
<talk>維摩經提唱略論序</talk>
經云，諸佛解脫，當於眾生心行中求。顧眾生心行，萬
別千差。心行多，解脫亦多，解脫不可思議，心行亦不
可思議。乃世之求解脫者，罔不墮在思議窟中，釋迦
安得不示生，維摩安得不示疾哉。示生示疾，至法華
而權實始融。乃正法既遠，像季學者，各師其心，各安
所習，視不二法門若冰炭然，縱有證悟，法執未忘，猶
將性相分河，南北異幟，況依通者乎。嘗觀古來註述，
有得大綱似漢者，有得萬目似唐者，至欲追成周禮
樂，捨智者大師一人，指未易屈。似漢者，能提醒人，使
直下受用，其弊狂。似唐者，能軌範人，使平易穩當，其
弊支。是故兩家著述，合則雙美，執則無非病耳。明神
廟年閒，維揚真一道人，號無用者，居武林法華山，名
其菴曰西方。法嗣未詳，種種著述，大似方山手筆。儻
無夙根及悟門，斷不能湊泊一字，惜未遇本色鉗錘，
不免為漢雜霸道。然痛快直捷，較近世著述，什伯過
之。維時一二大老，並矜細行，能令推崇者眾，如紫陽
及門士，反以象山為禪學而排斥之。嗟嗟，象山不可
泯，於後世無用，何可沒其生平哉。試平心易氣，勿主
先入之言，讀此維摩提唱略論，謂非方山法脈，吾不
信也。白璧不以微瑕掩，合抱不以尺朽廢，大醇小疵，
非諓諓文字之學可比也。感深今昔，歎息為之序。
<talk>楞伽義疏後自序</talk>
猶憶初發心，便從事禪宗，數年後涉律涉教，著述頗
多，獨此楞伽，擬閱藏畢方註。壬辰結夏晟谿，無處借
藏，乃以六月初三日舉筆，至八月十一日閣筆，於長
水南郊之冷香堂，僅閣七旬，而佛事魔事，病障外障，
殆無虛日，易三地而槁始脫。嗟嗟，屈指諸述何順且
易，楞伽一疏，何其逆且難也。得無自覺聖智法門，正
破末世流弊，有以激波旬之怒邪。然波旬能俾予席
不暇煖，而不能撓予襟期，阻予筆陣，則予必當化彼
波旬，同成佛道，維摩所謂邪魔外道，皆吾侍者，豈不
信哉。予愧為虛名所誤，犯達磨明道而不行道之記，
然猶愈於說道而不明道也。賢達苟能因語入義，如
燈照色，庶不負予損己利人之苦心耳。
<talk>刻較正大阿彌陀經後序</talk>
阿彌陀佛，以法界藏身，示居西方樂土，只此微塵樂
土，含攝華藏無邊剎海不可思議。所謂權實不二法
門，遍入一切眾生心想，不墮一切眾生情計者也。十
方諸佛，同共稱揚，寶積大會，叮嚀勸往，別本流行，凡
經四譯。有宋王龍舒居士，未睹寶積善本，輒會四譯，
棄短取長，名大阿彌陀經，舉世流通，千餘載矣。壽生
菴萬融尊宿，得坊閒舊本，較南北二藏，文理俱優，公
諸孫刻之。此即法藏願輪，古今一致者也。書經者為
貞明王居士。予過吳門，為正其句讀云。
<talk>合刻彌陀金剛二經序</talk>
非淨非穢，般若之體，知淨知穢，般若之照，取淨捨穢，
般若之用。是故不以般若為導，能生淨土者，未之有
也。不以淨土為歸，可稱般若者，未之聞也。或曰，彌陀
部屬方等，金剛部屬般若，時教既殊，旨歸豈一。余曰，
甚矣，見之固也。如來一代教法，除聲聞藏，餘皆名大
乘方等經典，般若安得非方等乎。從成道夜，至泥洹
夜，於其中閒，常說般若，方等安得非般若乎。況淨土
玄門，理無不該，事無不攝，從華嚴寶積，大集般若，乃
至法華，無不導歸安養。只此安養，具足橫豎四種淨
土，而四種淨土，並不離現前一念介爾之心，非橫非
豎，亦橫亦豎。是故經云，莊嚴佛土者，即非莊嚴，是名
莊嚴，此唯心淨土之誠證也。末世執迷，不達心性，本
來無外，說唯心便撥淨土，說淨土便昧唯心。安知西
<pb n="194"/>
方極樂，廣徹華藏，華藏莊嚴，不出心性也哉。無我開
士，合刻彌陀金剛二經，特序之。
<talk>鮑性泉天樂鳴空集序</talk>
予讀易傳，至天地閉，賢人隱，未嘗不掩卷長歎息也。
自金神現夢，正法東傳，大善知識乘時利見者，不可
悉數。降自宋元，則冒竊名位者日多，得正知見者日
寡矣。故雲棲老人，每歎支那國裏，覓一須陀洹人不
可得，亦有激言之也。竊謂求果證於眾所知識，誠不
易，苟求於隱跡韜光，或不無，但愧乏濟勝具，未能遍
歷寰區以訪之耳。邇來禪道僭濫，余不忍見聞，無論
果證絕響，雖路頭端正者，亦不易得，每每中夜痛哭
流涕。故獨於袁石公西方合論，深生隨喜，謂之空谷
足音。客冬過檇李，王止菴以鮑性泉所著天樂鳴空
集見示。性泉，山陰人，鬻楮。初禮紫柏大師，師教以熟
讀楞嚴法華。遂乞名筆，書細楷梵冊，鏤板流通。嗣復
肆志於華嚴合論，大乘止觀，傳燈宗鏡諸錄。與湛然
禪師盤桓，後乃歸依雲棲大師，坐脫超登蓮土。噫，甚
希有矣。集為陶石梁居士所閱，付其友錢永明。永明
臨化，以授止菴。止菴攜之隨身，往還塗將萬里，時逾
十年，謀梓未就。故予得展閱原稿，方信正知見人，雖
難得於眾所知識，猶不無隱跡韜光者也。其立論，大
約以明心見性為急，以悟後修行為正，蓋深得合論
之旨，兼登宗鏡之堂，堪與末世狂禪為頂門鍼。無怪
乎狂禪惡其害己，反謗為別一路頭耳。嗟嗟，鮑君在
安養國，遙聞此語，當亦為之解頤也夫。
<talk>西有寱餘自序</talk>
楚石大師示寂，謂夢堂曰，我去也。堂曰，何處去。曰，西
方去。堂曰，西方有佛，東無佛邪。師震威一喝而逝。予
愧無楚師之德，切有楚師之志。然四十九年之非，悔
已無及，今年五十，猶寱言不止，不亦可哀邪。莊生云，
且有大覺，而後知此其大夢也。既未大覺，寧免夢語。
大佛頂經云，譬如有人，熟寐寱言，是人雖則別無所
知，其言已成音韻倫次，令不寐者，咸悟其語。予殆似
之。生平著作，自丙子春前，裒為淨信堂初集，戊寅秋
前，裒為絕餘編，壬午夏前，裒為閩遊集，丁亥冬前，裒
為淨信堂續集，皆寱言也。戊子孟春，寓蕅華塢，凡筆
興所至，隨付侍者存之，名曰西有寱餘。百世而後，有
不寐者，未始不旦暮遇之也。
<talk>選佛譜自序</talk>
選佛之語，始於禪客點悟丹霞。而選佛圖，傳創自捺
麻僧也。學士解縉，作升官圖。故捺麻僧作選佛圖，必
應博諳教乘，深知禪律，未有不達法門中事，輒敢師
心自創立者。惜其失傳，無從得見。萬歷己未，曾於留
都購一升佛圖，絕無倫次，甚為可嗤。癸亥於武林隨
喜一選佛圖，乃幽溪無盡大師所作，具顯十法界升
沈之致，足稱盡美。乙丑於松陵睹一圖，統收三教，而
理致不清，亦無足取。己巳幻寓靈谷，有別以一圖相
示者，云是捺麻作，而文理尤為不通，恐決非舊物，特
愚妄者之託名耳。事不獲已，訪幽溪意，自製一圖，兼
增凡聖因行，及種性差別，以彰不一之機。設無根信
位，及大權護法，以開圓轉之路，逆惡猛心，準觀經而
許歸淨土。阿鼻極苦，依華嚴而徑登兜率，諸天有降
德貶墜之苦，無色有窮空輪轉之殃，皆本教乘，非出
臆見。又幽溪僅用佛骰一輪，故升沈迥隔，此用四輪
齊擲，故轉變無方。辛未梓行，吳地流通已廣。次於古
杭西山，別見二圖，亦未全美，故皆不傳。辛巳寓漳南，
每思吳門所刻，猶有未允當處，復改一圖，擲用六輪，
方得一界還造十界，一擲備顯升沈，癸未刻之檇李。
然六輪一擲，六字紛陳，準折詳明。方堪行動，粗心浮
氣之人，每以為苦。辛卯冬，歸臥靈峰，深念此圖利益，
能使人即遊戲閒，頓知六道往還之疲苦，三乘出要
之差別，猛切念佛，求出苦輪，誠為不可思議。而幽溪
一圖，則失之簡，予向二圖，並失之繁，展轉反側，竟夕
<pb n="195"/>
不寐。爰思但用二輪以為擲行，方便既易於行，仍多
轉變。復手書一圖，緇素咸稱盡美盡善。且啟予曰，此
圖行，真足令人通達一切佛法，請更著譜，以申明之。
庶俾愚者，亦藉此了知世出世閒道理，雖有智者，亦
不敢妄加增損於其閒也。予韙其說，述譜如左。
<talk>裂網疏自序</talk>
佛祖之道，以心傳心，菩薩造論通經，亦唯此一大事。
故云，十方諦求，更無餘乘。縱曲為群機，從實施權，說
種種道，如三草二木，受潤不同，而能潤之雨，原只一
味。故云，如食石蜜，中邊皆甜。又云，粗言及細語，皆歸
第一義。豈應封文失旨，橫執名相，剖判虛空也哉。且
如彌勒世尊，跡居補處，本必難思，無著天親，既是龍
華輔弼，與文殊普賢何異。至馬鳴龍樹，並金口授記，
傳佛心宗，其所著述，定不互相乖異。乃後世講師，輒
妄判曰，天親識論，立相始教，龍樹中論，破相始教，馬
鳴起信，終教兼頓，並未是圓。嗚呼，其亦不思甚矣。夫
天親宗瑜伽，而立唯識，先以唯識破我法二執，次明
識亦如幻，非真實有，故亦名破色心論。目之為立相
教可乎。龍樹依甚深般若，遍蕩四性情執，以顯法性。
故曰，欲具足一切佛法者，當學般若。又曰，若以無此
空，一切無所作，以有空義故，一切皆得成。目之為破
相教可乎。馬鳴以一心真如門，顯甚深般若，隨智說，
以一心生滅門，顯瑜伽八識，隨情說。真如即一真法
界，統事理而泯絕事理者也，生滅即全理所成之事，
全事無性之理也。二門不離一心，無一生滅非全體
真如，無一真如不全具生滅，即事事無礙法界也。謂
其不同唯識中論，仍非圓極一乘可乎。況經論中，並
謂真如與一切法，如水與波，不一不異，誠證具在，何
容偏執。蓋若言定一，則真如不生滅，應一切法亦不
生滅，或一切法生滅，應真如亦生滅，固不可。若言定
異，則真如非即一切法之實性，應在一切法外別有
方隅，不常不遍，尤為不可。故起信謂真如受熏者，譬
觸波時，即觸於水，所以破定異之執，初未嘗言真如
隨熏轉變也。唯識謂真如不受熏者，譬波動時，溼性
不動，所以破定一之執，初未嘗言別有凝然真如也。
（唯識論云，不同餘宗，離色心等，有實常法，名曰，真如。又云，真如，即是唯識實性。明文彰灼若此。後人乃以
凝然真如，誣謗唯識，罪何如哉。）然則，唯識所謂真故，相無別，即起信
一心真如門也，俗故相有別，即起信一心生滅門也。
楞伽經云，諸識有三種相，謂轉相，業相，真相。宗鏡釋
云，起心名轉，八俱起故，皆有生滅故，名轉相。動則是
業，八識皆動，盡名業相。八之真性，盡名真相。由此觀
之，起信唯識，皆宗楞伽明矣。宗本既同，則諸名義自
不相違。註疏家不能以義定名，漫爾依名定義，致令
二論，乖同水火，可不哀哉。此大乘起信論，藏有二本，
唐本更文顯義順，舊既流通梁本，私心弗敢自專，敬
以鬮決於佛，拈得宜解唐本，遂殫一隙微明，剖盡兩
宗迷執。門人成時，請名為裂網疏。
<talk>幻遊雜集自序</talk>
癸巳之春，單丁行腳。戒子堅蜜，邀入新安結夏。冬於
歙浦，覽湯泉白嶽之勝。於深秋，甲午春，從武林菰城
而入靈峰。屈指匝一歲中，大半禁絕應酬。唯今春筆
墨汗漫，而存稿十不及三。既臥藏堂，偶一簡視，不滿
四十紙。故不復分門別類，唯依時之先後以為次第，
名幻遊雜集云。
<talk>閱藏知津自序</talk>
心外無法，祖師所以示即法之心，法外無心，大士所
以闡即心之法。並傳佛命，覺彼迷情，斷未有欲弘佛
語，而可不知深究佛心，亦未有既悟佛心，而仍不能
妙達佛語者也。今之文字阿師，拍盲禪侶，竟何如哉。
嗚呼，吾不忍言之矣。昔世尊示涅槃，初祖大迦葉白
眾云，如來舍利，非我等事，我等宜先結集三藏，勿令
佛法速滅。嗟嗟，儻三藏果不足傳佛心，初祖何以結
集為急務邪。竊謂禪宗有三藏，猶奕秋之有棋子也，
<pb n="196"/>
三藏須禪宗，猶棋子之須活眼也。均一棋子也，善奕
者著著皆活，不善奕者著著皆死。均此三藏也，知佛
心者，言言皆了義，不知佛意者，字字皆瘡疣。然為懲
隨語生見，遂欲全棄佛語，又何異因噎廢飯哉。夫三
藏不可棄，猶飲食之不可廢也。不調飲食，則病患必
生，不閑三藏，則智眼必昧。顧歷朝所刻藏乘，或隨年
次編入，或約重單分類，大小混雜，先後失準，致展閱
者，茫然不知緩急可否。故諸剎所供大藏，不過僅存
名句文身，封緘保護而已，無由令閱者，達其旨歸，辨
其權實。佛祖慧命，真不啻九鼎一絲之懼。唯宋有王
古居士，創作法寶標目，明有蘊空沙門，嗣作彙目義
門，並稱良苦。然標目僅順宋藏次第，略指端倪，固未
盡美，義門創依五時教味，粗陳梗概，亦未盡善。旭年
三十，發心閱藏，次年晤壁如鎬兄於博山，諄諄以義
類詮次為囑。於是每展藏時，隨閱隨錄，凡歷龍居，九
華，霞漳，溫陵，幽棲，石城，長水，靈峰八地，歷年二十七
祀，始獲成槁，終不敢剖判虛空，但藉此稍辨方位，俾
未閱者，知先後所宜，已閱者，達權實所攝，義持者，可
即約以識廣，文持者，可會廣以歸約。若權若實，不出
一心，若廣若約，咸通一相，名為閱藏知津云。
<talk>法海觀瀾自序</talk>
子輿氏曰，觀水有術，必觀其瀾，況大藏法海，甚深無
量，不得其術，何以觀之哉。統論修證法門，浩若塵沙，
非止八萬四千而已，然五門收之，罄無不盡。何者，欲
遊佛海，先資戒航，戒淨則解行可遵，行圓則祕密斯
證，證入則依果自嚴。故首律宗，明造修之始，次諸教，
明開解之塗，次禪觀，明實踐之行，繼密宗，明感應之
微，終淨土，明自他同歸之地也。中峰本公，謂密咒如
春，教乘如夏，南山律宗如秋，禪宗如冬。一往似當，再
研未必盡然。剋論諸宗，當究旨歸，不取跡象。禁咒祕
密如冬，令生意含於未發，豈全似春。戒為佛法初門，
儒不學禮無以立，釋不受戒不許聽教參禪，如春令
草木萌甲，安得似秋。豈謂佛制毗尼，似蕭何制律，遂
擬以肅殺之氣邪。禪於無修證中妙論修證，無證而
證，則體含萬用，可擬冬，無修而修，則刊華就實，正似
秋耳。教乘如夏，吾無閒然。只此四門，罔不以淨土為
歸，亦猶土之寄王四時也。夫大小兩乘，皆首戒律而
大必兼小，小不兼大。南山不敢自稱大乘，不應以南
山名宗，但云律宗如春可矣。教亦自有大小兩乘，西
土每分，此土晉魏以來，或分或兼，今皆獨弘大乘。復
有三家，一天台宗，二賢首宗，三慈恩宗。天台教觀齊
舉，教可如夏，觀即如秋。賢首教多觀少，清涼收禪為
頓教，圭峰自立三教以對三宗，則三教如夏，三宗如
秋。慈恩弘唯識，自修兜率觀門，基公略示唯識五觀，
未嘗剋實勸修，然夏後定有秋，是在學者自知領會
而已，故且云諸教如夏也。禪亦自有大小兩門，於大
乘中，復分頓漸，小及大漸，此所不論。達磨承佛教盛
行之後，特來指示心要，如畫龍點睛，令其飛去，乃至
六祖，無不皆然。雖藉楞伽金剛印心，未嘗廢教，而貴
行起解絕，不許坐在知解窠臼，故與台宗圓妙止觀
同如秋也。密宗唯大乘法，身入壇結密印，口誦密言，
意專密觀，名三密法門。若論初修之者，必先持淨戒，
發菩提心，解法界理，方許入壇，剋期取證，亦由春夏
而入秋。今約諸佛所說神咒，不許翻譯，唯令持者，立
地證入，又令聞者，乃至遇影蒙塵，皆成究竟解脫種
子，故但云密宗如冬也。淨土者，三德祕藏，常樂我淨，
究竟安隱之處。所謂常即法身，寂即解脫，光即般若，
非一非三，而三而一，不縱不橫，不並不別，不可思議，
不二而二。故全依即正名為佛身，全正即依名為淨
土。秖此常寂光法性身土，全體迷之，而為三界六道，
偏證取之，而為聲聞緣覺，權位菩薩，隨分悟之，而為
三賢十聖。所以諸佛為實施權，不動法性，垂下三土
為接三賢十聖，示實報淨土，為接聲聞緣覺權位菩
<pb n="197"/>
薩，示方便淨土，為接三界六道凡夫，示同居淨土。而
諸眾生，根性不同，樂欲亦異，或因持三聚戒，而淨四
土，或因習教解甚深義，而淨四土，或因禪觀直悟自
心，而淨四土，或因專修三密傳持咒印，而淨四土。或
唯一門而淨四土，或二門三門四門而淨四土，如世
閒草木華果，或生長熟脫於冬，或唯經一時即熟脫，
或經二時三時，乃至具經四時得熟脫，故須云淨土
如土，王四時也。夫八萬四千，乃至塵沙法門，未有不
具戒者，未有不正解者，未有不篤行者，未有不證密
者，未有不歸淨土者，故曰，五門收之，罄無不盡也。然
則無解行之戒，非戒也，無戒行之教，非教也，無戒教
之禪，非禪也。無戒行及禪之密，非密也。非戒非教非
禪非密，則非淨土真因也。非有四種淨土，則戒教禪
密無實果也。非真因實果，則不顯非因非果之心性
也。不顯心性，則無以觀法海甚深無量。而徹其涯底，
故以五門之瀾，為觀法海之術，願與同志者共之。
<talk>幻住雜編自序</talk>
憶自辛未冬初，入靈峰，今閱二十四載矣。幻緣不定，
出入多番，僅於此結。辛未冬，壬申夏，癸未夏，甲申冬，
己丑冬，庚寅夏耳。癸酉甲申之春，及辛卯冬，皆暫入
旋出，席不暇煖，不亦深負山靈也乎。甲午仲春晦日，
從新安歸，始克痛謝他緣，畢志安臥。客歲名幻遊，今
應名為幻住也。偶有所述，名幻住雜編。
靈峰蕅益大師宗論卷第六之四

<sarticle><article>靈峰蕅益大師宗論卷第七之一</article></sarticle>
古歙門人成時編輯
<other>題跋一</other>
<other>題對峰禪師血書受戒文後</other>
心佛眾生，本無差別。以不達自性清淨，為客塵所汙，
遂有三界升沈。故欲出苦輪，莫先持戒。欲淨戒根，莫
先悔過。經云，波羅提木叉，是眾等大師。又云，有二種
健兒，一自不作罪，二作已能悔。乃末世既毀梵行，復
事覆藏，戴高山履巨海，雖遇真善知識，安能救濟哉。
對峰弘師血書誓文，歷年幾四十載，手澤如新。一傳
鑒空寧公，再傳智度泓公，匪藉堅固大願，弗克有此。
梵網謂明人忍慧強，能持如是法，詎不信然。此文當
與戒性同其不壞，普令未來見聞，同悟自性清淨戒
體，不異親稟紫柏大師前也。
<other>刻十二頭陀經跋</other>
頭陀以抖擻塵勞為義，具十二法。迦葉尊者，終身奉
行。世尊謂正法住世，全賴此人。迨茲末運，妄以鬚髮
當之，尚不知比丘戒為何事，矧頭陀法邪。予雖根劣，
僅持一二，然一番展讀，輒一番愧感。例諸賢達，想亦
當爾。重錄梓行。伏願見聞隨喜者，發增上心，少多奉
持，庶重興正法，不日可望耳。
<other>血書經品跋（為鉅沙彌）</other>
每念大法難值，如優曇花。戊辰秋，瀝舌端血，書梵網
地藏等經。今僅得數品，合為帙。首決定明誨，次安樂
行，十二頭陀，八大人覺及大乘戒經。所以息眾惡之
源，廣慈悲之道。次寶華敷會，得聞十方佛名。終勢至
圓通，攝歸西方淨土。噫，具諸戒行，讀誦方等，上上品
生，斯其券矣。然天台云，一一生因，皆判九品，隨治惑
淺深，分位次高下。是則三階，四土，寶地疑城，問心不
論事，是在不負最初歡喜頂受之一念而已。合掌跋。
<other>水心持金剛經跋</other>
自五祖以金剛般若印心，此經遂為世寶。然世人依
語生解，一味蕩相明空，大失無住生心之旨。經云，後
五百歲，有持戒修福，於此章句，能生信心。又云，發菩
提者，不說斷滅。噫，只此二語，可思矣。蓋無住超凡外
之著有，生心超二乘之沈空。無住則十界俱非，生心
則十界俱即。遮照同時，生佛不二。中流兩岸，一齊坐
斷。當知文字般若（萬象萬行，與音聲點畫同名文字般若），與觀照實相
<pb n="198"/>
非一非異。如此受持，可救空宗之失矣。
<other>刻較正梵網上下跋</other>
梵網之流通東土，自羅什始。而下卷之獨弘，傳自智
者。始智者之時，道法盛而根性利，人淹教典，博洽大
乘，故獨揭重輕戒相，以便行持。今人根日鈍，學日荒，
登壇受戒，徒挂虛名。心地法門，茫無所曉。既不能廣
學多聞，并上卷尚未寓目，安能於三十心中，一一解
其次第法用。一一不解，一切法不知，即為自誑，亦誑
他人。儼稱菩薩戒子，寧不汙於至教乎。予濫膺法服，
憂切杞人，擬合註上下，兼謀梓梵本。但上卷久秘，魯
魚猶少。下卷傳世，亥豕實多。唯雲棲古本，雅合義疏，
的可依承。又義疏，從偈頌開章，而經名梵網因緣，已
指上卷乃藏本上卷，終十地，將付囑奉持之文，反置
下卷首。今細玩文義，從賢劫品中說以上，確是上卷
結文。從爾時釋迦以下，確是下卷序分。敬用每朝刻
藏，分一卷為二卷，合二卷為一卷之例，以義定其節
段。至於重輕戒相，本是疏家科文，藏本原無，不應竄
入經中，但可別列經後。又此戒相，傳自先賢，智者仍
之，已有不定。今依律藏推析，不無更有可商。爰註各
條下，以便酌取。普願見聞隨喜，讀誦受持，同悟梵網
明珠，頓契本源心地。
<other>刻頭陀遺教與梵網同帙跋</other>
蓮洲居士，書梓梵網，復合刻頭陀遺教。議者曰，大小
兩乘，教道既別，旨趣天殊。梵網利生涉俗，不捨塵勞。
遺教頭陀，物外蕭然，唯祈自了。離之雙美，合乃兩傷。
今併一函，不令誦者泣岐乎。解者曰，兩乘雖別，金口
是同。日月照臨，並行不悖。又解者曰，菩薩有二種，智，
增上者先空後假，悲，增上者先假後空。方便多門，歸
元無二。嘻，此皆未達聖教微旨，未識流通至意者也。
夫從井救人，宣尼所否。甕外運甕，舉世所知。豈有自
疾不療能療他者。嬰兒病行，聖梵同符。天行未明，徒
增戲論。故華嚴二普酬倡，名離世閒。非豎精進幢，奉
遠離戒，何能深入心地，把臂三賢十聖，不被愛見吞
噬邪。菩薩戒本經云，聲聞深樂涅槃，畏厭煩惱，百千
萬倍，不及菩薩深樂涅槃，畏厭煩惱。謂諸聲聞但為
自利，菩薩不爾，普為眾生。彼習不染汙心，勝阿羅漢
成就有漏，離諸煩惱。讀此一章，群疑頓釋。三經恰恰
相成，非前非後。合則雙美，離乃兩傷。願讀誦者，以無
著心行菩薩道，以菩提心修遠離行。如普門示現，照
五蘊皆空，而度苦厄，地湧高流，住下方空中而弘法
華，不唯春蘭秋菊，正是一鼻孔出氣也。
<other>寄南開士血書法華經跋</other>
血書一法，攝歸普賢行海，條列梵網戒章。特所以然
之故，未有揭示，致狂慧之徒，蔑為有相。夫無始生死
根本，莫甚身見。出世妙法，莫先摧破薩迦邪山。薩迦
邪見破，則生死輪永息，是名尊重正法，是名以法供
養如來。法華楞嚴，深嘆然臂指及然香功德，亦以此
耳。或謂斷煩惱臂，然無明身，豈在區區血肉閒。不知
眾生結習濃厚，虛幻血肉，如翳眼中脂，當體即是無
明煩惱。僧問紫柏，如何是生死根本。曰，只汝身是。云
恁麼則死了便出生死。師震威一喝。嗚呼，大人作用，
豈義學所知。蓋實從半偈悟徹，故示人自親切也。人
能刺血然香，縱未明理，亦破敵前茅。儻高談理性，不
入行門，身見高山，何由摧碎。予每見此妙行，必深心
隨喜。況妙經開權顯實，舉手低頭，皆成佛道，人能盡
發此心，行此行，不但靈山未散，安知支那邊地，不三
變而成淨土也。寄南開士，即紫柏孫，必能悟一喝意。
他年坐道場，紫柏當湧寶塔以證之矣。
<other>雲麓居士持金剛經跋</other>
大般若云，有菩薩成就開智，一句中解無量義。有成
就演智，一句義作無量說。所以般若一法，或說六百
卷，或說三十卷，或說一卷，或說一章。廣略雖殊，與甚
深般若相應一也。苟得開演二智，多少無礙。若但作
<pb n="199"/>
文字觀，只般若二字，已自葛藤，非直攀枝附葉者為
有過也。末世法師，心無實悟，徒向口耳邊起見，或喜
繁文，或喜簡略，總名遍計情執，何由入佛智慧。佛智
慧者，如人有目，日光明照，見種種色，一中解無量，無
量中解一。荊棘林中，橫身直過。潔白地上，掉臂不留。
又何捨一從一，始誇直捷哉。維摩云，無離文字說解
脫。法華云，言辭相寂滅故，知四依大士，弘演科章，橫
說豎說，皆與般若不相違背。未達者，自繞葛藤，非說
法過。設埽之而眾生處處生著，於要言中，愈滯情塵。
古人云，若以不立文字為高，只不立二言，即是文字。
廢多執少，癡執彌深。願由心經一章，進之金剛一卷。
又進之摩訶般若三十，大般若六百，於三藏十二部，
透盡言說差別之旨，總歸理性般若之宗。則文字觀
照實相，舉一即二，言三即一，左右逢源，不可思議，孰
為根本，孰為枝蔓。視固守簡易，自稱直截明白者，不
啻夜郎王矣。偈曰， 太阿藏匣已驚神，舉向當陽不用
硎。錯節盤根迎刃解，虛空割碎豈留痕。 
<other>白牛十頌自跋</other>
學道既不可廉纖，亦無容鹵莽。諸佛說法，有片喻，有
全喻。牧牛公案，可喻宗乘現世機緣，亦喻佛道僧祇
修證者也。況圓人善超，六而常即。豈以圓融礙行布，
而必懷增上慢於理性，方名不落階級邪。有病此頌
位位分配，不似衲僧氣象。予謂之曰，且喜老兄會祖
師禪，如來禪未夢見在。
<other>重定授菩薩戒法自跋</other>
竊觀比丘受戒，律有定式。五部雖殊，大同小異。故應
專遵四分，削後竄之繁文。菩薩受法，經論各異。梵網
瓔珞，地持善戒以及心地觀等，被機既別，詳略互殊。
是以制旨教行等，各抒己意，增設科條，雖辭美意詳，
並殫其致，然或義因文隱，反不若經論之痛快直捷
也。今梵網受法，已失其傳，僅存影略。唯地持瓔珞，的
可依承。敬酌三家，會成一式。庶俾詳簡適中，而授者
受者，皆得明白簡易，以免紊雜之過耳。
<other>梵網合註自跋</other>
夫本源心地，含生共有。無染性戒，日用不知。翳目而
華舞太空，夢蟻而尋羶階下。然晴虛之體依然，輪王
之身如故。哀哉妄惑，枉受幻輪。勞我慈尊，現身同患，
示成不倦於八千，垂化無偏於塵剎。一滴之心地既
敷，積劫之沈迷立醒。而琅函久錮，半珠僅呈。繄我愚
蒙，得探全寶，竭思殫機，塵培泰嶽。思法緣之匪易，輒
涕泗以滂沱。願我同仁，深思力學，解行同遵，自他俱
利。庶得上報佛恩，不負己性矣。
<other>積如開士刻般若照真論跋</other>
般若無名，一切法皆般若別名也。一切法無體，般若
即一切法自體也。一切法不可名，故般若亦不可名。
般若無別體，故一切法咸無別體。世有欲借語言，絕
語言而顯般若者，皆未達甚深般若圓融三德者也。
何謂圓融三德，一實相般若，名法身德。二觀照般若，
名般若德。三文字般若，名解脫德。此三非三，亦非定
一，以一切皆實相，皆觀照，皆文字故。是故六百卷非
多，二百六十餘言非少。乃至後賢述作，無慮數十百
家，了得即字字解粘，不了則字字加縛。澄公照真論
亦其一也。願見者當下與甚深般若相應，不便作借
言絕言會。若於此不借不絕，則六百卷一大藏，悉不
借絕。一星之火，遍燒原野矣。
<other>血書法華經跋</other>
一切佛語皆群靈眼目，千聖慧命也，況無上妙法乎。
一切讀誦受持，皆般若真因，度苦寶筏也，況刺血為
墨乎。掠虛禪者，高談名理，罔知實行，彼未悟理耳。設
真悟理，則一切行無非妙理，有何事相可薄，理性可
尊邪。況眾生無始，我執恆重。若宗若教，對治咸急。正
宜借此微因，充至三祇大行，俾正使習氣，一齊破盡。
可謂即事而理，即漸而頓矣。奈何棄此真實，以空談
<pb n="200"/>
當妙悟哉。乳生法友，夙植正信，年方應法，作此不思
議功德，是故歷參知識，不染近時禪病。將來親見靈
山一會，方知血肉點畫，全體法華三昧，無相安樂行，
果不在有相安樂行外也。
<other>蘊謙書法華經跋</other>
此經五種法師，受持，讀誦，解說，書寫也。夫受持，讀誦，
解說，能生解成觀，自軌軌他，謂之法師固宜。彼書寫
胡亦稱法師哉。然書寫尤可自軌軌他，尤易生解成
觀。請言之。均一紙筆墨也，一手腕也，以此寫婬辭豔
曲，成三塗因。寫世閒典籍，成人天因。寫阿含三藏，成
出世因。寫大乘方等，成菩薩因。寫妙法蓮華，則唯是
佛因。儻紙墨筆手不能寫妙法者，亦必不能寫婬辭
豔曲以溺人也。儻能寫婬辭豔曲者，亦必能寫妙法
以昭人也。是同一性靈也，一緣助也，一功能也。十界
升沈，不分而分，如此矣。且婬辭豔曲，雖三塗因，亦具
十界。如聞他若無心我也休，頓明心地，非佛因乎。佛
尚具，他可知矣。妙法蓮華雖佛界因，亦具十界。如經
明謗斯經者，獲罪無量，非地獄因乎。地獄尚具，他可
知矣。嗟嗟，手腕功能一也，紙筆墨緣助一也，性靈知
覺一也，十界非此俱不成，十界因此遂互具。既成而
互具矣，則必有如是相性體力等，百界千如，炳然在
一紙墨閒，一手筆閒，一性靈閒。性德三因，修德三因，
性修相成，性修不二，可洞然於實相淵府矣。又示讀
誦者，俾解成觀發，非自軌軌他之最勝者乎。願寫者
閱者，薦此性具實相妙理，以為妙修之本，毋曰姑結
遠因於久後也。妙法之師，當仁不讓，其在是與。
<other>願彌血書法華經跋</other>
如來一切經典，法華稱王。行人一切供養，血書為最。
蓋五時八教，至法華而理無不盡，機無不收。所以一
句沾神，一言作種，必至成佛，矧全經功德乎。吾人難
捨，莫若己身。至刺血為墨，而殷重極矣，身見破矣。與
藥王之然身臂，豈有二焉。每慨末世，專尚虛解，口頭
三昧，遍傳寰宇。四安樂行，置若弁髦。開士非時食戒，
嚴似遠公。萬善莊嚴，勤同壽老。又發勝心，成此功德。
豈五種十種供養，所能較量哉。
<other>達權書法華經跋</other>
此經名平等大慧，亦名諸經中王。夫慧平等，法亦平
等，何故獨稱王哉。蓋法雖平等，眾生迷故，妄見差別。
故一代時教，巧逗迷情，於無差中作差別說。至靈山
極倡，方明差本無差。是會一切法皆成佛法者，全由
法華之功。回視華嚴兼，阿含但，方等對，般若帶，皆無
與並者。況本門極倡三世益物。番番種，番番熟，番番
脫。前非始自大通威音，後不窮於薪灰火盡。凡如來
豎窮橫遍之化工，施設教網之綱要，徹底顯示，罄無
餘蘊，所以難遇過於優曇，受持功齊法界也。然佛法
妙，生法妙，不離心法之妙。現前一念妙心，是名蓮華。
悟心蓮華，一切法無非蓮華。心是經王，心是平等大
慧。達此實義，方名達權。勉之哉。
<other>三學血書華嚴經跋</other>
一代時教，華嚴為根本法輪。以為實施權，流出無量
法門，開權顯實，還歸法界性海故也。然法門權實，雖
復不同。而性修要旨，初無少異。此經首題大方廣者，
即直指吾人現前一念三德秘藏之性。佛華嚴者，即
指稱性所起圓頓修德之功。不達性體三德，萬行何
所莊嚴。不以佛莊嚴而為莊嚴，性德何足貴重。佛華
莊嚴者，戒定慧三學而已。戒學定學福德莊嚴，無上
慧學智慧莊嚴。慧固佛慧，福亦佛福。迥異舊醫三法，
高超權教三修，一一皆名佛華。經不云乎，具足受持
威儀戒法，能令三寶種性不斷。戒既全體佛戒，定慧
何莫非佛。以圓頓佛華，莊嚴大方廣之心性。斯則全
性起修，全修在性。而遮那身土，不離下凡一念心矣。
儻高推聖境，漫云我是凡夫，則何謂心佛眾生三無
差別。儻執性德，漫云實齊諸聖，則我大方廣性本自
<pb n="201"/>
平等，又何以高超九界，成等正覺邪。禪師三學，血書
經王。余為發明三皆佛學，俾滴滴血，皆從普賢毛孔
中流出。一一滴中，具大千經卷。無別有也。
<other>法華綸貫自跋</other>
李白登黃鶴樓，見崔灝詩，遂閣筆，知不可勝也。智者
大師，親證法華三昧，光宅尚破，餘家可知。後人紛紛
置喙，未具青蓮學識耳。諸友請余解法華，堅以此意
辭之。適達際督梓梵文，欲撮全經大旨，以便初學。敬
依玄文，節取大綱，名為綸貫。庶述古而不妄作云。
<other>妙玄節要自跋</other>
一字法門，海墨不盡。九句譚妙，奚足云多。且九旬四
辯，文義何限，章安所記略矣。乃末世鈍根，猶畏其繁。
望妙玄而如海，甘蛙守以不前。無上醍醐，罔沾一滴，
可痛也。竊聞大智度千卷，羅什十倍略之。摩訶止觀
全書，荊溪錄其大意。因倣厥旨，輯為妙玄節要。凡二
卷。庶幾一臠染指，漸充法味。然後遍討玄文，深證法
華三昧。斯舉也，未必非循循善誘之一術也。若僅守
節要，終置全珍，予固智者章安之罪人，而彼又予之
罪人矣。
<other>題若水關主手卷</other>
文殊起佛見法見，貶向鐵圍。高峰云，今有起佛見法
見，合掌讚歎。何故，時節若到，其理自彰。此出格超方
手也。宗門作略，與大醫王相似。急治標，緩治本。又有
順治逆治之不同，期於起病，不執陳方，責其無驗也。
末世禪學，謬自立宗，不知了因緣因，恆相資藉，固有
了因性發，緣因頓具者，亦有緣因性熟，了因忽發者。
如舟與水，相資有濟，不可謂水可緩，舟應急，舟可緩
水應急也。若水關主，久閱大藏，盡了了否。若了了而
仍未瞥，則佛見法見應貶鐵圍。若未盡了，是聞有餘
而慧不足，正可向此求開慧性。所謂時到理彰，逆治
之不可，則順治之也。試揣平日對經卷時，與上蒲團
提話時，孰得力，孰不得力，孰能克除習氣，孰不能。夫
發藥治病，聽諸良醫。有效無效，還須自檢。昔有人素
服砒，因久缺遂病。醫醉，誤投以砒，霍然病起。今三藏
雖如砒毒，恐既久服，未必不以此得霍然也。
<other>題至孝回春傳</other>
儒以孝為百行之本，佛以孝為至道之宗。蓋報恩心
出於萬不可解之情。如黃會卿，以刲股療母痼疾，母
享年八十有二，皆真情所感也。是情也，謂為世法，實
是菩提之基。謂為出世，不過愛欲之妄。君子於此，不
可不學，不可不達。昔曾母嚙指而子為心痛。達此可
悟同體法性，知唯心法門，即世孝成出世孝矣。
<other>題獨省編</other>
余幼事理學，輒以闢佛為任，惡異也。稍長，又輒以為
同。習久始知亦同亦異。今也知其非同非異，仍不妨
說同說異矣。永邑周子，儒而玄，玄而禪，禪而又儒者
也。退藏之暇，出獨省編。夫不睹不聞，儒所謂獨也，而
大本達道存焉。玄之又玄，老所謂獨也，而眾妙之門
在焉。覓心了不可得，釋所謂獨也，而百界千如具焉。
此真混而弗齊，類而弗隔，要亦為未省者言耳。省之
何一何異，何獨非獨。寂然不動，獨亦不可得。感而遂
通，至賾不可亂。正寂時萬感炳現。正感時當體寂然。
天下歸仁之後，更無操存舍亡之懼矣。子其省之。
<other>觀泉開士血書法華經跋</other>
經云，譬如高原，鑿井求水，若漸至泥，去水必近。菩薩
發大心，亦復如是。若得逢此法華經王，即近阿耨菩
提。儒亦云，有為者，若掘井九仞，不及泉猶為棄井。噫
約教論泉，則五時四教，無如法華。法華即泉也。約觀
論泉，則文字如土，聞慧如溼，思慧如泥，而修慧泉也。
開士若以阿含為土，方等為溼，般若為泥，應於此經
一文言，一滴血，皆作清冽香泉觀。若求修慧之泉，應
隨文入觀。正如不離高原，施功及水，鑿之既久，幽泉
必迸。亦莫離此文言滴血，令成棄井也。
<pb n="202"/>
<other>蓮洲書佛頂經跋</other>
經云，一念將此法門，於末劫開示未學，是人罪障應
念消滅，變其所受地獄苦，成安樂國。顧一念至微，何
力用如此。須知一念之性，本豎窮橫遍。一切事理性
相，從不在現前一念之外。故一念迷生死浩然，一念
悟輪迴頓息。試思平日，起惑造業，畢竟是誰。今書經
懺悔，又畢竟是誰。此造業懺悔之念，在內在外在中
閒邪，青黃赤白長短方圓邪，過去現在未來邪，果覓
之了不可得，則罪福無主，名真懺悔。阿難所以頓獲
法身，性比丘尼所以成阿羅漢也。若於無可得中，妄
計有心可得，則旋犯旋悔，既悔仍犯，如隔日瘧，有何
了期。然大乘緣種，不可思議。勉強力行，功無虛棄。出
世善根漸勝，世閒漏種漸消，如明破暗，亦決不誣也。
<other>題靈異雜錄</other>
子不語怪力亂神。怪神如力亂，非無也。百姓狃於見
聞慣習，偶一事出慣習表，則怪之。詎思只今一身，眼
耳胡以見聞，口足胡以嘗與語，止與行不亦至怪與。
佛證心性之妙，不為慣習所局，亦何靈異。百姓視之，
不勝靈異矣。謂佛靈異，此不知心性本妙者也，并佛
靈異之跡而不見不聞不覺不知，此又井蛙夏蟲之
甚者也。雖然，井蛙夏蟲孰非靈異，唯靈異之性原等，
故仍得以靈異覺之。覺此靈異，又覺此即非靈異，可
與語不語之語矣。
<other>搉古題辭</other>
聖人往而經史存。經史固不足傳聖人之心，而善會
聖心者，初未嘗離經史也。既於經史會聖心，謂聖人
果往，可乎。文王沒，文在茲，天不能喪，人不能死。吾是
以知不善讀經史者，古未嘗不今。善讀者，今未嘗不
古也。今而古，則言即無言，文即無文，勿起二見可矣。
<other>毘舍浮佛偈跋</other>
紫柏大師云，生平持毘舍浮佛半偈。句半熟，半句未
熟，更熟此半句，生死脫然矣。毘舍浮，此云遍一切自
在，結莊嚴劫之終，開賢劫之始。故此半偈，最為良藥。
眾生病雖不一，其源不過妄認四大為自身相，妄認
六塵緣影為自心相而已。今以四大觀身，知身非身。
以緣影觀心，知心非心。既達妄計之身心，即非身心，
焉往而不自在。然則毘舍浮佛，不在莊嚴劫，在吾一
念無身心之智而已。果達身心本空，奚止舍浮不離
當念，盡十方世界過現未來諸佛，皆不離當念也。
<other>血書金剛經跋</other>
論云，菩薩觀智，所守者約，而觀境遍，剋果大。故喻金
剛兩頭闊，把手處細也。是故菩薩，但觀一念心性，覓
之了不可得。炳現萬法，無能無所，無是非是，則達三
般若，皆如金剛，是真能把者。行幻佛子血書最上乘，
此金剛邪，抑己善能把邪。佛子莫作二視，可也。
<other>題牧牛圖</other>
牧牛喻修證，本諸經論，非創談也。然畢竟牛是何物，
牧者何人。普禪為頌，雲棲鋟圖。菂中法友，又繪成卷。
予更下一註腳，如牛入窗櫺，頭蹄都過了，卻有尾巴
過不得。且道此尾白邪，黑邪，有邪，無邪。會得者箇俏
息，不妨雲邊月外與汝相見。
<other>重刻三頌自跋</other>
不信教外別傳，是謗宗也。謂教外果有別傳，是謗教
也。抑不信教外別傳，是謗教也。謂教外果有別傳，是
謗宗也。捨此二塗，作何折合。不見道，恁麼也不得，不
恁麼也不得，恁麼不恁麼總不得。又道恁麼也得，不
恁麼也得，恁麼不恁麼總得。雖然，毫釐差，天地隔。山
納甘墮無閒，漫作三頌，未審教外邪，教內邪，別傳邪，
非別傳邪。儻遇無眼人觀，無耳人聽，必有能辨之者。
<other>性學開蒙自跋</other>
此別荅十問之第四問也。良以兩家性學，世罕兼通。
儒未必習佛，習亦難窺堂奧。佛未必習儒，習亦不肯
精研。予年十二就外傅，麤知書義，便以道學自任，於
<pb n="203"/>
居敬慎獨之功，致知格物之要，深究之。年二十，看顏
淵問仁章，竊疑天下歸仁語，苦參力討，廢寢忘餐者，
三晝夜，忽然大悟，頓見孔顏心學真血脈真骨髓。因
識孔子聞知之傳，誠待其人，非漢宋諸儒能擬議也。
越四年，知出世大法，發心離俗。先參少室禪宗，後學
天台教觀，不啻皆如渤海相似，十五六載，僅沾一滴，
方為向若之歎。反觀向所悟孔顏心學，又今一滴中
之一滴矣。嗟乎，道曠無涯，為若此也。世之沾沾自足
者，何啻井蛙也哉。然又知一滴之性，即大海性。故身
為釋子，喜拈孔顏心學示人，知與不知，任諸旦暮。此
問同志未諳，固請予略明梗概，遂於一滴海中，復出
滴許。如此，知必為大方所笑。然神龍得之，安知不即
此興雲澍雨，又安知不藉此騰歸滄溟也。
<other>遺教解自跋</other>
旭未出家，讀遺教，便知字字血淚。既獲剃染，靡或忘。
所憾障深，廿餘年空無剋獲。非道人，又非白衣，方撫
心極愧，而甫敦沈居士固請解此經。嗟夫，予不能臻
修世出世功德，徒以文言作諸天說法鳥邪。然一隙
或明，弗忍終吝。藉此功德，破障策新，普與同患，回向
西方，仍作迦陵頻伽，代彌陀廣宣法要可矣。
<other>彌陀要解自跋</other>
經云，末世億億人修行，罕一得道，唯依念佛得度。嗚
呼，今其時矣。捨此不可思議法門，其何能淑。旭初出
家，亦負宗乘而藐教典，妄謂持名曲為中下。後因大
病，發意西歸。嗣研妙宗圓中二鈔，始知念佛三昧，無
上寶王，方肯死心執持名號，萬牛莫挽也。吾友去病，
欲令此經大旨，辭不繁而炳著。予方願普與有情，同
生極樂，不可辭。舉筆於丁亥九月二十有七日，脫稿
於十月初五日。所願一句一字咸作資糧，一見一聞，
同階不退。信疑皆植道種，讚謗等歸解脫。仰唯諸佛
菩薩攝受證明，同學友人隨喜加被。
<other>周易禪解自跋</other>
曩遊溫陵，有郭氏問易，遂舉筆屬稿。先五傳，次上經。
而下經解未及半，以應請旋置。今商大乘止觀之餘
拈示易學，始竟前稿。嗟嗟，從閩至吳，地不過三千餘
里。從辛巳冬至今乙酉夏，時不過千二百餘日。乃世
事幻夢，萬別千差，交易邪，變易邪。至歷盡差別，時地
俱易而不易者，依然如故。吾是以知，日月稽天而不
歷，江河競注而不流，肇公非欺我也。得其不易，以應
其至易。觀其至易，以驗其不易。常與無常，二鳥雙遊。
吾安知文王之羑里，周公之被流言，孔子息機於周
流而韋編三絕，不同感於斯邪。因閣筆，復為之跋。
<other>唯識心要自跋</other>
宗鏡云，智慧合其多聞，終不執詮認指。多聞度其智
慧，免成孤陋面牆。設一微塵未了，此猶有無明在，以
不了處為障翳故。況自身根門之內，日用之中，有無
量應急法門，全未明一。若欲為人，憑何剖析，只成自
誑，反墮無知。自眼未明，焉問他目。須三量定其是非。
真修匪濫，四分成其體用，正理無虧，然後十因四緣，
辨染淨之生處。三報五果，鑒真俗之所歸。若不達三
量，真妄何分。不知四分，體用俱失。又云，一心實相悉
是諸法。諸法所生，皆從現行，善惡熏習。第八識含藏
種子為因，發起染淨差別報應為果。若不微細剖析，
問荅決疑，何由到一心總別之源，徹八識性相之際。
提綱意在張網，不可去網存綱。舉領意在著衣，不可
棄衣取領。故事理雙明，方通圓旨，教觀齊運，始達一
乘。又云，不因教所指，何由識自心。設不因教發明，亦
須憑教印可，不然皆成自然外道。闇證禪師，直饒生
而知之，亦多生聞經熏種，諸聖本願冥加。嗚呼，永明
大師，以法眼嫡孫，悟齊諸祖，而苦心苦口，勸誡若此。
誰謂成唯識論，非佛祖傳心要訣乎。予憾障深惑重，
不能剋證，而性相源頭，頗窺一線，誠或諸聖冥加，故
亦不敢自祕，聊竭隙明，和盤托出。舉筆於丁亥三月
<pb n="204"/>
廿五日，脫稿於五月廿五日。閱兩月，述成觀心法要
十卷。伏願見聞隨喜，不退菩提，若信若疑，咸成妙種。
同生極樂淨邦，先覲阿彌陀佛。還人龍華初會，影響
彌勒世尊。盡未來，廣度含識眾生盡，方證涅槃。
<other>書慈濟法友托缽養母序後</other>
戊子仲秋，慈濟法友乞余重書前序。余於是反躬自
責，不勝涕淚交流也。予少有養志之願。年二十而喪
父，恨徹終天。廿四出家，捨母不養。蓋欲剋期取果，用
報親恩。不謂廿八歲，母復捐世，哀哀之痛，肝腸寸裂。
然猶曰，矢入深山，冀得一當，或可贖彌天罪愆耳。逮
三十一，被道友牽偪，漸罣名網，而潛修密證之志，益
荒矣。今者年滿五十，先人棄我足三十年。既不能如
目犍連之自獲果證，每思結一淨壇，邀十友修淨土
懺法，無柰囊缽蕭然，拙於行乞。每向中夜，展轉悲號。
而慈濟乃以一缽千家，承歡膝下，真不思議樂也。善
達緇素，乃以粒米莖薪，助渠孝養，真不思議福也。余
無此福，故無此樂，宿生業重，夫復何言。敬於此福此
樂，深生隨喜。以此隨喜善根，普施法界有情，同得此
福此樂。直至累劫報親恩，積因成正覺，永離不肖無
福無樂之苦。於是拭淚而復書此。

靈峰蕅益大師宗論卷第七之一
<sarticle><article>靈峰蕅益大師宗論卷第七之二</article></sarticle>
<other>題跋二</other>
<other>貝林師書大佛頂經跋</other>
予聞貝師善梵書，為芥菴凡夫諸友所欽。適沈甫受
示師手書大佛頂經，每書一字，必致一禮，精誠端楷，
千古罕見其儔。至梵文及明王像，不異五天親授。蓋
真得諸定中，非聊爾也。師棲神安養，誓願弘深。示寂
茶毘，骨皆五色。甫受專修淨業，與師臭味最合，故得
手澤最多。嗚呼，世藐教乘，薄淨土，安得如師者以主
之。又安得人人如甫受者，而得其所主也。
<other>題玉浪施茶冊</other>
性水本然，周遍法界。隨心應量，或為鑊湯沸尿，或為
膿血清泉，或諸天甘露之藥，或淨土八功德水，皆循
業現，非因緣，非自然性也。夫性真既舉體隨心應量
矣，則凡鑊湯八德等，何非本然周遍法界乎。而遍計
情執，橫於性真中，分水，分火，分寒熱，饑渴。故諸佛權
智隨情，不與世諍，因寒熱而溫涼之，因饑渴而飲食
之，因所見水火而調濟之，遂開施食，施茶種種法門。
只此法門，有昧因果者，又出三塗法界。著相計我者，
出修羅法界。勉為善者，出人天法界。了本空者，成二
乘法界。深入緣起廣演行門者，成菩薩法界。通達實
相無入不自得者，成諸佛法界。雖依此法門，具出十
法界已，仍於事相不增減，亦於法性不增減。是故不
變常隨緣，理具還成事造。隨緣常不變，事造還該理
具。是故能施所施及受施者，悉具兩重三千。此所謂
三輪體寂，緣起無生，三千無性者也。豈離現前日用，
別有向上一著哉。玉公作此不思議法，徵文於蕅益
旭子。旭為拈曰，不了則受此茶者，墮阿鼻地獄，施此
茶者，亦墮阿鼻地獄。了得則施者成無上菩提，飲者
亦成無上菩提。雖然，此猶迷悟情量邊語。畢竟超情
過量不屬迷悟，又作麼生。不妨借趙州老婆舌頭，徐
徐荅曰，喫茶去。
<other>憨大師書唐修雅法師聽法華經歌跋</other>
甚矣，心之妙也。三世佛依此成道，十二類依此輪轉，
山河日月依此幻現，文字音聲依此發宣。心不可以
言語形容，然言語未嘗不即心也。隨一一語，必攬心
之全體大用。然盡未來際，演無量言語，亦不罄一念
心之妙也。人各具妙心，得釋迦老子法華妙經，庶幾
註腳。法華妙經，得修法師聽法妙歌，庶略讚揚。此歌
絕妙好詞，得吾憨翁絕妙手筆，庶稱二絕。世有不知
自心妙法華妙及此歌之妙者，但珍憨翁妙筆，日夕
<pb n="205"/>
玩之，安知不因字知歌，因歌識經，因經悟心也哉。然
則妙字，妙歌，妙經，無不從妙心流出，無不還歸妙心。
誰謂心外有法，法外又別有心也。
<other>十大礙行跋（十大礙行出寶王三昧念佛直指）</other>
佛祖聖賢，未有不以逆境為大爐韝者。佛四聖諦，苦
諦居初。又稱八苦為八師。苟稍存喜順惡逆之情，終
與夏草同腐而已，安能如松柏之亭亭霜雪閒哉。美
玉不琢不成器，頑金不鍛不致精。鐘不擊不鳴，刀不
磨不利。豈有天生彌勒，自然釋迦。欲為聖賢佛祖，必
受惡罵如飲甘露，遇橫逆如獲至寶，方名素患難行
乎患難，方可於穢土植淨土因，方如蓮出淤泥，超登
不退。儻無事則駕言念佛求生淨土，一遇不如意，輒
悔慍咨嗟，吾恐三昧不成，生西未保。須於此十大礙
行，一一自驗，果於病時難時，乃至被抑時，唯增念佛
心，明苦空觀，不尤不怨，庶蓮萼日滋，稱三昧寶王矣。
<other>唐氏女繡金剛經跋</other>
世之繡花鳥者，曰綾與線也，手也，心也。以美綾，細線，
靈心，妙手而繡花鳥，則花鳥矣。轉而繡般若，則般若
矣。謂般若與花鳥異，綾線心手果且有異乎哉。謂花
鳥與般若同，昇沈苦樂果且有同乎哉。以美綾細線
繡花鳥，猶云法身流轉，名眾生也。即以此繡般若，猶
云苦即法身，為實相般若也。以靈心繡花鳥，猶云菩
提即煩惱也。即以此繡般若，猶云煩惱即菩提，為觀
照般若也。以妙手繡花鳥，猶云涅槃即生死也。即以
此繡般若，猶云結業即解脫，為文字般若也。夫三般
若只在一轉關閒，而綾線不轉，心不轉，手不轉。謂轉
三障為三德可，謂即三障是三德可。六祖所云但轉
其名，無實性也。使無綾線，無心手，不可繡般若，亦豈
可繡花鳥。謂花鳥非美綾細線靈心妙手所成，吾不
信也。知此則蛣蜣六即，思過半矣。唐善女，所見金甲
神，即自心所具執金剛神。乃徹悟此心，三般若無二
體，而以同體大悲願力，護此文字般若，令法界眾生，
因斯起觀照，而證實相者也。覽者信唐女之感應，便
可信自心感應。信自心感應，便可信感應即非感應。
非感應則無所不感，無所不應。是謂應無所住而生
其心，是謂感應道交難思議，是究竟般若，是究竟花
鳥。
<other>去病公書大佛頂經跋</other>
如來藏不變隨緣，舉體為善惡。善惡隨緣不變，舉體
即如來藏。如日出天下明，日沒天下暗，虛空隨明隨
暗，非明暗能增減也。去病公因一念迷而破犯，今一
念悟而力疾書大乘，日已出矣。心性依然無恙，請勿
更疑，則更不迷暗矣。
<other>四十八願卷跋</other>
大般若云，恆沙菩薩，發無上心，或一二得不退者。蓋
無善巧方便，雖多劫勤行六度，不免退墮聲聞辟支
佛地，況不能勤行六度者乎。然法華云，若聞一句一
偈，我亦與授阿耨多羅三藐三菩提記，又何也。須知
法華乃原始要終之論。縱墮塵劫，後必成佛。以無人
出佛性外故。而大通佛時結緣眾，今有住聲聞地者，
乃至未來聲聞弟子，猶十六王子所化。則般若所明
退墮之多，讀法華而益驗矣。夫一聞佛名，畢竟成佛。
退不退遲速天淵。然退墮之緣，在一時耳。乃流轉五
道，動經無量百千萬億恆河沙劫，受無量苦。試一深
思，能不寒心喪膽也哉。釋尊成道，以佛眼觀過去同
發心者，或在三塗，方嬰劇苦。或在人天，正耽欲樂。或
生色無色界，固守癡頑。或證聲聞辟支，保空滯寂。嗟
嗟，與釋尊同發心者，尚爾稽遲。從王子初結緣者，何
疑久墜。吾人旦夕稍有病苦難緣，尚覺難忍。乃甘一
念之錯，招長時頭出頭沒之殃，豈非人無遠慮，必有
近憂者哉。何謂善巧方便，般若明觀一切法空，度一
切眾生是也。觀一切法空，何名利之足縈懷。度脫一
切眾生，何苦行不能黽勉。觀空不度生，墮二乘地。度
<pb n="206"/>
生不觀空，墮愛見慈。況恣我慢并無世慈。貪利名并
障偏理，一芥翳天，一指蔽目。摩尼願寶，長隱淤泥，甚
可惜矣。然一芥一指，亦何難撤，不肯撤耳。果念念緣
此願王，不負初心因地，杲日當空，霧靄消滅。法藏比
丘所以速成正覺，由此而已。
<other>張興公喬梓梅花詠借題</other>
予少酷嗜梅實，噉輒數百，然竟不知梅花丰韻也。今
齒力漸衰，而談說醋梅，口中水出，態猶如故。且知梅
花清芬逸雅，歲寒獨秀，其見賞於高人才士又如此。
嗟夫，噉其實，不知其花。知其花，不復能嗜其實。竊怪
夫今適知花，詠花者競出奇調，向久嗜實。詠實者，曾
無一人也。昔世尊以蓮花巧喻妙法，天台大師以權
實義釋之。為實施權，如為蓮故花，意在於實。開權顯
實，如花開蓮現，意須於權。噫，昔嗜實無詠實者，病在
不施權。今知權而多詠權者，功在於能忘實乎。顧權
實之不易辨也甚矣。為實施權，則權外無實。是故執
權為實者非也。泥權為權者亦非也。開權顯實，則實
外無權。是故離實求權者非也，捨權談實者亦非也。
今天下有談實者，大似說梅止渴，曹瞞伎倆已耳。夫
以梅為梅，不若以非梅為梅也。以非梅為非梅，不若
以梅為非梅也。梅一恆河也，恆河一梅也。捨魚龍人
天所見，固別無一河。捨諸君子所詠，豈別有一梅哉。
諸君子各詠梅花，自是梅花各鋪天匝地矣。興翁之
沈毅，僧持之穎拔，復從而後先賡之。若俱發明，則有
俱現。云何復問不相容者，斯之謂與，斯之謂與。諸君
子既借梅花，各寫所欲言，予借借而戲為之題。
<other>法華會義自跋</other>
嗚呼，圓頓妙法，曠劫難逢。繄我愚蒙，何緣幸遘。每一
披閱，恍若夙聞。豈非普賢威力及釋迦守護之功邪。
智者大師，不可復作。後賢堅執，鬥諍滋生，圓融絕待，
法門幾成彼此是非情見。弘之者，城塹益高益深。望
之者，疑畏日新日盛。耳聞目擊，扼腕痛心。不揣疏庸，
聊為介紹。舉筆於己丑十一月初五日。甫成一序，病
臥半月。至十九日，方得勉強從事。旦夕孳孳，手不停
書，目不停閱。臘月二十六日，僅完會義八卷，歇節三
日。庚寅元旦隨試筆，又歷一月告成。共計會義一十
六卷，足運心力六十八日。嗟嗟，古人一炷香，朗誦華
嚴一部。旭也鈍，矻矻乃爾，可嗤矣。然誘接初學，令得
漸悟法華實相，不終按劍，亦不望洋。則釋迦普賢，及
與智者，必愍旭之鈍置，而益鑒旭苦心也夫。
<other>占察疏自跋</other>
憶辛未冬，寓北天目。有溫陵徐兩海，法名弘鎧，說此
占察妙典。予特遣人往雲棲請得，展讀之，悲欣交集。
癸酉冬依經立懺。乙亥夏講演分科。是時即有作疏
之願。病冗交沓，屈指十五年來，梵網，佛頂，唯識，法華
皆已註釋，獨此夙願，尚未填還，可歎也。今庚寅年，閱
世已五十二歲，百念灰盡，偶同志數人，仍來結夏北
天目，究心毘尼。予念末世，欲得淨戒，捨占察輪相之
法，更無別塗。爰命筆於六月朔，越十四日成稿。輸一
滴以益大海，捧一塵以培須彌，雖無補於高深，庶善
鑽於乳酪，公我同志，共享醍醐。
<other>菩薩戒本經箋要自跋</other>
予述梵網合註，已將此經所有開遮持犯，盡會入十
重四十八輕矣。比因黑白月誦此本，有堅請箋釋者。
予恐犯重繁過，辭之再三。更請曰，末世鈍根，或不能
遍閱合註。若不令誦者略知大意，豈不犯無知罪乎。
於是勉箋其最切要處，以便初學。若夫菩薩比丘，自
應遍學大小律藏，即菩薩沙彌及優婆塞，亦應廣學
大乘經律。豈容守此一滴而棄大海哉。
<other>金剛經跋</other>
金剛般若大旨，應無所住而生其心一語，足以蔽之。
蓋無住，正所謂應住。生心，正所以降心也。而生心二
字，尤為下手工夫。以凡外不生出世心，故恆住生死。
<pb n="207"/>
二乘不生上弘下化深心，故恆住涅槃。唯菩薩不住
六塵而行六度，故能如所教住，名第一義住，亦名住
於佛住。試玩經中勸生心處，不一而足。如云發阿耨
多羅三藐三菩提心。又云應如是生清淨心。又云信
心清淨，則生實相。又云為利益一切眾生，應如是布
施。又云以無我無人無眾生無壽者，修一切善法。乃
至於法不說斷滅相等，而中閒一處，直云應生無所
住心。由是觀之，若不生心修六度，則住斷滅相矣。故
余嘗謂此經，以實相為體，觀照為宗，文字為用。舊云
無相為體，無住為宗者，非也。
<other>題畫</other>
見山忘道，古人所訶。況著意描山水，作古董玩具邪。
畫者求者，各領三十棒。雖然，心外無法，滿目青山。果
然會得，一切法趣畫，坐畫道場，轉畫法輪，度畫人物，
證畫佛像。則予三十棒，便是普賢廣興供養矣。
<other>題邵石生集陶近體三則</other>
古今奇絕詩文，無非各從良知變現。而昧者以為定
屬古今，不知皆吾自心影也。故為詩文所用，不能善
用詩文。此集真善用陶者乎。雖曰陶詩，實邵影耳。（其一）
戛玉敲金，非以其工也。鎔凡鑄聖，非以其才也。苟
壅其血脈，臂不能使腕，腕不能使指。況身外物乎。苟
達其性情，龍可豢，虎可馴，況詩句乎。雖然，龍虎特易
伏耳。不善用詩句，則詩句之怒，殆有甚於龍虎者矣。
（其二）邵非不知自律也，集陶者忘其自也。邵非不知
仍陶也，為律者，忘其陶也。忘自陶亦自矣，忘陶自亦
陶矣。天下有不忘而能用者乎。手忘故持，足忘故履，
目忘故視，口忘故語。莊子云，魚相忘於江湖，庶幾近
之。夫忘其用，乃為大忘。亦忘其忘，乃為大用。邵君其
當進於此乎。
<other>題鐵心橋冊</other>
大佛頂經明眾生色陰，不過堅固妄想以為其本。夫
妄想謂之堅固。則非堅固明矣。是以山可移也，海可
竭也，金石可令流也，世界可壞空也，乃至虛空可消
隕也。何有於區區一橋者乎。橋有鐵心，猶人肉團耳。
鐵尚可盜，則肉團可易奪，益不難矣。肉團一期質礙，
尚不難易奪，則緣影之乍生乍滅者，尤不難矣。是故
緣影非唯不是真心，亦復不是妄想也。夫妄想者，無
體無相，無方無所，而遍為五陰作本者也。是以雖甚
不真，亦甚難奪也。眾生無始以來，用此妄想，牢不可
奪，唯佛能不奪而奪。所謂令其妄想作佛，妄想念佛，
唯以不可奪之妄想，即令還念不可奪之本性，此所
以為究竟堅固首楞嚴王三昧也。儻捨妄想，別覓真
心念佛，何處更有真心可得。儻以不念為真，則又墮
在空散消沈，及枯槁妄想窠臼中矣。故曰，斷除妄想
重增病，趨向真如亦是邪也。若以妄想心，熾然念佛，
是謂舜若多性可銷亡，爍迦羅心無動轉。
<other>題之菴凍雲圖</other>
經明一切因果，世界微塵，因心成體。夫心既舉體為
一切因果世界微塵矣，更喚何者為心，又喚何者非
心。故心也者，不可為典要，唯變所適者也。然唯變所
適，而終不可變也。宣聖有得乎此，知此心性，不唯不
可目為器，亦復不可目為道，但云智及之，仁能守之
而已，知之，好之，樂之而已，我非生而知之，好古敏以
求之而已。學而時習之。學之，問之，思之，辯之，行之而
已。涉江居士目其菴曰之菴。問廬山靜主湛公曰，如
何是之菴景。公曰，納曩住仰天坪，雲凍於山腰，雨霈
於山足，日朗於山頂。其之之變態乎，涉江喜，遂圖之。
予曰，吾人介爾一念，頓具十界，百界，千如，理具事造，
無餘無欠，炳然齊現，而無事安排也。如一念，一切諸
念亦如是。如心法，一切色法亦如是。如實法，一切假
名亦如是。是謂之菴，之凍，之雲，之筆，之墨，之紙，之腕，
之主，之客，之緇，之素，之能，之所，一一無非之之全體
大用也，五眼不能盡觀也，五耳不能盡聽也。無之而
<pb n="208"/>
非菴，無菴而非之也。湛公，涉江各各大笑，而以之圖，
歸於念之，佛之子若。
<other>恆正上座受持朱元介所書經跋</other>
世之宰官，略有五類。一乘大願輪，上弘下度。此已悟
無住生心之旨，能普門示現，恆以八大人覺，自覺覺
他者也。二已有省發，未斷習染。一念之誤，偶墮洪福，
仍能不忘本因，在欲思脫。山谷東坡是也。三夙向三
寶，植福根深，今享宰官，雖未頓悟心源，而極力弘護。
陸五臺是也。四宿為苦行僧，道眼未明，塵心未斷，見
榮貴境，深生欣慕。雖乘苦行善根，遂獲如願，而縱恣
五欲，不能自拔，則朱元介是也。五本不信三寶，因信
福善，獲宰官身，往往自高自大，不知皈依奉持戒品。
其仍行世善者，復受修羅鬼神雜報。若恣行諸惡者，
永墮三塗而已。大集會一切菩薩，向世尊痛哭流涕，
發大誓願，未證無生法忍已前，懇佛加護，寧墮地獄，
不為王臣宰官。蓋深見富貴過患，墮落十不啻九，昇
進百無其一故也。嗟乎，富貴浮雲耳，何能陷人。朱元
介之陷溺，不在為狀元時，在為匡山老僧時矣。然陷
溺中，猶能書此法寶，所稱食少金剛，畢竟不消者，非
邪。此經謂如來說一切法，皆是佛法。又謂佛法即非
佛法，是名佛法。元介能知此義，將錯就錯，就路還家。
富貴陷溺之塗，何異普門示現之像。惜元介往矣，予
為跋所書經，聊作未來得度因緣。所願後之閱是經，
見是跋者，未為宰官，勿欣其榮，蹈其覆轍，已為宰官，
急用此為殷鑒，早圖就路還家可也。恆正上座，日持
此經，兼念阿彌陀佛，專求淨土，豈有誤墮之懼。恆公
不墮元介覆轍，元介必隨恆公登樂土矣。予損己利
人，未階一心不亂，獨宰官窠臼，勘破已久。將來必與
恆公元介共晤言於珍池寶地。記取今日此語，共印
之世尊大士，何如何如。
<other>題樂愚尊宿付囑朱本蓮十八高賢卷</other>
出家大丈夫事，非王侯將相所能。念佛又極圓頓事，
非尋常禪教律師所能也。遠公髫年，文名藉藉。出家
後結社東林，天子不能屈其節，真萬古高蹈。無怪乎
十八高賢，同心宗仰。而陶謝名士，僅曳裾門外也。後
世釋氏之學漸衰，禪講律師，無不仰一二宰官，售知
人世。嗚呼，以視遠公何如哉。己巳秋，曾晤樂愚尊宿。
觀其稜稜骨氣，猶有先輩風。較近時齷齪寒酸，及趨
炎附勢者，勝百千倍矣。公有志中興蓮社，從匡山攜
得此卷，不付緇門徒輩，獨付朱居士本蓮。或深見緇
門無可付囑，而居士素有出塵志。又二子皆先薙髮，
三人中有一人焉，能脫時流惡習，復振遠祖家風者
乎。
<other>余一素居士楷書華嚴大典跋</other>
大方廣佛華嚴經者，直顯吾人現前一念之心性也。
心性體無對待，故大。相無欠缺，故方。用無邊涯，故廣。
心性本無不覺，曰佛。本無不含，曰華。本無不顯，曰嚴。
眾生迷此，枉受輪迴。如以大千經卷，閉微塵中。諸佛
菩薩悟此，得大解脫，如剖微塵，受用大千經卷。是以
正覺初成，海印炳現。十會不離剎那，一處頓周剎海。
重重無盡，似帝網明珠。法法互融，若秦鏡涉影。隨舉
一字，悉具六相十玄。苟悟片言，必徹千如百界。圓融
行布，分之而愈合。事理性修，混之而愈著。吞教海之
萬流，混同一味。派禪源之涓滴，廣注百川。故龍樹始
謂利根，自許超佛。既睹龍藏，不覺喪吾。況末世之諓
諓者邪。邇年周籍湮埋，諸侯僭竊，甚至陪臣執命，全
未聞禮樂影響。竊為大言欺世曰，善財五十三參，正
眼看來，未免刺首入膠盆。超脫漢子，那得有如許落
索。噫，此野夫吃脫粟飯，笑傲王公，寧止夜郎王而已。
一素既能莊嚴此現前一念，華嚴性海，豈有不直下
承當，又豈有得少為足哉。
<other>西有寱餘自跋</other>
戌子幻寓葉園。名漫藁。為西有寱餘，蓋雖念念思歸
<pb n="209"/>
樂土，而利人之夢仍未忘也。己丑秋。歸臥靈峰。庚寅
冬辛卯夏，復鼓脣祖堂長干兩地。逮壬辰秋，波旬效
力，助破夢中利人之想。萍漂吳水，楩泛吳波，寱語從
此息矣。此後如孤雲野鳥，雖同在無明長夜中，別是
一番幻夢。縱有啼笑，不容復續此編。
<other>較定宗鏡錄跋四則</other>
聖賢示現出世，覺悟群迷，不得已而有言。言此無言
之旨，即文字非文字，不離文字而說解脫，豈非實相，
觀照，文字三般若，本非一異並別可思議哉。永明大
師，相傳為彌陀化身，得法於韶國師，乃法眼嫡孫。宗
眼圓明，梵行清白。睹末運宗教分張之失，爰集三宗
義學沙門於宗鏡堂，廣辨台賢性相旨趣，而衡以心
宗，輯為宗鏡錄百卷，不異孔子之集大成也。未百年
法涌諸公，擅加增益，於是支離雜說，刺人眼目。致袁
中郎輩，反疑永明道眼未徹，亦可悲矣。予生也晚，不
遇先輩宗匠，但留心己躬下事，已三十餘年。又時尋
了義至教，頗窺一線。閱此錄已經三遍，竊有未安。知
過在法涌，決不在永明也。癸巳新秋，刪其蕪穢，存厥
珍寶。卷仍有百，問荅仍有三百四十餘段，一一標其
起盡。庶幾後賢覽者，不致望洋之歎，泣岐之苦矣夫。
（其一）西土諸祖，宗說兼通，故能續佛慧命，普利人天。
此土如北齊南嶽智者杜順，未嘗不以禪關為本。達
磨六祖，五宗諸老，未嘗不以聖教為印。斷未有師心
自是可名禪，算沙數寶可名教者也。降至唐末五季，
禪教相非，性相角立，台賢互訕，甘露反成毒藥矣。永
明大師於是乎懼，爰成宗鏡百卷，以詔後人。雖被法
涌雜糅，然具眼者觀之，金沙可立辨也。如百兩真金，
投以十兩鋀石，頓失光彩。一斛白粲，投以數升稗穀，
遂覺蕪薉。苟去其鋀稗，金之光彩如故，米之精粹不
改也。嗟嗟，後賢未獲差別法眼，慎勿於先聖著作，妄
事增益也哉。予手點此錄，於今四遍。每尋討必有新
益，實是觀心之助，斷不可作世閒文字道理會也。雖
然，愁人莫向無愁說，說向無愁總不知。俟之子期而
已。（其二）古人云，依文解義，三世佛冤。離經一字，即同
魔說。蓋至言也。自禪教分門，佛冤魔說遍海內，非古
佛現身，實未易救。細讀宗鏡問荅引證，謂非釋迦末
法第一功臣可乎。然唯徹悟無言之宗，乃能曲示有
言之教。今人須藉其言，以契無言，始不死於言下。儻
直以是為宗，而不知離指得月，縱解悟了了，仍是三
世佛冤耳。昔宋太祖欲伐江南，後主遣一辯士謁見
曰，江南事陛下如事父，奈何以父伐子。太祖曰，父子
異居可乎。辯士愕然，無以為對。噫，讀宗鏡不悟心，吾
恐遇閻老時，其為愕然者多矣。然設使棄而不讀，又
何異因噎廢飯也。（其三）教下人不肯坐禪，與坐禪人
不肯學教，雖其師匠之過，亦由人未發真正大菩提
心也。夫大菩提心，未有不知痛為生死大事者也。果
為生死大事，安肯以文義相對，以暗證自守乎。如欲
至長安，口必諏道，足必不停。諏而不走，終不能到。走
而不諏，必遭岐曲。今之封文義者，何異諏弗走，守暗
證者，何異走弗諏邪。嗚呼，以是求出生死，成無上道，
難矣。宗鏡一錄，既示厥道，復加痛策，可謂徹底慈悲。
設復借之以資談柄，是猶據榻看皇輿考及長安志，
廣向村儂誇說途中都中諸事，非不可惑動愚夫。吾
恐一遇曾到長安之人，必不勝懡㦬者矣。
<other>裂網疏自跋</other>
起信論者，佛祖傳心之正印，法性法相之總持也。如
來以大乘阿毘曇付彌勒，摩訶般若付文殊。般若破
執有而顯妙有，毘曇破惡空而顯真空。一音所宣，曾
無異旨。佛滅五百年後，異見滋生。馬鳴大士，應佛懸
記，重興正法。始則示為計我外道，後乃廣顯二空妙
宗，作無我大師子吼，破凡外二乘偏執，宗百洛叉大
乘經典，造略論，申暢一心二門。即生滅而顯真如，收
般若真空不空之妙旨。即真如而辯生滅，闡毘曇幻
<pb n="210"/>
有不有之玄詮。厥後龍樹依般若而造中論，還以空
義成一切法。護法依毘曇而解唯識，還以幻有顯二
種空。故知馬鳴龍樹護法三大菩薩，同契佛心，無稍
乖異。奈何依文解義，泥名相而昧旨歸，伐異黨同，豎
門庭而堅鬥諍，謬談聖旨，錯解真乘，千百年來竟同
長夜。哀哉末葉，誠可痛心。旭業障深纏，未登正位，夙
因微善，遊刃圓宗。客歲盡散學人，志圖修證。今春入
新安，寓歙浦迴龍，竊解茲論，凡十一日草疏成。是役
也，上藉諸佛菩薩馬鳴大師加被力，略無疑滯。又賴
允持循法主外護，無他緣。至於性相關頭，種種問辯，
則戒子堅密時公之啟予者多矣。
<other>吳大年居士書法華經跋</other>
法華經藏，深固幽遠，無人能到。非不能到也，於無人
中，妄計有人，所以終日行而不自覺也。苟達一切法
無我人眾生壽者，無法相，亦無非法相，則微塵剎土，
十世古今，總是一部妙經。佛子住此地，即是佛受用。
常在於其中，經行及坐臥，又何能到不能到之可分
別哉。靈山會上，深歎一念信解，及受持書寫功德，非
虛話也。大年居士，書妙典至三部。孫粲如珍藏供養。
蕅益道人展閱隨喜。到邪，未到邪，勿措思議可也。
<other>書吳孟開居士泊岸卷後</other>
分段為此岸，則有餘無餘二種涅槃為彼岸。變易為
此岸，則無住大般涅槃為彼岸。夫唯無住，則無所不
住。亦唯無所不住，方成無住。故曰，不彼岸，不此岸，不
中流而度眾生。又曰，在天同天，在人同人。審如是，何
往非岸，何岸不可泊哉。是故不必問所泊何岸，第問
能泊何法耳。以愛見泊，所泊無非生死岸也。以空觀
泊，所泊無非二乘岸也。以六度萬行泊，所泊無非菩
薩岸也。以甚深般若泊，所泊無非實相法界岸也。孟
開之築泊岸軒也，蓋孝思也。有世閒孝，未離愛見也。
有出世閒孝，空觀幻度相應者也。有出世閒上上孝，
甚深般若是也。孟開齋戒已久，非甘為世孝者。由出
世孝，遵出世上上孝，則是軒也，其般若舟乎。願居士
乘是舟，以佛度為桂棹，以佛行為蘭槳，以諸佛洪名
為高帆，以往生諸佛淨土弘願為迅風，則必與尊人
同泊華池珍岸，然後盡十方世界，無非樂土矣。
<other>書知足歌後</other>
木必具火，遇緣乃發。心具般若，亦復如是。老病死生，
皆發般若之勝緣也。愚夫習氣重，善根薄，如溼木不
能發火。唯往昔久種善根，生平惑業輕眇者。雖不見
其勤修，而千年暗室，一燈頓破。讀濟翁知足歌，信矣。
子孟開，篤信三寶。孫真信，幼而茹素，般若心燈，正未
有艾也。錫類之義，孝慈皆然。吾深為之助喜。
靈峰蕅益大師宗論卷第七之二
<sarticle><article>靈峰蕅益大師宗論卷第七之三</article></sarticle>
<other>疏一</other>
<other>化持滅定業真言一世界數莊嚴地藏聖像疏</other>
釋迦佛謂定業不可救，所以寒造罪之心。地藏菩薩
說滅定業真言，所以慰窮途之客。旭少習東魯，每謗
西乾。承觀音大士感觸攝受，後聞地藏本願尊經，始
發大心，誓空九界。今得與僧倫染神乘戒，皆慈願冥
加，不可誣也。爰念娑婆獘惡，惑業苦三，如惡叉聚。無
上醍醐，悉成毒藥。持律者唯事衣缽，作犯止持，茫無
所曉。習教者唯事口耳，禪那理觀瞀無所得。參宗者
流入機境，播弄精魂，心佛真源，毫無親證。淨土一門，
稍切時機，亦苦多成退托，未合不思議大乘。良由業
重障深，濁智流轉，雖有聖者，末如何也。唯地藏慈尊
悲深願重，專愍剛強，尚能轉我當年殷厚邪心，使得
正信出家，豈難轉大地眾生無知過犯，使歸真際乎。
故於三寶前發心，欲造萬佛銅殿，中供大士，永鎮九
華。爰受一食法，結百日壇，持滅定業真言五百萬。又
化大心緇素，或持十萬，或百千萬，共成十萬萬，表三
千大千世界數，以其總數，供大士像中，作盡未來廣
<pb n="211"/>
化十方左券云。
<other>造毘盧佛像疏</other>
世人侈談無相理，不達實相印，謬以豁達空為清淨
法身。誰知微妙淨法身，具相三十二，托事表法，華藏
玄門。此所以末法時，以造佛形像為第一功德也。莊
嚴土木，即莊嚴法身。十身相海，全在一微塵裏。是故
一塵之施，可以入如來無盡相好光明。而一瞻一禮，
可以證如來無邊功德海藏。某開士既欲塑毘盧像，
但作如是觀，不患助緣無人。諸上善，設欲悟如是理，
但種此緣因，不患正因不顯。此緣若就，此觀若成，方
信毘盧遮那佛，願力周沙界，熾然說法，無有閒歇也。
<other>寫書本大藏疏</other>
爰自法流東土，綿延千五百餘年。三藏所攝，幾七千
軸。巍巍乎雪山王，眾藥皆備。浩浩乎大海水，眾寶悉
充。健步者不能躋其巔，善遊者不能測其量。又奚怪
仰視而足心酸澀，望洋而驚怖無極者哉。然普賢行
願品云，書寫經卷，積如須彌。夫過量事，唯過量人能
辦耳。說者曰，佛法無多子，何用此一落索為。咄，無離
文字說解脫也。果薦無多子佛法，一大藏亦豈屬多
否。即令不識一丁，正自落索不少。當知多少有無，俱
是虛妄分別。嘗慨習教者，置向上於罔聞。坐禪者撥
佛法為外物。何異療饑畫餅，之楚北轅邪。龍居月心
開士，於此事已信得及。自謂根性駑劣，機緣未偶，乃
以持戒為要行，淨土為指歸，并欲悉書一大藏教為
助緣。此真今時不思議事也。學禪不毀戒，是今第一
不思議。又不非淨土，是今第二不思議。又不埽教，是
今第三不思議。又大藏閱者罕竟，何況能書。是尤古
今大不思議也。如是發心，已入過量人數。當見一錙
一銖，莊嚴法海，即檀度而為般若。是名不思議檀。一
點一畫，悟入真源，即書寫而為修證，是名不思議書。
如是若檀若書，本因果報，同入不思議解脫境界。而
余以數量人，言此過量事，亦復不可思議也。
<other>刺血書華嚴經疏</other>
予讀華嚴，至善財見普賢一毛孔中，悉有微塵數佛
剎，海會圍繞，遊歷經微塵劫，終無有盡。抑何身相之
不思議也。及普賢自述願王，則云，剝皮為紙，刺血為
墨，以髓為水，析骨為筆，書寫經卷，積如須彌。故知非
殊勝大行，無以嚴毘盧法界。非一乘妙法，無以圓廣
大願王。苟於一乘妙法，深心信解，依解起行，當知華
藏莊嚴，豈唯在普賢一毛孔中明見，亦即於吾人介
爾心內薦取。此月心開士所以矢志刺血書寫也。八
十一卷，可八月奏成。於中若紙筆、若香、若莊嚴成就、
若飲食供饌，須十三金。表此世界，適當第十三重也。
每金作十緣，表十界也。每緣作十分，表十願也。一一
願，咸攝十界。一一界，總周剎海。俾施者受者，互融於
帝網光明。而若法若財，交映於雜華瓔珞。
<other>永慶寺平治道塗疏</other>
持地菩薩平地待佛。佛摩頂謂之曰，善男子，當平心
地，則世界自平。此為事度人，示唯心法門，令因事入
理也。唯茲事理二塗，混不類，分不開。以平地之法平
心，一切唯心。以平心之法平地，一切唯地。唯心雖妙，
猶待於麤。唯地之妙，始稱絕待。且如永慶山前一條
大路，本來坦坦，何須更平。然高下之見未忘，斯平治
之功可效。功雖有作，行實無為。行積於無量劫波，心
開於一言摩頂。因該果徹，唯是一乘。儻離地談心，心
復烏有。畫空作繪，非圓頓乘。是役也，一磚一礫，同證
究竟寂光。一兩一銖，悉入首楞三昧。
<other>靈巖寺請藏經疏</other>
一切如來，從無言說道，方便說法。一切菩薩，從語言
三昧悟入無言，言說性空，是真解脫。若離文求理，即
暗證癡禪，非正法眼藏也。予本棄儒學佛，亦妄謂單
傳之道，實出教外，一味作蒲團活計。一切經論置諸
高閣。後見真寂、博山等耆宿，反照古今得失，方知末
<pb n="212"/>
世禪病，正坐無知無解，非關多學多聞。與唐宋學人
厥證相反。依文解義，三世佛冤。離經一字，即同魔說。
善知識語，誠不我欺。學而不思則罔，思而不學則殆。
儒宗實語，亦於此益信。乃發心遍閱大藏，備採眾藥，
自療療他。適欲先註梵網，提律學綱宗，以鬮問佛，定
安居處。乃九鬮中。獨得靈峰山靈巖寺之百福院。擬
於此一年註經，仍向他方，完閱藏初心。有六具周沙
彌，捐資若干，倡請大藏，留予久住。雪航法主，為集眾
緣，令此無佛法地，忽作六種震動，冤與魔而並遣，罔
與殆而雙袪，佛印儒宗，交蘆倚樹。信心緇素，誰不為
之助喜也。
<other>化念阿彌陀佛同生淨土疏</other>
自唯心本性之理不明，學道者率尚玄理而薄事相，
甚至認斷空為寂光，疑西方為非實，相與判作權乘，
視同烏有。於是不可思議功德，終成難信之法，長溺
迷津，可勝痛哉。不知事理一致，生佛同源。八萬四千
相好光明，顯然在十萬億方，即灼然居一真心內。心
既豎窮橫遍，土亦豎窮橫遍，佛亦豎窮橫遍。既不信
佛土之實，又寧知心性非虛。若真悟心性本源，則了
達十界染淨，咸由一心。心染故六趣昇沈，娑婆之惡
境宛然。心淨故一道清寧，極樂之莊嚴法爾。奈何於
娑婆則見其有，於極樂則惑其無。又高稱圓頓，哆談
無礙，以忻厭是迂塗，取捨為兩橛。然果悟圓宗，忻厭
何嘗不圓，果證無礙，取捨亦豈有礙。必欲離淨土而
談唯心，捨彌陀而言本性，橫隔自他，割裂事理，如實
料簡，僅成惡取空見。豈若熾然存念，決定求生，了則
念即無念，生即無生。不了亦無念之念，無生之生。以
諸佛心內眾生，念眾生心內諸佛，不問智愚，咸歸覺
海。一念相應一念佛，念念相應念念佛。佛是本覺，念
是始覺。始本相合，當下究竟，能所歷然，能所性絕，至
圓至頓，真實無礙，超越一切法門，名為三昧中王。此
六方調御，所以極力稱揚，歷代祖師，所以盡心修勸
也。勝超大德，矢修淨業，欲使大千眾生，各各承當此
事，爰立大冊，廣勸緇素。或自念，或轉請，或以口讚，或
別冊襄，自念則念念吻合佛性，化人則人人頓會菩
提，用心善且廣矣。特序之，為同有佛性者告。
<other>象巖禪人化齋十萬八千僧疏</other>
人但知佛法重，不知僧之重也。但知僧以佛法重，不
知佛法以僧重也。無僧則法輪息，法輪息斯佛慧命
絕矣。故較福田於末世，無尚供僧也。僧固不同，有真
實僧，有清淨僧，有啞羊僧，有無慚僧。夫真實名勝義，
清淨名世俗。非勝義則世俗不尊，非世俗則勝義無
寄。故應真大士，地上菩薩，每現身世俗中。不但同修
清淨，亦且混跡無慚。所以警肉眼凡夫，令知僧相不
可忽也。是故為僧者，應善自料簡，誡無慚、啞羊之行，
由清淨而進真修。供僧者，應一切恭承，視啞羊、無慚
之儔，如真實之偕淨侶。然後觸目所遇，罔非勝田。職
此之由，感賢格聖。儻心生分別，雖供五百羅漢，不如
值一凡夫僧矣。象巖開士，欲置僧田百畝，歷三祀未
成，因詢余所以難成之故。予為屈一指曰，僧田置，必
代得善繼，否非廢則私。又為屈第二指曰，一畝半畝
人畏不前。又為屈第三指曰，菴田不遍十方，狹且陋。
開士憬然曰，然則當如何。余曰，莫若放開懷抱，直下
消豁，普化若腴若瘠之人，等供在彼在此之眾。一文
一粒，總投勝田。杜未來愚人私廢造業之愆，開現在
是人多寡隨心之善。馴致之數奚止十萬八千，地奚
局江左浙右，時奚限三載告完。念念中普與法界含
識供養法界僧寶，盡未來際，無有疲厭，一一檀那，一
文一粒，悉能遍供一切僧伽。一一僧伽，一齒一頰，悉
能遍受一切供養。論施福洪纖無礙，論受用凡聖交
參。只此現前日用，的是普賢所行境界。其諦信力行
之。
<other>募刻校正梵本諸大乘經疏</other>
<pb n="213"/>
竊觀初祖傳道，楞伽印心。五葉流芳，金剛證悟。蓋真
能解脫文字者，方為寂滅言辭也。西來大意不明，東
土群兒失眼。以魔說而擬解佛冤，以不通而妄稱不
立，自他俱誤，宗說兩傷。嗟乎，昔日欲豁醒沈酣，秖貴
點開生面。今日欲力振時弊，必須率由舊章。譬如為
聖為賢，舍六經四書無準的。成佛作祖，唯大乘經典
為司南。顧法道陵夷，淆訛匪一，不但不能如教起修，
抑且不能善解義趣。不但不能善解義趣，抑且不能
校正文言。如梵網戒經，僧徒傳誦，而錯謬尤多。金剛
般若，舉世受持，而增損愈甚。法門衰替，有自來矣。嗚
呼，末世行人，根日鈍，障日深，空腹高心，盲修瞎鍊。既
同夜即之誚，且落無聞之殃。非具總持者，校其差遲，
正其文義，何以開發妙解，策進真修也哉。蓮洲居士
覓此諸經，校正善本，手書重梓，用廣流通。誠希有良
緣，最勝法喜也。大心緇素，感深今昔者，其蚤暮速成
之。
<other>化鐵地藏疏</other>
洪鐘具無邊音性，一擊而頓徹鐵圍。地藏圓同體大
悲，瞻禮而頓蒙與拔。幽冥之覺悟可期，現在之障緣
宜轉。靈峰心懷禮公，既已鑄鐘打鐘，復思是像作像。
雖丹青刻畫，咸皆性同虛空，而鍊就純鋼，可表堅固
不壞。四德非塵，藉一塵而圓顯。三身無像，即影像以
妙彰。寄語高賢，共行檀施。助鐵者，如正因心發，法身
妙果可登。助炭者，如了因心發，般若光明可悟。助食
用者，如緣因心發，解脫神通可基。從大士而發其心，
正是全性起修。由眾信而成此像，正是全修在性。如
是事，如是理，如是因，如是果，真語實語，諦思諦行。
<other>五蘊禪人掩關化供給疏</other>
從古學人，未有不撥草瞻風，廣參博訪者。未聞枯守
一室，能坐進此道也。然具眼乃可參方，力學方能具
眼。顧力學之法，或決擇於師友，或藉境以鍊心。至若
咿唔一室，又力學之變局也。五蘊禪人擬閉關習教
律。從關轉關，在禪人決當，由世界而忽悟。對治之益，
因事成事。在善信正可借外護而密操教授之權，直
待翻轉關捩子時，方信自他功德，皆不誣矣。
<other>涵白關主禮懺持咒募長生供米疏</other>
迷真起妄，誰不造業。業有輕重，果報隨之。於中轉重
令輕，轉輕令盡，獨賴有懺悔一門耳。重業而能深悔，
業遂冰消。輕罪而不革心，終成定業。故經歎二種健
兒，一不作罪，二作已能悔。不作罪，固是穩當。作而能
悔，悔力若深，彌稱勇健。三世諸佛，始從名字初心，極
至等覺後際，罔不以五悔為進修方便。當知作法懺，
能滅業障。取相懺，能滅報障。無生懺，能滅煩惱障。三
障圓滅，三德圓成，三身圓顯，直捷痛快。所謂屠刀放
下，便成佛也。涵白開士，痛念前非，善思補過。擬掩關
普為法界眾生，改往修來。當知甫發此心，定業已轉。
予為授大悲心咒行法，并授地藏菩薩滅定業真言，
總為淨除根塵習氣種子之良藥，勤行之六時不缺，
一心不亂，則自度度他，法皆具足。勿憂助道乏緣也。
人誰不有無量業，誰不欲與真實行人同入懺摩清
淨海中。隨喜一法，無俟他人勸也。
<other>玄素開士結茅修止觀助緣疏</other>
教觀之道不明，天下無真釋。如學思之致不講，天下
無真儒也。儒之道在盡心知性，故篤行一事，必在學
問思辯之終。大易略思辯，益以寬居。寬居即思辯異
名也。以其心領神會，故曰寬以居之。以其善巧決擇，
故曰慎思明辯。聖學淵源，必須向此關透去，方無鹵
莽滅裂之虞。佛道以見性明心為指歸，以信行法行
為方便。信行秉教，豈廢觀心。法行觀心，豈容離教。是
以西天諸祖，無不貫通三藏，深入諸禪。南嶽天台，弘
通般若法華，亦未嘗不以觀心為要。目足並運，入清
涼池，否則鑽他故紙，終招說食數寶之譏。冷坐蒲團，
未免暗證無聞之禍。學不思則罔，思不學則殆也。法
<pb n="214"/>
流東土，門庭漸岐。立法者本屬一時救病權宜。展轉
相傳，遂成水火。宗教相非，性相相角，台賢相排。原其
故則各是，執其辭則並非。而又教下之人，罔思修證。
宗乘之士，多落險塗。致令行果無成，教道幾熄。惟台
嶺一宗，始從智者章安，中歷荊溪四明諸老，近復得
妙峰幽溪諸大師，相繼而興，教觀雙舉，信法兩被，故
能超賢首慈恩諸教之觀道寥寥，亦勝曹洞、臨濟等
宗之教法貿貿。東南一絲，信可繫佛法九鼎於不墜。
末世津梁，捨此安從邪。玄素開士，儒林雋雅，忽悟無
常，頓從剃落。依棲台嶺，足不出幽溪之戶者數年。抱
病參求，晨昏不廢學問思辯之功，可稱弗得弗措者
矣。篤行一事，今正是時。擬遵如來顧命，以頭陀行，住
阿蘭若。但欲正修，先須方便。五緣之內，四事為先。是
在有志為真儒者，助成此真釋事業。余每謂非真釋
不足以治世，是以一切三寶，常能擁護世閒，而真儒
亦足以出世。是以一切有道國王大臣長者居士，常
能憶持佛囑。具正眼者，必能深達此意，知世閒福田
有在矣。
<other>刻占察行法助緣疏</other>
易曰，積善之家，必有餘慶。積不善之家，必有餘殃。書
曰，惠迪吉，從逆凶，惟影響。作善降之百祥，作惡降之
百殃。因果報應之說，未嘗不彰明較著於世閒也。但
儒就現世論，未足盡愚者之疑情。自釋典入支那，備
明三世果報，益覺南宮所悟，及孔子尚德之稱，事理
不誣。然三藏權詮，祇明因緣生法，未直明因緣無性。
故云，佛能轉一切業，不能轉定業。逮大乘會中，始廣
明格外深慈，建勝異方便。依萬法唯心、緣生無性之
理，設取相無生二懺，以通作法之窮。然後罪無大小，
障無淺深，依教行持，悉堪消滅。如赫日當空，霜露頓
收也。昧者謂重罪許懺，開造罪門，蓋不惟罔識佛菩
薩之弘慈，亦豈知儒者之了義。孔子曰，過而不改，是
謂過矣。憂悔吝者，存乎介。震無咎者，存乎悔。蓋明示
人以自新之端矣。夫罪有重輕，事非一概。世法不能
治，佛法治之。作法不能治，取相治之。取相不能治，無
生治之。則究竟離苦解脫之法，不得不歸功佛門。又
不得不歸功觀音地藏諸大士也。觀音應十方世界，
尤於五濁有緣。地藏遊五濁娑婆，尤於三塗悲重。如
父母等愛諸子，而於幼者及無能者，尤所鍾情。此占
察善惡業報經，誠末世多障者之第一津梁也。堅淨
信菩薩殷勤致請，釋迦牟尼佛珍重付囑。三根普利，
四悉咸周。無障不除，無疑不破。三種輪相，全依理以
成事，故可即事達理。二種觀道，全即事而入理，未嘗
執理廢事。又復詳陳懺法，即取相，即無生，初無岐指。
開示稱名，觀法身，觀己身，頓同一致。乃至善安慰，說
種種巧便，不違實理。此二卷經，已收括一代時教之
大綱，提挈性相禪宗之要領，曲盡佛祖為人之婆心
矣。予依經立懺，程用九居士捐資，并募善信助成之。
此正欲立立人，欲達達人之極致也。誰謂學佛非儒
者分內事哉。
<other>萬缽緣疏</other>
一滴水耳，龍得之為雲為霧，普洽寰區。其功果在水
邪，在龍邪，抑非水與龍之功邪。謂功在水，則均此一
滴，胡遇曝炙而遂乾，渴人飲之不潤其舌。謂功在龍，
則置諸高原，尚不免熱砂之痛，宛轉之苦。謂功不在
龍與水，胡二物相遇，遂得相成，龍既不可思議，水亦
不可思議。噫，此可悟法界妙理矣，而更可喻修證要
門。蓋水猶福也，龍猶慧也。水龍之性，即真如法性也。
儻水性非真如性，本不能周遍法界者。縱遇真龍，豈
能令其騰波湧浪。儻龍性非真如性，本不能神明出
沒者。縱遇真水，豈能令其變化飛騰。惟以稱性之龍，
御稱性之水，龍靈而水亦靈。以稱性之水，得稱性之
龍，水妙而龍更妙。福慧二塗，亦復如是。修福不修慧，
福則有漏，有為，有分劑，有窮盡。修慧不修福，慧則無
<pb n="215"/>
光，無燄，無力用，無莊嚴。惟以稱性之福，資稱性之慧，
如得水之龍，雖小亦不可欺。稱性之慧作稱性之福，
如遇龍之水，雖少亦不可盡。而福慧二輪，又以同一
法性故，皆不可思議。儻一塵福聚不等法界，胡能使
二錢微供，頓超匿王四十里燈。儻一念真明，不徹全
體，胡能使一放屠刀，便預賢劫千佛大數。是以修慧
必須真，莫類蛇虺之不能騰駕。修福不須擇，莫如海
鱉之但誇水多。然慧門嚴真偽之辯，取捨貴精。福門
融大小之岐，隨緣愈妙。所以出家三學，討究歸於師
友。日用四事，供膳托於檀那。師友必擇而後精，檀那
必等而後普。欲行等慈，誠莫若萬缽緣之設矣。人輸
一缽，為力甚易。集眾成萬，為福甚多。如一室中具足
萬燈，一一燈明，各遍室內。當知施一缽者，即已圓具
萬缽功德，又況燈燈相續，燄燄轉明。熟食除暝，功遍
一切。寧止萬缽功德而已。多亦法界，少亦法界。少法
界故，一缽不必愧其薄。多法界故，無數缽不宜見其
奢。古人云，善人行善，惟日不足。華嚴云，十大願王，無
厭無足。請於此法性海中，興大法雲，注大法雨，滴滴
總歸大海。莫問斯水何來，亦莫問斯水何去矣。
<other>蘊空精舍募建華嚴閣疏</other>
法流震旦，經帙琳琅，最富莫若華嚴，最簡莫若心經。
究其指趣，廣略互收。如心經照見五蘊皆空一語，人
皆知之，未審以何為照也。若照以邪慧，謂死後無相
為空。照以聲聞般若，則六分推析，覓我了不可得為
空。照以緣起般若，則體虛無性如幻如夢為空。照以
不共般若，則二邊叵得離過絕非為空。惟照以甚深
般若，則色等諸法，全即法界，體絕纖塵，量窮橫豎。遍
具遍含，無障無礙為空。依此修觀，則法法隨心，名觀
自在。塵塵圓具，亦名普賢。妙智融徹，亦名文殊。大慈
普覆，亦名彌勒。法身真常，亦名毘盧。上中下三部華
嚴，一語可蔽。巍巍寶閣，煥乎在心目閒。何俟謀諸土
水邪。然華嚴六相明宗，不有壞之，孰成之。不有別，孰
彰其總。不有異，孰顯其同。則土木一案，正十玄門所
謂托事表法生解也。惺凡，請以此自惺惺他。
<other>海燈油疏</other>
劫初人有身光，不假日月。身光漸減，日月出生。而日
月有時不照，則繼以膏火。此膏火功德，不惟等於日
月而已。日月屬悲田，燈火供養，悲敬雙具。又況地藏
大士，以無緣慈力，同體悲心，示居九子峰頭，遍救塵
沙含識。肉身靈塔，四海歸依。由是有海燈之供。當知
一莖光照，全彰自性妙明。緣善既孚，正了同顯。儻謂
是事相是塵緣無關修證者，則離事談理，離境覓心。
理若龜毛，心同兔角。誰與萬善莊嚴成兩足果哉。昔
有盜寺物剔佛燈者，尚感多劫身光之報。況以好心
施供，藉大士慈悲，俾燄燄普燭幽塗，方將續如來慧
燈，耀法界寶炬。若自若他，同開長夜幽關。又豈止生
死中樂報已邪。請速發心，毋貽後悔。
<other>九華芙蓉閣建華嚴期疏</other>
子每謂地藏本願一經，當與八十一卷華嚴並參。華
嚴明佛境界，稱性不可思議。本願明地獄境界，亦稱
性不可思議。一則順性而修，享不思議法性之樂。一
則逆性而修，受不思議法性之苦。順逆雖殊，全性起
修，全修在性，一也。一念迷佛界不思議性，則常寂光
土，應念化成刀山劍樹爐炭鑊湯。一念悟地獄不思
議性，則泥犁苦具，應念化成普光明殿，寂滅道場。迷
悟雖殊，性德無增無減，又一也。然性德雖無增減，非
逆順不屬迷悟。而迷之為九界逆修，遂感分段變易
二死苦報。悟之為佛界順修，遂成菩提涅槃二種轉
依。迷為三惑，悟為三智。逆修為十惡五逆，順修為六
度萬行。生死為三界四相，轉依為三身四德。苦即法
身，惑即般若。業即解脫，諺謂推人扶人，只是一手。讚
人毀人，只是一口。大佛頂謂如水成冰，冰還成水。詎
不信然。然則芙蓉九朵，信可與華嚴九會同其表法。
<pb n="216"/>
豈謂地藏本願經，僅談地獄因果事相而已。況華藏
世界，安住大蓮華中。如來成道，亦坐寶蓮華。而優缽
羅波頭摩等地獄，亦復名青蓮華赤蓮華。可見一名
一喻一事一法，皆悉具足十界。在當人迷悟順逆何
如耳。不思議法性，體非群相，不礙諸相發揮。又奚閒
於地獄及寂光哉。願諸開士，率諸檀越，即以此為順
修因緣，開發正悟，則鐵圍兩山，即是金剛菩提道場，
無令火燄幻作金蓮。斯大妙矣。
<other>九華山營建眾僧塔疏</other>
福田有二，曰敬曰悲。敬田以田勝。悲田以心勝。供舍
利而福等虛空，敬田也。澤及枯骨，萬世稱為仁主，悲
田也。一田功德，已不思議，況悲敬具足者乎。夫羅漢
四果，證入無生，永離我執。既入涅槃，不愛枯骨。凡夫
比丘，未斷思惑，儻尸骸暴露，則神識不安。神識不安，
可悲也。堂堂僧寶，可敬也。矧凡聖莫測，神聖淵府，龍
蛇混居。安知肉眼所謂凡僧，非即大士曲示乎。是故
隨供一骨，罔不具悲敬二田。九華為天下第一名山，
迺荒原暴骼，悚目傷心。予初到山，首以此事經懷。適
有眾耆快為鼓舞，不揣陋拙，倡作先聲。其有見聞隨
喜，無論若緇素，若少若多，既投最勝之因，必克無上
之果。敬則成佛道而有餘，悲則度眾生而無量。係以
偈曰， 僧相堂堂，福德之海。縱令朽骨，福性奚改。起塔
供養，應至梵天。況復丈許，詎云不然。大士示形，遍在
生死。青淤朽骨，黃金鎖子。彈指合掌，的的真因。誰為
證佐，妙法華經。 
靈峰蕅益大師宗論卷第七之三
<sarticle><article>靈峰蕅益大師宗論卷第七之四</article></sarticle>
<other>疏二</other>
<other>募造敬字菴疏</other>
娑婆世界，以音聲語言為教體。故一一文字，皆佛祖
慧命，聖學源流所關也。敬字即敬文宣至聖與迦文
世尊。其開昏憒而培智種者，豈淺鮮哉。溫陵為文獻
之邦，素稱佛國。今者有敬字菴之設。此洙泗道源所
濬，亦西竺心光所映也。人皆可以為堯舜。凡有心者，
皆得作佛。請從事於斯語，則凡點畫紙墨之委棄者，
皆可見堯於牆，見佛於瓦礫矣。抑更有告焉，一切字
紙斷斷可與六經三藏同觀，而六經三藏斷斷不可
與一切字紙同視。菴成請勒斯語。
<other>淨然沙彌化念佛疏</other>
經云，一稱南無佛，皆已成佛道。此言正因佛性，人人
本具。故稱性所起緣了二因，必與正因同得究竟也。
是以念佛三昧，名為三昧中王，普攝一切三昧。修此
三昧，凡有三種。一者惟念他佛，二者惟念自佛，三者
自他俱念。修雖有三，成功則一。一念他佛者，托阿彌
陀佛果德莊嚴，為我所念之境，專心注意而憶念之。
或憶名號，惑想相好，或緣四十八願往昔洪因，或思
力無畏等現在勝德，或觀正報，或觀依報。總名為念
他佛。貴在歷歷分明，一心不亂，則三昧功成，徑登淨
域。如東林諸上善人，即其證也。二念自佛者，觀此現
前一念，介爾之心，無體無性，橫遍豎窮，離過絕非，不
可思議，具足百界千如，種種性相。與三世佛，平等無
二。如此觀察，功深力到，圓伏五住，淨於六根，豁破無
明，頓入祕藏。如西天四七，東土六祖，及南嶽大師，天
台智者，即其證也。三自他俱念者，了知心佛眾生，三
無差別。眾生是諸佛心內眾生，諸佛是眾生心內諸
佛。托彼果上依正，顯我自心理智。如觀經云，是心作
佛，是心是佛。由我心性本具功德不可思議，諸佛果
中威力不可思議，故感應道交，自他不隔，極果圓因，
稱理映發。如永明壽，楚石琦所修法門，即其證也。方
便多門，歸元無二。隨行一轍，俱得到家。切勿疑慮，自
隔要津。今淨然沙彌棲心淨土，兼以此法廣化有緣，
當知只此一念，便可作大勢至法王子眷屬。慎無自
輕自屈。更願見者聞者，深心隨喜，共登蓮籍。亦慎無
<pb n="217"/>
自藐藐他，庶幾同圓種智，而五濁可空也。勉之哉。
<other>忍草沙彌化念佛疏</other>
彌陀如來，以四十八願，攝化十方。勢至大士，以念佛
三昧，遊此世界。當知末世眾生，捨淨土一門，而求脫
生死，不可得矣。佛法無多子，久常難得人。一時勇猛，
不若終身無倦。所以慈雲大師，示晨朝十念法門。飛
錫尊者，闡一念得生妙旨。今忍草沙彌，發心普勸緇
素，修此念佛三昧，每日從十萬起以至一百，或惟十
聲，下至日念一聲，不拘數之多寡，但以終身不閒斷
為則。將此饑餐渴飲工夫，用作寶地珍池左券。儻能
一念中頓破無明，便超寂光淨土。頓斷塵沙，便超實
報淨土。頓斷見思，便超方便淨土。縱未斷惑，五濁漸
澄，佛光漸露，登同居淨土，永脫輪迴，固無惑矣。普願
見者聞者，於此便作東林勝會想，於一切登名蓮簿
者，便作十八高賢想。則一心普念三世佛，而念佛三
昧了了現前矣。
<other>建盂蘭盆會疏</other>
予觀世出世至德要道，皆無有勝於孝慈者也。世閒
非孝慈，無以成聖賢。出世非孝慈，無以作佛祖。顧孝
慈之名一耳，實則有四焉。養父母育子孫，令皆得歡
喜者，世界悉檀也。前可繼，後可傳，令皆得生善者，為
人悉檀也。順幾諫，嚴庭訓，令皆得滅惡者，對治悉檀
也。底豫允若，佑啟咸正，令皆得入理者，第一義悉檀
也。又一世之父母固然矣，推而極之，不有無始以來
歷劫生身之重恩乎。一家之子孫固然矣，擴而充之，
不曰法界含靈皆猶吾赤子乎。是以儒者且盡其道
於目前，佛氏并充其致於累劫。儒者且舉其端於宇
內，佛氏并窮其量於剎海。儒非故為拘虛，而佛非故
為荒誕也。儒者引而不發，以示厥始。佛氏充無不盡，
以究其終，不啻如金聲玉振焉。所以自大法東漸，千
有餘載，達人高士，罔不會心。至若昌黎晦菴輩，雖極
力詆之於前，不免傾心味之於後。良以孝慈宗旨，終
無閒然故也。今七月十五日，為大目犍連度母設供
之辰。夫目連果證應真，六通第一，而欲報慈恩，尚須
三寶眾僧之力，況吾輩乎。吾輩生匪空桑，心非頑石，
念罔極之深恩，懷終天之永慼。自非托事盂蘭，曷以
略伸積悃。所言盂蘭盆者，此翻解倒懸器。蓋冥塗之
苦，不啻倒懸。今以淨器備陳佳供，能令劇苦永脫故
也。凡厥孝子慈孫，慎勿徒為大言，以自飾曰，吾父吾
祖，靈應在天，何當久滯三塗。咦，難言之矣。既未聞出
世四諦法門，又未必遵行三歸五戒十善，輪迴之苦，
誰能免者。儻於此日，懸懸致望子若孫之福濟，而竟
置之漠然，於心安乎。且經又言之矣，若父母現在者，
福樂百年。若七世父母，自在化生，入天華光，此則功
德利益，又不止於僅解倒懸而已。仁人君子，宜何如
努力以共成斯會也。詩曰，孝子不匱，永錫爾類。吾甚
為儒之希聖賢，釋之希佛祖者望之。
<other>敷先開士守龕助緣疏</other>
有世閒孝道，有出世孝道。世閒之孝，就養無方，立身
行道是已。出世之孝，精修道業，廣度累劫是已。至世
出世孝，兩擅其美，如黃梅睦州者，殆不多得，今於敷
先開士見之。開士青山名族，世習東魯禮樂。方壯之
年，發心學佛，遍遊真寂博山之門，以法力願力，勸其
乃尊，長齋修道，躬奉甘旨二寒暑。又勸以圓現僧相，
幾一載而西逝。蓋年已八十六矣，仍停龕虎丘麓，日
夕梵唄。將以愧天下之為人子而不孝者，并一洗佛
門無父之冤。噫，惟學佛然後知儒，亦惟真儒乃能學
佛。不肖出家，父未葬，母未養。本圖大事既明，然後作
織屨計，而夙障深重，致令慈母捨我西馳，終天之憾，
寤寐永歎。開士獨能生盡其養，死盡其誠，旭也真愧
死無地矣。方外雲蹤，不能稍助薪水，聊贅空言，遍為
仁人孝子宣此至情。其有喜心樂助，俾開士完此一
段最後孝思，亦錫類弘慈也。
<pb n="218"/>
<other>善生開士飯僧功德疏</other>
買死馬頭，則千里之馬至。飯尋常僧，則三乘聖僧格。
此必然之理，無足怪者。世人妄生分別，競欲捨凡取
聖。而郭永定居士知凡聖一體，自發心飯萬僧，復化
人飯萬僧。非自行檀施，不足轉化他人。非廣化結緣，
不足滿自願力，可以勸矣。
<other>重修觀音菴疏</other>
普門示現，無剎不是全身，何成何壞。須知示壞示成，
皆與吾人作增上緣耳。苟向大士施一文一粒，譬如
投滴水於大海，頓同海體，盡未來時，決不消竭。茲者
躬逢大慈悲父，借大板巷傾頹之古觀音菴，為說法
處，借恆元開士為說法人。恆元深達此妙借法門，又
借予代為普門說法。予謂恆元曰，有助此嘉猷者，弗
問多少，汝悉與授阿耨多羅三藐三菩提記可矣。
<other>大悲圓行疏</other>
觀音大士與娑婆最有因緣。而大悲陀羅尼，尤為密
傳心印祕要法門。蓋以不思議心，持不思議語，則不
思議熏，不思議變。真如螟蛉咒子，不覺其肖之速也。
顧此咒自四明尊者設立行法後，從元至明，未嘗絕
倡。一傳於天台，再傳入武林。壇儀供具，於斯為盛，而
法式理觀，不免有字經三寫，烏鳶成馬之虞。余向遊
吳越，每欲稍正其訛，乃久誦水潦鶴者，競嫌昏耄，付
諸永歎而已。祖堂湛持開士，思如法搆壇嚴像，余喜
此方緇素，未染訛習，猶可與正其始也。爰贅片言，使
壇儀供具，如法先成，庶法式理觀，次第畢舉。如是則
若顯若密，若禪若教，皆一以貫之矣。
<other>結社修淨業兼閱華嚴大鈔助緣疏</other>
阿彌陀佛，以法界藏身，示成道於極樂，則有四十八
願，廣攝群機。毘盧遮那佛，亦以法界藏身，示成道於
娑婆，則有普賢十大願王，導歸安養。是故欲求生淨
土，須究華嚴宗。欲識華嚴宗，須求生淨土。或笑曰，華
嚴事事無礙法界，當處即常寂光，何為捨此求彼邪。
應之曰，既事事無礙，即於此求彼，又何礙也。既當處
即常寂光，即西方亦常寂光也。常寂光固無可捨無
可求，亦何礙捨何礙求。如是捨寂光穢，求寂光淨，生
則決定生，去則實不去。生則實不生，去則決定去。何
礙之有。其人罔措，余曰，汝若不會，請問之毘盧遮那。
汝若不能見毘盧遮那，請問之普賢願王。汝若不能
見普賢願王，請向十字街頭合掌，語諸人曰，乞施我
一文錢，當必有告汝者矣。
<other>募刻憨山大師全集疏</other>
此方之機，以文字為教體。故儒號文宣，佛號迦文。由
性天垂文章，文章可聞，即性天可聞也。由文章達性
天，性天不可聞，即文章亦豈可聞哉。佛法入支那，漸
事義解。達磨初來，直指人心，見性成佛，一洗文字習
氣，可謂炙病得穴，然仍以楞伽印心。文章性天，未始
判然為二明矣。數傳後，楞伽一經，又復流為名相。於
是諸大宗匠，競出手眼，拯濟挽回之。要皆超情離見，
解粘去縛，破盡凡夫心識，令與修多羅合而已。未有
敢違背佛語，自張見幟者也。流至今日，五宗公案，不
幾又成名字學問乎。惟吾憨翁大師，乘夙願力，本從
西方再來，始出長干，發足行腳，便有香象截流氣概。
後五臺雪裏，絕後再甦，沛若江湖，落筆無滯。憫末世
無聞暗證，既昧佛語，亦失佛心，故多有著述。而法語
詩文等四十二卷，皆老人隨自意語，尤多醒發人處。
法眷虛中繕寫成帙，呈諸牧齋錢太史。一無賴沙門，
冒從太史公處詒稿而去。今高足某，繼乃師志，乞余
一言，轉白檀信。余感師翁夢中接引深恩，愧無以報，
爰涕泣書此。
<other>廬山五乳峰法雲寺重造大殿疏</other>
華嚴經云，若人欲了知三世一切佛，應觀法界性，一
切惟心造。蓋自無始以來，直至盡未來際，惟此一心，
無有一時一刻不造種種五陰，造種種世閒，造種種
<pb n="219"/>
國土者也。造而成也，無所從來。造而壞也，無所至去，
可不謂惟心乎。故世有達惟心者始可與商所造，亦
惟有善所造者，始可與悟惟心耳。今人局視此心，曾
不能知心外無法，又復卑視事造，曾不能知事外無
理。故語以莊嚴佛剎，輒云不必著相。嗟嗟，相固不必
著矣，非相又安可著邪。若達惟心，則相即非相。是心
造殿，是心是殿，何著之有。設不以其心造殿，又將以
其心造種種敝惡依正，安得頃刻有不造時。而造殿
為佛界妙緣，緣因若熟，了因必發。了因若發，正因必
彰。方知造即非造。回視枉此心力，造餘雜業，駕言無
造，終不免輪迴者，豈可同年語哉。匡廬五乳峰法雲
寺日遂頹圮，其徒某不離吾人心內，創此良緣，而吾
為緇素之願造佛界，不願造九界者告如此。
<other>念荳兒佛疏</other>
雪山有藥，名毘伽摩。眼若見之，眼得清淨。鼻若嗅之，
鼻得清淨。身若觸之，身得安隱。若以塗鼓，軍中擊之，
所有毒箭，應身拔出。嗟嗟，一莖草耳，何以厥功若此。
愚者未免疑之。阿彌陀佛，萬德尊主，因積僧祇，果圓
十劫。願王無盡，福慧無窮。散心一稱其名，亦滅八十
億劫生死重罪。彼疑一莖草者，又安能深信無惑哉。
有念佛者，不紀以珠紀以荳，又將荳供海眾，使其淪
肌膚浹骨髓，乃至遍身毛孔，咸放佛光，八萬四千戶
蟲，咸得度脫。此之功德，難議難思。念荳施荳，功德平
等。荳為法界，十方諸佛，三世導師，皆在一粒荳上轉
大法輪，現寶王剎。此荳邪，非荳邪，非荳非非荳邪。能
信此一粒荳者，可以無疑於一莖草矣。重說偈曰， 此
荳泥丸突出難分剖，非荳咽下分明無處躲。非荳非
非荳，大家傾出摩竭斗。 
<other>金陵三教祠重勸施棺疏</other>
三教深淺，未暇辯也，而仁民愛物之心則同。夫仁愛
非外鑠也，行於荒原曠澤，見骸體縱橫，枯骨狼藉，未
有不怵惕惻隱者。充惻隱之心，仁不可勝用。儒以之
保民，道以之不疵癘於物，釋以之度盡眾生。如不龜
手藥，所用有大小耳。故吾謂求道者，求之三教，不若
求於自心。自心者，三教之源。三教皆從此心施設。苟
無自心，三教俱無。苟昧自心，三教俱昧。苟知此心而
擴充之，何患三教不總歸陶鑄也哉。心足以陶鑄三
教，乃名能盡其性，亦能盡人物之性。盡人物之性，乃
知民不止吾胞，物不止吾與。是故一民饑，我之饑也。
一民寒，我之寒也。一枯骨未葬，我未葬也。合天下之
苦，以為己苦。合天下之善，以為己善。故莫大乎與人
為善。俾一滴善，同歸至善海中，無分劑，無窮盡。斯可
與言盡性之道也已。金陵三教祠，自癸亥倡施棺，主
其事者，為了玄大德，二十年施三萬餘具。了玄去世
兼值變更，事遂寢。今流離煢獨，倍於昔時，狐狸蠅蚋，
遍於野壑。仁人君子，急議續行，亦此心萬不容己者。
而吾因得引其說而申之。昔孟子謂孝子掩親誠是，
然仁人過之。雖非親友，顙亦必泚，視亦必睨。當知一
切有情，本來同體，是名一本。然則視父母同路人者，
惡之至也，薄之極也。視路人同父母者，善之大也，慈
之厚也。一人善，致天下祥。一念慈，回宇宙泰。況合眾
善為善，普眾慈為慈，功德可思議哉。昔天帝與阿修
羅戰，乍勝乍退者再。由世有一人，欲作善事，輒欲止
者再故也。或問予曰，匹夫一念進退，何遂關天帝勝
負。予曰，如天平，兩處各二十兩。儻以一分益彼一處，
彼則偏重矣。故曰，天下者，天下之天下。又曰，以身觀
身，以天下觀天下。今各捐分文銖兩，俾澤及枯骨。觀
身觀天下胥在此已。
<other>水陸大齋疏</other>
佛祖統紀云，梁武帝夢神僧告曰，六道四生，受苦無
量，何不作水陸大齋，拔濟之。帝問沙門，無知者。唯誌
公勸廣尋經論，必有因緣。帝即遣迎大藏，積日披覽，
創立儀文，三年而成。乃建道場於夜分，親捧儀文，悉
<pb n="220"/>
停燈燭，而白佛言，若理協聖凡，願拜起燈燭自明。或
體式未詳，燈暗如故。言訖，一禮，燈燭皆明。再禮，宮殿
震。三禮，天雨華。天監四年二月十五日，就金山寺修
設，帝臨地席，詔祐律師宣文。當時靈響，不能備錄。周
隋之際，此儀不行。至唐咸亨中，西京法海寺英禪師，
夢泰山府君，請往說法，獨坐方丈，見異人前告曰，向
於泰山府君處，竊睹尊容，世有水陸大齋，可益幽品，
文是梁武所集，今大覺寺吳僧義濟得之，願師往求，
如法修設。師尋詣大覺，果得其文。遂於月望修齋。齋
畢，向之異人，與徒屬十數，來謝曰，弟子秦莊襄王也。
又指其徒曰，此范睢，穰侯，白起，王翦，張儀，陳軫，皆秦
臣也。咸坐本罪，囚幽陰府。昔梁武金山設會，前代紂
王之臣皆得脫免，弟子是時亦暫息苦，以獄情未決，
未獲脫。今弟子與此輩，并列國君臣，皆承法力，得生
人閒，言訖而隱。自是英公，常設此齋，流行天下。至有
宋咸淳年閒，有謂金山越王疏旨，專為平昔仕宦，報
效君親，未見平等修供之意。力挽志磐法師，續成新
儀六卷，繪像二十六軸。自宋至明，又歷五百餘歲，雲
棲大師，依此儀稍事改削，行之古杭。智旭曾於雲棲
躬逢盛舉，見其壇法精嚴，事理備明，羅十法界於一
堂，運三觀心於剎海，真不思議功德也。丙戌，遊金山，
索彼儀文觀之，汗漫糢糊，不可尋究。蓋由磐公較定
後，行於四明，世稱南水陸。而金山舊儀，被宋元以來
世諦住持，附會添雜，但事熱鬧，用供流俗士女耳目，
世稱為北水陸也。雲棲大師具擇法眼，故不從北從
南，每設供結界密護，除主壇一人，表白二人，齋主一
人，香燈五人外，餘人例於幙外瞻禮，不得入內壇。壇
內人出入，必皆易衣澡浴，所以得名如法供養。不似
諸方濫張聖像，任男女雜沓遊觀，致使飲酒食肉，吞
煙噉蒜之人，皆得熏薉尊儀也。新都鄭千里長公完
德，三藏殿主人七淨，新都楊長公，江寧陳旻昭欈李
譚埽菴，欲令此法重得流通，津度靡極，顧此法源流，
惟旭頗能考知其詳。敢僭述緣起，為賢達告。
靈峰蕅益大師宗論卷第七之四（終）

<sarticle><article>靈峰蕅益大師宗論卷第八之一</article></sarticle>
古歙門人成時編輯
<other>傳</other>
<other>瑞光了一源禪師傳（并贊）</other>
了一禪師，長洲縣周氏子，少以俠聞里族。年二十三，
忽思出世，禮瑞光寺藍園遠公，命名定源。因見踏著
稱錘硬似鐵語，甚疑之，晝夜無閒，有省。又疑如何是
鬼神搜不破之機，留心多載，更有悟入。雲門湛然禪
師遊吳，師呈所見，湛印可。嗣後惟誦圓覺經為夜課，
晝則閱大般若。應事接物，依然如故，略不表異也。萬
曆丙辰臘月十六日，謂竺瑤淨公等曰，吾將長逝。因
取曆選二十六日。且曰，人止一死，不足奇，吾先作死
法，汝等隨喜。乃結跏趺坐，從足至頂，漸皆如冰。約一
時，復甦曰，人怕死無別況，如溫水中浴，煖被中睡，只
嬾得起耳。至期合寺各有付囑，命合甖三載，後開視
之。又謂其學人無雲曰，吾平日教汝法華，且道紙是
法華耶，字是法華耶，誦是法華耶。若會，無邊寶藏一
時領去，不會，則更讀三十年。仍喝一喝云，且道此一
喝，與全部法華，是同是別。又喝一喝，大笑趺坐而逝。
眾奉全身塔於本寺土山，世壽四十有六，僧臘二十
有四。以依四安樂行，不畜徒眾，衣缽無嫡傳。今淨公
配入祖祠，春秋不忒云。贊曰，宗門中事，妙在潛修默
證，吻合教乘。彼解一機一境，便滿盤賣弄，蔑視經典
者，適培生死根苗耳。源公去來自在，豈僅蒲團參悟
之力，良由般若圓覺以印心，和光同塵以應世。故雖
無出世機緣，而末後光明，已照天地也。增上慢人，聞
師之風，愧矣。
<other>武林萬安雲禪師往生傳</other>
<pb n="221"/>
吉祥寺萬安禪師，諱大雲，杭仁和郭氏子。弟婦吳氏，
完節苦修，師因感發，往永慶寺出家。受具於雲棲，居
北郊，篤志淨業，相依者眾。湛然源靜主，欽其素履，捨
菴為十方院。師按此地，古有吉祥寺，率諸善友，力復
舊觀。不數年，佛宇僧寮，燦然畢備。共住規約，一秉雲
棲之制。往來禪侶，接待殷勤。不營田產，不置柴山，百
一所需，悉任外緣。弗涉邪命，痛革時弊，力追古風，叢
席稍成。示微疾，即絕飲食，減語言，專修淨業，凡閱一
月。婦并女曹省視之，訶曰，彌陀不念，念我何為。臨終
語上足智經曰，為我灑埽，佛來迎矣。扶身趺坐，念佛
而逝。世壽五十九，僧臘十一夏。婦大法，弟婦大海，男
智首，女智音，甥女智真，並出家修道云。
<other>吳興智福優婆夷往生傳（并贊）</other>
優婆夷智福，姑蘇盧氏子，適新安程季清。季清篤信
佛法，流寓吳興，力營福業。盧盡內政以助之弗倦，好
惠施，無私積，心言皆直，謹身節用，不喜御珍飾奇服，
不恚詈給侍人。茹素，持珠日課佛名二三萬，視世閒
法如嚼蠟。壬申年三十九，嬰篤疾，急請古德法師受
歸戒，諮淨土法要，乃一意西馳。遇痛苦，惟勤稱佛號。
季清為讀華嚴大經，至遍參知識處，一一解說，亦一
一領會。復策之曰，百劫千生，在此一時，努力直往，勿
猶豫也。於是勵聲呼佛者半月，見二高僧次第來。轉
加精勤，徹夜猛念。厥母欲泣，厥女慰。俱遣之云，無亂
我心。次日辰時，親見化佛蓮華，遂覺精神恬適，目色
鮮明。急索香水沐浴，西向叉手，連聲念佛，吉祥而逝，
則十一月初八日正午時也。日暮，遍身冷，頂門猶熱。
贊曰， 哀哉三界，愛欲為根。根株不拔，奚望西生。蓮華
國土，永離塵情。此緣能斷，彼質斯成。勇矣智福，女中
之英。快逢勝友，皆由夙因。一日一夜，淨念功殷。華臺
接引，眼識分明。子母恩愛，枯木寒冰。吉祥善逝，長辭
苦輪。我悲含識，纏使所嬰。戀此幻世，曠劫迷真。謬圖
出要，罔知勝津。計取空果，違妙淨因。誰能正信，闊步
高登。我今隨喜，願共群靈，頓除疑網，證入玄門。 
<other>松陵鑒空寧禪師傳</other>
方外史曰，世有大才小用者，舉世共稱之，其人終不
傳。如松陵沈氏，鑒空如寧禪師，貌古骨勁，志超夷等。
以萬曆丁亥年，禮懷林茂公，出家方尖觀音禪院。茂
棄世，師年十七，形影弔，日受侵擾，不去。對峰宏禪師，
見師年少而志堅，力扶之。語長者敬菴陸公，捐資修
葺。申文定公聞之，遊其地，手為題額，方獲安處。師唯
誅茅力耕，絕無夤緣。延至天啟丙寅，囊有餘貲，捐之。
像貌堂宇，煥然改觀。戊辰遊普陀，歸憩聖壽寺之藏
殿。時南關接待寺乏人，徵師理庫事，越一載主之。整
廢墜，肅清規，作事先勞，享用平等，別開學人信宿之
單。按律制，無盡藏田畝日增，積弊悉杜。經四載，空囊
稍實，復捐修大殿，不數月工成。遂示微疾，絕湯藥，點
常住事，纖悉分明，與眾永訣。上首墮淚。訶曰，老老大
大，作兒女態耶。命送骨歸普同，上首請鎮方尖，默許
之。次日寂然無聲，吉祥而逝。眾撿其囊，無分文。世壽
五十有九，僧臘九夏。既往而芳名益著，議者誰不曰，
師於接待第一功臣，於方尖中興烈祖哉。嗚呼，此皆
非知公者也。方公之力耕方尖也，喟然歎曰，不意為
茲地埋沒半生。天啟乙丑，予偶同二三法友，結夏菴
中，商大佛頂要義。師既聞出世法門，猛省昔願，頓以
菴事付實上足，從茂林律主受戒。偕予結夏承天，究
律學。予以先慈捐世，將隱。師招掩關，以身護。其海上
之遊，亦待予也。欲檢律，嚴淨毘尼，故歸憩聖壽。斯時
也，舌不味非時之肴，手不釋圓明之珠，送想西方，不
復知有人世閒事，將謂初志遂矣。不意接待之緣，漸
漸逼身，兩翻皆再三力辭，檀護再四堅勸。萬不獲已，
荷之，而志實大拂。臨終命送骨入六和僧海，蓋矢學
於來生矣。至許方尖之請，不以語以默。是默也，與昔
力耕時倚鋤長喟何異也。師不遂深入法門之志，故
<pb n="222"/>
兩地之勳，人雖嘖嘖，而自視愈欿然焉。非大才小用，
何能功成不滿哉。予知師，傳之以為幼而有志者告。
<other>璧如惺谷二友合傳（并贊）</other>
璧如禪師，諱廣鎬，台州王氏子，俗名敬轂，號伯無。父
士琦，為大同開府，以廉名。師弱冠，即有出世志。禮雲
棲蓮大師，受五戒，有今名。萬曆丙午，舉孝廉，時二十
七歲。越兩大試，慨然就選。為急完仰事俯育之累，圖
出世也。令新淦，愛民如子。因居官，戒德稍疏。戊午入
覲，舟次荻港，夢鬼使攝見，冥王責以破戒事，驅入獄。
傍有冥官代請，取破戒後諸事省之，善多惡少，釋不
入獄，鑿蒲萄朵，釘柱上。及寤，雙目乃矐矣。醫進藥，復
夢為冥王所訶，更以二＆CB21781;入兩眶，大痛，失聲而醒。遂
不服藥，告歸。築室台山高明寺傍。日課金剛般若，并
大悲心咒。行法不一年，漸復明，諸親友勸令再仕。歎
曰，人生幾何，猛求出世不暇，猶作蝸角蠅頭活計乎。
惟太夫人在，未忍去。然思既欲離俗，復以母在為礙，
豈可不願母臻上壽耶。時有人因子出家悲泣，太夫
人故笑之曰，第一好事，應慶幸，何泣為，設在吾，吾決
不作此態也。師由是安心遠遁，剃染楚中。單身行腳，
備嘗諸苦，登戒品，掩關閱律，并書華嚴大法。次歷匡
廬諸處，到博山隨眾參禪，人無知者。予適同歸一師，
送惺谷至博山薙髮。師在高明，曾與歸師交。歸一日
眾中執其手曰，公是回生王伯無否。不容諱，始實之。
日見予，與無異禪師論受戒事最悉。因歎近來律學
大訛，本以破戒親受冥譴，久欲留心此道。而歷叩名
德律主，罕不瞶瞶者。予出毘尼集要示之，亟讀亟賞，
歎未曾有，遂與盟千古交。又知予方事閱藏，以啟囑
曰，三藏義類，宜總為一書。三藏酌要，諸宗集要，佛事
稽古正訛，宜各別為一書。發菩提心集，六度集，宜為
二書。毗尼中衣事缽事，及授戒說戒羯磨諸事，日用
閒宜行者，當輯附集要後。梵網經，雖有二大士發明，
宜補以彌勒戒本，及諸經有相發者，集附本條之下，
然後自出手眼，以補前人之缺，亦不失為二大士忠
臣。勿以避嫌，失此勝事。沙彌戒、優婆塞戒，俱要少有
發明，附於集要。已上八則，弟往讀契經，薄有微願。恨
齒逼遲暮，精已銷亡，近又作蒲團活計，不能填也。幸
逢郢匠，敬附當機，儻三昧酒消，尚冀奉襄半臂。不爾
者，當結縞帶於來生矣。予唯唯謝曰，弟亦夙有此志，
不謀而合，第六第八兩事，業已為之矣。未幾，掩關東
峰靜室。次年太夫人以其故二訃，乃歸省。太夫人語
曰，予謂子出家，吾不悲泣，今果然否。勉矣，吾自善養
餘年，汝子亦善學，勿以此妨出世大事也。師奉慈命，
遊武林，與新伊法師莫逆。時予入孝豐，取道武林。師
曰，集要雖預參訂，實未淹浹。擬從師授講服習之，不
令付諸空言。今遇華嚴法席，不能隨。餘生若在，明歲
入山結夏耳。不旬日，嬰微疾，預知時至。命侍者寫囑
言，貽二子，攝心念佛而去。嗚呼，以師之敏而好學，解
而能行，具出世正因。懷菩提大願，謙光厚德，飲人以
和，無愧蓮師法脈。天竟不假以年，非法門大不幸乎。
師生於萬曆庚辰，卒於崇禎辛未，世壽五十有二，法
臘五年。示居學地，故衣缽無傳，唯回生紀一卷行世。
佛日金臺法師，塔其全身於皋亭山麓。
惺谷禪師，諱道壽，溫陵何氏子，俗名啟圖。為文學時，
閱憨山大師楞伽記，且讀且泣，發出世心。捐舉業，專
究宗乘。因父在，不得出家，以居士身與道友如是雨
海等，日相砥礪。泉南久乏聞熏，緇林無人知參方行
腳事。師鼓一二英傑，破格遠遊。閩中緇素，始稍稍有
發心北學於江浙者。初至匡山，謁憨大師。見其規模
闊大，於商究生死一事不甚切。捨之，之博山，博山居
以別室，勉以參究年餘。每與異師論甚厲，異師不以
為怪，知其別有長也。然異師法門，必先定後慧。師自
揣種性，應先慧後定。藥病不投，莫能相療。東遊武林。
訪無盡法師於天台，見故友歸一師，德業俱進，疑法
<pb n="223"/>
師必有出格鉗錘。依之，得閱妙宗鈔等極則教理。回
視昔時慧解，倍覺精細。劉大參延至吳門，從吳門遊
杭，抵龍居。時予在龍居閱藏，一見即問有著作否，以
白牛十頌示之，大悅。遂欲盟千古交，予未以為然。相
聚既久，每與予破格大諍，予謂此居士也，未必細察
余言。後因歸一師同結冬，偶商及耳根圓通法門，歸
師持公論，是師非予。予因虛心再研，舊諍負墮處大
半矣。乃共締千古盟，激令早現僧相。師以舊禮博山，
不忍背。歸師與予欣然送之到博山，異師手為薙髮，
而未受沙彌及比丘戒。蓋受戒事，曾與季賢師約，必
復古制故也。庚午春，予病滯龍居，然臂香刺舌血作
書與之。師同如是師來，禮季賢師為和尚，覺源師為
教授闍黎，新伊師為羯磨闍黎，力復如來舊規。如法
受沙彌及比丘戒，唯菩薩戒不重受，以為居士時，曾
受之博山也。結夏安居，聽毘尼集要。師久習宗乘，得
其大益，亦未免染其流弊，不能留心律學，但恐負予
苦心。知佛日金臺師，虛懷好善，以集要力請流通。辛
未秋，疾終佛日。嗚呼，師亦最奇人也。為法門每觸時
忌，為道友每忘自身。慧眼超群，機辯峭拔，往往以短
兵取勝。雖名禪宿德，欲與之戰，大似撼岳家軍。馴致
之，兜率覺範豈多讓焉。予方謂博山有子，青出於藍，
何入滅之速耶。師生於萬曆癸未，世壽四十有九，法
臘二年。金臺法師茶毘之，塔其骨與璧師鄰。如是師
以受師益最多，輯師平日手札，名為筆語而流通之，
述行紀，執弟子禮於身後，為天下後世重名相而輕
法恩者愧云。
方外史曰，二師皆予最善交也。璧慈而溫，惺悲而厲。
璧聰俊而詳明，惺沈毅而精銳。璧日讀數卷，過目了
了，惺涵泳一偈一句，經旬月不置。是故惺服璧之博
暢，璧服惺之瑩徹。璧所屆，人皆愛之。惺所屆，人皆畏
之。璧惟欲受人益，未敢益人，故以能問於不能，以多
問於寡。乃至臨終，猶合掌問法，令侍者泥首。惺惟欲
益人，即名自益。故從閩至江右，從吳至武林，無不以
好辯貽譏叢席。乃至臨終，憶念故友，如是勸宜自顧，
猶厲聲大叱，謂千古安有自私自利聖賢。噫，孔子謂
不得中行，必也狂狷。孟子稱伯夷柳下，同為聖人。二
師春蘭秋菊，各擅其美。奚必兩融，始名全德也。其與
予交也，璧師欲受予益，不得不稍以微辭益我，惺師
欲益於我，亦不得不稍受予益，皆生平破格處也。可
痛者，璧師欲學毘尼，有志未遂，惺師既學不能力。如
來正法，誰共仔肩歟。嗟乎，一月閒，二師相繼而歿。予
雖有一二同志，但能受益，不能益我，或可相益，而喜
願惡逆，不能結眉於紅爐烈燄中，撒手於冰凌劍刃
上。如二師者，大事因緣，尚不免留下公案，矧不及二
師哉。予是以浩然永歎，甘沒齒於深山也。
<other>誦帚師往生傳</other>
師諱宏思，一字如是，晉江溜＆CB21782;人，族姓陳。髫年入郡
之開元寺，禮湛然精舍肖滿全公為師。薙髮後，喜詩
文，不理錢穀。氣節昂然，緇素咸敬憚之。年二十七，忽
發出世心。盟月臺心默師及惺谷何居士，為生死交。
朝夕參究大事，忘形破格，風雨寒暑，弗替也。時溫陵
佛法久荒，聞熏乏種。師獨與惺谷鼓舞數人，謁博山
無異禪師。受具戒，苦參無字，脅不著席者三年。異師
愍其勤，恐致病，說調琴喻勸之。稍稍晏息，終不解衣。
師志遠大，縱有省悟，不自足，亦不輕舉似人。同輩視
師若木訥，師固是非了了，洞如秦鏡矣。離博山，游浙
直，習教觀於幽谿。鑒末世暗證之失，遵永明角虎之
訓，遂神棲安養，期以萬善同歸。迨惺谷薙草，師以受
惺谷教益最深，欲推為先臘，且博山受戒不如法。遂
捨前所授，禮季賢師為和尚，覺源、新伊二法師為阿
闍梨。次惺谷進比丘戒，兼進菩薩大戒，結夏聽予律
要。次年惺谷師西逝，師以全公年邁，歸侍，創八關社，
接引居士。從此溫陵緇素，始知有如來正戒。師自視
<pb n="224"/>
欿然，惟明師良友是念。越五載，復逃江外。踏冰雪，尋
予九子峰頂。未幾，全公變，厥孫泣挽回泉。乃訂予續
至紫雲，作掩關計。逮予踐約，未及一載，師遂示疾。召
予助其念佛，命侍者除髮浴身。浴畢端坐，舉手而逝。
正念分明，神清氣定。越二時，頂𩕳尚煖，托質蓮蕊無
疑也。師生平自奉甚約，破衫補履，數十年如一日。予
嘗笑謂之曰，舜視棄天下猶棄敝屣，師棄敝屣猶天
下也。師愀然曰，某非故作慳態，愧薄德不堪消受檀
信耳。甘淡薄，忍疲勞，精勤禪誦，夜寐夙興。雖劇病臨
危，亦不懈廢，誠有古人風。至於親信師友，受惡辣鉗
錘，如飲甘露，於古人中，亦不多得。假以數年，近可匹
休異巖，遠可追蹤斷崖。惜乎生年僅五十，戒臘甫十
夏。自度固已有餘，利他功未及半。痛哉，與士夫往復，
必隨其病渴，飲以苦口。師侍者，錄成帙，予戲題為老
婆禪，便有偈頌詩詠數十首。未示疾前一月，忽焚之。
嘗取律中一偈，銘諸座右。偈曰，名譽及利養，愚人所
愛樂。能損害善法，如劍斬人頭。師未嘗不與鄉紳賢
達交，而心固覷破如此也。猶憶其詠菊絕句云，籬菊
數莖隨上下，無心整理任他黃。後先不與時花競，自
吐霜中一段香。此可窺其概矣。師自謂神根稍鈍，晚
稱誦帚道人。志在掩關，專修淨業。又號藏六比丘。其
道昉一諱，則異師所命也。按紫雲開士傳，已得八十
人，今當續稱第八十一云。
<other>自觀印闍梨傳</other>
方外史曰，法道之盛也，一人敗之有餘，逮其衰，多人
扶而不足。豈魔力果勝道力哉。同分妄情，順易逆難
故也。於此有人焉，易世俗所難，緩時流所急，雖大志
未遂，厥用未光，亦足為中流砥柱，屹然稱傑。自觀法
友，殆庶幾乎。法友名照印，應天江浦人，俗姓姚。年十
二斷酒肉，出家大報恩寺之竹浪菴。曾祖雲臺公久
習禪思，知為法器，與祖西輪公玉成之。解字義，即喜
習詩文。祠部劉田諸公，並加矜重，為童子師。董訓嚴
正，事耆宿盡禮。闔寺先臘咸器重之。年二十三，忽發
出世心，棄鉛槧，參雲谷老人，請問法要。顧多病，瘡痂
久蝕其膚，未遑遠遊。丁卯棲霞除夕偶琢句云，此際
欲何言，燈花凡幾箇。吟未罷，燈光忽掩，少頃燼乃復
明，不覺汗流浹骨，猛省無常。從此視世閒事，益如枯
木死灰矣。己巳秋，予遊棲霞，始與法友晤。贈以偈云，
舉世不知真，吾獨不愛假。羨君坦夷性，堪入毘尼社。
法友領之。壬申春，遂入靈峰結夏，予為秉羯磨授具
戒。專精聽律，隨解隨行，不肯付諸空言。學侶競設問
難，唯法友默訥如愚，真操實履，無外飾餘習。丙子，予
病隱九華，法友居武水，遍閱律藏全書。丁丑尋予九
子別峰，商證梵網佛頂要旨。予見其躬行有餘，慧解
不足，設壇中十問拶之。廢寢忘餐，深思力索，經秋及
冬，有省。乃知此事，甚大且遠，更自勵，韜光慎持。戊寅
予往溫陵，法友歸，遵遺教依律藏住，依四念處行道，
不以世法干懷。時同參者，以通方自負，每嗤之，夷然
弗顧也。逮壬午，予從溫陵返，正擬與法友共建法幢。
乃先一年辛巳，法友逝。嗟乎，三宗角立，法道陵遲。各
騖名高，咸無下基。苟告以三學源委，佛世芳規，未有
不掩鼻笑，返脣譏者。法友信我於舉世非毀之際，從
我於九死一生之時。及戊寅一別，咻者眾楚，傳無一
齊，而能孑爾自淑，至死弗移。凝神觀佛，正念以歸，直
至身歿。緇素方追思而憶之，豈不卓哉。大報恩寺神
廟閒，傑出二人，一為憨山大師，一為雪浪大師。印子
初度，即志前徽。乃生年僅滿四十，法臘十夏，猶虧一
時。知嚮服者，鄭中丞，錢京兆，鄉達凌官球，陳旻昭居
士，陳非白，張興公，數人之外無餘焉。予謂為二老不
易，為印子更危。設無深慮遠識，誰肯捨舉世共趨之
好徑，偏履草深一丈之甚夷耶。昔孟軻尚論古人，首
陽殍，與商阿衡魯士師同聖，誠不用世諦為品題也。
予以憨雪兩大士與印子，並稱為報恩三傑，夫疇曰
<pb n="225"/>
不宜也歟。
<other>妙圓尊者往生傳（并贊）</other>
尊者妙圓，諱如會，燕都譚氏子。世襲萬戶侯，幼茹素。
三十九歲出家，誓行頭陀，脅不著席。前後共然六指，
燒頂煉臂無算。初至南方，唯事苦行。牛頭住持，激以
究理，大為感發。一心念佛，遂得豁忘身世，而不自稱
悟。見一切緇素，不作寒溫語。單己獨行，不畜餘長。夏
棄冬衣，冬盡捨夏。天下名山，歷覽殆遍。心慈而色厲，
凡開示人，必猛厲懇切，不順庸情。丙戌，晤尊者於石
城之隈，次同住濟生菴，盤桓數日。公喜予朴實，予敬
公戒德禪定，每行坐必推讓之。戊子秋，過淮安清江
浦，眾見其儀容不凡，留供養。未幾，以一衲贈萬德菴
主人，且囑之曰，吾不久將去，特一事相託。主人曰，和
尚方來，何遽言去。荅曰，西方去耳，可以遺身付江流
中，普與魚蟲結淨土緣。主人辭不敢。尊者曰，若然，茶
毗後，以骨和麵粉，為我結緣何如。主人曰，可。因命辦
大燭好香，眾莫測其意。至十月十九夜，四鼓，忽呼主
人曰，為我大開各門，燒香點燭。主人點燭竟，寂然坐
逝。四方皆聞異香，爭來禮拜供養。遵命茶毗，作餌樂
與江中。世壽七十有一，僧臘三十二年。尊者曩在水
草菴，謂劉道澂曰，一心念佛耑求上品上生，便是向
上第一義諦，汝輩若不肯信，試看我將來得生淨土，
便當信也。噫，今果然矣。贊曰， 淨土橫超，圓頓希有。佛
祖贊揚，異音同口。生盲罔知，猶將別扣。妄擬融通，終
成塵垢。唯我妙公，作師子吼。一句彌陀，博施約守。末
後光明，機緣非偶。稽首同歸，誓弗敢後。 
<other>蓮居菴新法師往生傳</other>
法師諱大真，號新伊，武林東城周氏子也。父某，母劉
氏。師在襁褓，即能合掌稱南無佛陀。逮就外傅，不伍
群兒，聚沙畫地為佛塔，或趺坐觀鼻。九歲，父母議聘
葉氏女，師泣辭。詣蓮居紹師受歸戒，遂依座下。紹師
督課甚嚴，師根性稍鈍，屢受惡辣鉗錘，堅無懈退。年
十五，薙髮為沙彌。二十入雲棲受具戒，是夕夢著僧
伽梨，登高座演般若，徵其實得無作戒也。是故與師
同時宏戒演法者雖多，而童真入道，必推師為第一。
服習紹師所演教法，人一己百，人十己千，夜以繼日。
慈恩台岳宗旨，每多遊刃，而心益虛，志益勇。無論先
賢著述，即生在師後，如惺谷壽之禪，歸一籌及管正
見之教，不肖旭之律，璧如鎬之儒，師皆取諸人以為
善，如大海不拒眾流也。師父母春秋高，先後禮紹師
出家，異廬而居，父名方舟沙門，母名順修菴主。師就
養無方，數十年如一日，與紹師同稱至孝，有古陳尊
宿風，故護法者額其室曰睦堂焉。紹師去世，師治後
事畢，感違緣，飄然遠舉。桐廬覺源法師延之，往依焉。
與木石居，與鹿豕遊，無復人世閒想。既易寒暑，檀護
書幣迎歸，重主蓮居，力宏紹師之道。著唯識合響，兼
授金剛寶戒。復建大悲壇，嚴課事理二懺，而教觀始
並舉矣。年七十一，遍囑及門士，傳持教觀。自擇窣堵
波地，新秋示微疾。自恣後三日，趺坐憑几，再申遺教。
并集居士弟子，囑以護持正法。越七日，沐浴更衣，就
寢復起，命取座置榻前，跏趺其上，手持數珠，與眾同
稱彌陀佛號。頃之，聲息俱寂，鼻垂玉箸過尺許，踰時
頂相猶熱。是為庚寅年七月二十五日午時，法臘五
十有三。先是優婆塞周氏，夢天樂迎師西逝，急偕戚
屬數人，來受歸戒。菴主道聲，預以元日，夢師坐蓮臺
上。師之往生淨土，夫何疑哉。贊曰，昔佛以正法眼藏，
付大迦葉。迦葉於佛滅後，首集千阿羅漢，結集三藏，
故知傳佛心印者，必須三學並宏，性相兼徹，即如達
磨以楞伽印心，六祖必登壇受具，餘可知也。至於華
嚴大集寶積法華諸大乘經，無不弘讚淨土。馬鳴龍
樹諸大祖師，無不神棲極樂，豈止蓮宗十祖而已。師
祖雲棲，父紹覺，教以澡神，律以滌愛。勤修五悔，遍學
三宗。無怪乎印壞文成，如入三昧也。彼鼠唧鳥空，慣
<pb n="226"/>
為大言以欺佛者，聞師之風，亦可以少愧矣。
<other>新安程季清傳（并贊）</other>
季清居士，新安程小溪，第三子也，名文濟，法名通慧。
讀書西天目，偶謁高峰大師塔，不覺痛哭。翦臂肉寸
許奉供，遂矢志參究。禮雪嶠禪宿為師，逼拶既久，漸
有入處。既遊太學，因長兄嗜堪輿術，習之，遍為叢席
經營，自比司馬頭陀。至博山，無異禪師甚敬愛之，臨
別步送五里。居士謂末世禪流，不達教理。建六年講
社於蓮居，請十法主輪次登座。又以修行要門，須達
法相。延自平法主至丈室，為菰城善信，再演成唯識
論。撥冗諦聽，曉夜究心，深得慈恩綱要。每讀華嚴大
典，及發菩提心論等，輒聲淚俱下。自號十願居士，凡
放生濟獄，禮懺弘法，無不以身先倡，鼓舞成之。京兆
錢元沖喪子，居士相與大興福業，幾至三十萬金。京
兆卒，居士亦喪子，猛感無常。乃閉戶謝客，專修丈六
佛觀。始懵懵，既隱隱漸現佛身，明對心目，唯色黎黯。
重加苦切，凝想不已，忽空中有聲教曰，若欲見金色
身者，須於佛身，先作紅想。依教想之，果獲閉目開目，
咸得了了。佛身光明，映室四壁，室中什物，皆成金色。
出定視世閒人，如死灰矣。一日正趺坐，佛觀現前，家
人排戶作聲，忽驚出定，乃不復見佛。因悟佛從想生，
本無來去，而亦不捨觀門。但涉事既繁，功遂漸減，每
以為恨。庚寅春，謂予曰，邇來始悟生西要訣，須是放
得娑婆下耳。予甚然之。蓋居士雖修佛身觀，猶思後
身作帝王弘法，或作天神護世，每遭予痛斥也。辛卯
秋，嬰腹疾，即囑後事，屏雜緣，繪接引聖像以助觀力。
至九月初二日，吉祥而逝。居士生於萬歷戊子，閱世
六十四年。先後舉十一子，僅存二。謂予曰，生平每夢
行軍征伐，執旗揮眾，當是夙世殺業太重，故所舉多
不育耳。元配盧氏，法名智福，先登樂土云。居士捐世，
長女哀慕不已，至一七夢居士曰，吾已向吳門四十
里外，作大叢席護伽藍神矣。方外史曰，季清蚤歲參
禪，復精唯識，歸心淨業。如此，而以風水名家，卒為護
伽藍神，未登地菩薩，不能盡伏現行煩惱。世故有不
足季清者，乃其大菩提心種，豈可得而掩哉。
<other>影渠道山二師合傳</other>
影渠師，檇李孫氏子，出家本府之施菴，法名清沼。道
山師，一字靈隱，武林孫氏子，出家普陀之靜室，法名
永闃。天啟初年，有抱璞蓮法師，兼受龍池禪學，建期
武康淨名菴，二師同堂相聚，盟世外金蘭，從是形影
相隨者二十餘年。影沈靜，寡言笑，靈爽朗，多恢諧，似
不相侔。而謹身節用，孤峻少合，則出一轍。故始自叢
席，終迄住靜，不啻如水乳也。既參抱師之禪，復聽古
德法師之教，古師為予授戒闍梨。而予生平不入講
席，與二師雖同門，初不相識。至乙亥春，阻雨祥符，始
相傾信。是年冬，二師獲閱法華玄義，及摩訶止觀，大
悔見此二書之晚。知台宗圓頓法門，直指人心，見性
成佛，誠不異單傳正印。而六即簡濫，尤足救末世狂
禪之失也。蓋影師久習禪坐，頗通教典。靈師曾在淨
名堂中得箇省處，每歎諸方禪學，展轉訛偽，無可並
譚。僅寄情詩句之閒，與雪嶠秋潭諸名宿酬倡。視斯
世同流合汗輩，若將浼焉。甘淡薄，守枯寂，凜乎若冰
雪之寒，矯矯乎若雲外之鶴。今讀其詩，猶可想見其
眉宇也。辛巳九月初八日，影師示寂，享年五十有五。
次年壬午九月二十五日，靈師示寂，享年四十有七。
遺骨共歸西溪普同塔中。影師從行腳後，遵頭陀行，
每事任靈師為之，唯拱默靜修而已。靈師僅薙度兩
人，一名福具，字戒心，久從予遊。一名福定，字止林，長
師一歲，而出家在福具後，即今督梓詩稿者，亦能勤
修禮誦，不墜家風。二師生平最落落寡合，而一與之
交，則道誼最切，每令人念之不忘。從來不事干謁，不
營世務。檇李緇素，每追慕其高風，誠末世優曇華也。
何俟登壇豎拂，方名人天師範哉。
<pb n="227"/>

靈峰蕅益大師宗論卷第八之一
<sarticle><article>靈峰蕅益大師宗論卷第八之二</article></sarticle>
<talk>壽序</talk>
<talk>壽延壽院新伊法師六袟序</talk>
予自壬戌出家，往來雲棲雙徑閒，即獲與師識荊，至
忝為忘年交。自庚午歲始，每一聚首，輒曉夜盤桓佛
法弗置。予退休求寂，遁跡深山。二三學人，從予遊者，
皆令稟沙彌戒於師門。比丘果海，則師指示令其學
於不肖者也。己卯孟冬，值師六十壽誕，諸戒子謀所
以稱師壽者。予惟出世法門，觀色身與太虛等，觀塵
劫與彈指等。奚事頌岡陵稱浩瀚，與世諦競稱延壽
哉。夫勝義三寶，常住法身，無量無量，何所論延。若住
持三寶，則諸佛慧命，從來藉人以傳。故梵網云，佛性
常住，戒卷流通，三世一切眾生，化化不絕。而大經扶
律談常，稱為贖常住命至寶，豈非甘露戒法，實佛界
延生妙藥，令九界頓同佛位者乎。昔紹覺法師，遨遊
教海，遍探大蘇慈恩宗旨，講演之餘，手輯毗尼珍敬
錄，以範後昆。師童真入道，為紹公長子，性相二宗，無
不克受其傳。服習毗尼，視紹公尤加焉。初受大戒於
雲棲時。便得登座演法之夢。二十餘年，久默斯要。直
至惺谷力請，方肯破格一稟羯磨。從此後學雲仰景
從，事不獲已，乃開甘露法施，普令四眾，皆得服嘗。師
為人天宣暢道化，數十年來，未嘗暫廢。而舌不味過
午之肴，身不御珍奇之服，性遮俱淨，解行並美。且復
建立壇儀，則功深五悔，趺坐習靜，則觀成十乘。此其
所以砥柱狂瀾，續佛慧命者，為何如哉。每慨如來正
法，一蝕於說食數寶之流，再蝕於闇證無聞之侶，乃
至近世狂禪，惟以鼠唧鳥空相馳驟。而羺羊比丘，又
往往無解作師，適為踰閑蕩檢者嗤笑。予是以避地
避色，狀如聾瞶。惟師密養既厚，聲名自溢，其源遠者
其流長。吾知師光明壽量，直與無邊莊嚴香水海同
其深廣，種種光明蕊香幢同其高大，豈世閒岡陵浩
瀚所能擬其埃滴也。
<talk>壽莊母道昭優婆夷蘇碩人八袟序</talk>
夫十世古今，始終不離於當念，所以世尊入剎那際
三昧，八相成道。既頓示，復互示，良由時劫之性，即是
實性故也。然惟證時劫之實性者，自能遍現種種時
劫。善夫天台之言曰，實無量而言無量，法身之壽命
也。實無量而言量，報身之壽命也。實有量而言無量，
應淨土身之壽命也。實有量而言量，應穢土身之壽
命也。至於即穢而淨，即應化而法報，又隨機各見不
同，豈思量擬議所能及哉。宣尼氏謂仁者壽，是不僅
以色身論壽，不妄從延促起見也明矣。醒一莊子，儒
而禪者也。母蘇氏，年登八旬，不問序於名公大人，獨
泥首啟予曰，先大父，少塘公，筮仕於粵，囊無宦資。先
君子鑑塘公，從事性命之學，恥為貨殖，吾母繼事先
君子，從劇貧中，撫前母郭氏所生一男一女，無二心，
既育予小子，不令以貧廢學，教愈篤。後永覺禪師至
開元說法，母曰，苦當思脫，率予小子而歸依焉。今躋
八袟。予小子為貧母兒，未知所以報母者。山納笑荅
之曰，子不聞佛世有須賴居士乎。貧於財，不貧於法，
波斯匿王，不敢與較富也。子又不聞昌黎之問大顛
壽乎，顛舉數珠云，晝夜明珠一百八，昌罔措，舉問首
座，座叩齒，再問顛，顛亦叩齒。昌曰，原來佛法只是一
個道理。顛即召首座，連棒趕出。嘻，若向此處穿得大
顛首座鼻孔，不惟昌黎熱鼻孔無處出氣，并三世諸
佛歷代祖師赤骨歷冷鼻孔，皆無出氣處，便可向莊
母稱無量壽矣。
<talk>壽陳旻昭居士六袟序</talk>
博山老師曾謂予曰，吾每與講主相見，必叩以事事
無礙法界。儘力荅來，止說得事理無礙而已，從未有
說得事事無礙者。予應聲曰，事事無礙，豈真在事理
<pb n="228"/>
無礙之外哉。惟其全理成事，所以全事即理，唯其全
事即理，所以全事即攝一切事耳。且如舉一毛端，必
具法界全理，非是法界少分之理，以事外別無理故，
此事理無礙也。既此毛端已具法界全理，亦必遍攝
法界全事，非僅法界少分之事，以理外別無事故，此
即事事無礙也。師遂首肯。予復曰，佛為初機之人，必
深談理性，欲其以理融事，不滯於事也。若為深位菩
薩，必廣談事相，欲其以事攝事。不滯於理也不滯於
事，則一事通達一切理，名事理無礙。不滯於理，則一
事通達一切事，名事事無礙。師大然之。居士博山大
弘護也，今六旬華誕，予請以博山點首者，為居士壽。
惟居士弘護大法三十餘年矣，凡今事門頭，布施持
戒忍辱精進等行，亦既積集廣大矣。即向上一著，亦
必點胸自肯矣。豈非已入事理無礙法界者耶，其去
事事無礙幾何。居士好奕，請以奕喻。夫黑白二子，勝
負歷然，了知勝負，皆無實性。不於勝負，起我法二執
者，事理無礙也。能於一一著中，透盡三玄三要，五位
九帶，九十六種圓相，乃至百法明門，六相十玄，三千
性相，無不究竟明了者，事事無礙也。居士依仁游藝，
蓋欲深入事事無礙法界，豈僅以一奕娛情。予故謂
居士必欲究竟此一著子，須再向三玄三要，五位九
帶，九十六種圓相，百法明門，六相十玄，三千性相等，
一一葛藤窠中，游戲出入，俾無纖毫不透盡處，然後
得成無上妙奕三昧，然後執善財手，摩善財頂，而告
之曰，我得菩薩解脫，名曰善奕。我於一一著中，見無
量佛，聞無量法，親近供養無量眾僧。又於一一著中，
圓滿念處，正勤根力，覺道三十七品，菩提分法。又於
一一著中，入空無相無作法門，普見諸佛剎土，不以
二相。又於一一著中，具足六度四等，四攝萬行，不可
思議，福智資糧。又於一一著中，成就十力四無所畏，
十八不共佛法。又於一一著中，莊嚴三十二相，八十
種好，流出身雲，遍十方界。又於一一著中，降伏諸魔，
制諸外道，破我法二執，顯二空真如。又於一一著中，
隨諸眾生，有種種欲，種種解，種種根性，種種煩惱習
氣稠林，悉順其機。而為說法，以四無礙解，具足諸佛
四種悉檀。令諸眾生，各得歡喜，各得生善，各得滅惡，
各得安住第一義諦。善男子，我惟得此善奕三昧，乃
至微塵剎土，自他不隔於一著。十世古今，始終不離
於一著，釋迦如來，於此一著上轉大法輪，彌陀世尊。
於此一著上淨四種土。則宣聖之耳順，便可與觀音
之耳根圓通，同入首楞嚴大定海中，庶不負居士自
所期許，亦不負普天之下所期許於居士者矣。是為
祝。
<talk>壽張幼仁五袟序</talk>
張子韶有省而說偈曰，子韶格物，妙喜物格，欲識一
貫，兩個五百。予在家時，心竊疑之。後讀大經滿字半
字之喻，恍然會心。夫格物者，吾佛半字教也。物格者，
吾佛滿字教也。為實施權，則半助於滿。開權顯實，則
滿融於半。半助於滿，半外無滿。滿融於半，滿外無半。
一貫兩五百，豈不信哉。幼仁，子韶後身也，已悟諸相
非相，而為如來寫出三十二相，幾及萬軀。夫悟諸相
非相，此格物半字教耳。三十二相，莊嚴法身，豈非物
格滿字教乎。今年新秋朔日，半百初度。幼仁先已證
入滿字法門，則兩個五十，便是一百，夫何疑耶。於此
百年之中，流出佛身相好，更當無量。是謂十世古今，
始終不離於當念矣。
<talk>壽優婆夷馬母宋太碩人七袟序</talk>
法身壽量，無始無終。報身壽量，無終有始。應身壽量，
隨機示現。如此理會得，猶是循行數墨見解。若知一
體三身，不一不異，則知一切壽命，總唯心量，是故得
心自在，得法自在，壽命自在，能以一日為永劫，能以
永劫為一日。當念之性，即十世古今之性，一切含靈
亦同此性，無量壽佛亦同此性。覺此性者謂之佛，詮
<pb n="229"/>
此性者謂之法，順此性者謂之僧。護此性者謂不殺，
全此性者謂不盜，守此性者謂不婬，宣此性者謂不
妄語，明此性者謂不飲酒。不忘此性謂之念佛，觀察
此性謂之念法，隨順此性謂之念僧。以此性示人謂
之念施，以此性自範謂之念戒，以此性為畢竟所依，
謂之念第一義天。若人深信此性，乃名具足三歸五
戒六念，若人能受歸戒，能修六念，乃能隨順證入此
性。今優婆夷宋太碩人，為馬氏昆玉七人之母，年滿
七十，兒孫滿堂。且令嗣光世居士，因信禪而兼信教，
太昭居士，因學儒而兼學佛，餘子若孫，亦各表表成
立，能為出世色養。太碩人一無所慕，獨以歸戒為樂。
劉姚諸君子，與光世太昭善，謀所以壽太碩人，問於
山納。納曰，太碩人所樂者，正如布帛菽水，互古互今，
淡而不厭。子別無山肴海錯，諸君子亦何必別覓鳳
髓龍肝也哉。
<talk>壽車母牛碩人八袟暨次公居士六袟序</talk>
現前一念之心，互古互今，故名無量壽。靈明洞徹，故
名無量光。阿彌陀佛，不過先得我心之所同然而已。
是故吾人果能念念執持阿彌陀佛，即是念念證無
量壽，放無量光。古聖既爾，今人亦然，至心既爾，散心
亦然。法華云，一稱南無佛，皆已成佛道。大聖金口，豈
欺我哉。末世障重，別求玄妙。欲速返遲，惟蔤蕃車居
士，篤修淨業，心無異趨，晝夜彌陀五萬聲，以此功德，
仰祝萱親，發願同證阿彌陀佛究竟果德。而牛碩人，
亦已長齋三十五年有如一日。居士舉三子三女，而
三子又得蘭孫九人。今稱壽，不用世閒歌舞，惟用佛
號經聲。使普天下人，盡若車氏眷屬，豈不即娑婆是
清泰，即分段親因是菩提法侶乎。居士謂現前兒孫，
雖已聞三寶名，欲更以此念佛祝壽法門，垂之奕世，
化化無窮，特乞山納一言。夫現前無量光壽之一念，
人所同具也，而昧之亦人所同感歎也，同具則非異
也，同感則非可已也。以同具之心，感於其所不可已
之情，夫獨非人子也歟哉。
<other>樂如法姪四十壽語</other>
予壬戌夏，出家行腳。首至雲棲，即與雪航楫兄盟出
世交。逮壬午夏，幻寓菰城，方識樂如法姪。姪蓋雪兄
所剃度也，自幼持齋，十二三歲即歸依雪兄。直俟歷
試，堪持淨戒，乃肯離俗。其視出家非等閒事，已勝尋
常千萬倍矣。邇來住靜道峰之麓，和光同塵而不易
其介。且篤信淨土法門，渴慕圓頓宗旨，故於客冬，不
惜勞苦，隨予祖堂，入法華會。予每慨末世學人，止圖
入耳出口，欲如法姪之但求密默受用者，尤為不可
多得。但淨土法門，必以大菩提心為宗要。大菩提心
固不可以意氣承當，亦不可以姑待自諉。昔孔子於
四子侍坐，必借曾點化三子之著有，借三子實曾點
之忘情。雪兄昔日，熾然以法門為己任，有似子路。老
姪今日，澹然以守靜為家風，有似曾點。則老姪固可
為吾雪兄之藥，而我雪兄亦未必非老姪之當所學
也。今冬值老姪四十初度，同門子若證真二弟，特乞
余一言為祝。予惟老姪真為一大事因緣出家，從來
非好諛者，故直書此，以作無量壽之左券。
<talk>祝沈母張碩人節壽序</talk>
吾聞壽者，受也，自造其因，自受其果，非天降，非地出，
非人與者也。故宣聖謂仁者壽，又謂大德必得其壽。
壽豈心外法哉。壽既非心外法，舉凡父子夫婦親友
子孫，皆非心外法也。是故人能盡其心於仰事俯育
忠孝節義之閒，斯上壽自可必矣。又能推此心本寂
本照之體，而克復之，斯無量壽，無量光，亦可證矣。沈
東起之母張碩人，初適悅軒老居士也。舉東起，僅三
月，悅軒捐館。碩人冰櫱其操，撫育東起，以至成立。後
嬰篤疾，東起懼，割股為藥，得以無恙。予是以知東起
之心，即張碩人之心也。碩人之心，即千古聖賢之心
也。千古聖賢之心，即十方三世諸佛之心也。諸佛之
<pb n="230"/>
心，即人人固有之心也。勿喪此固有之心，則為賢者。
擴充此固有之心，則為聖人。極盡此固有之心，則為
諸佛。參禪者參此者也，止觀者觀此者也，念佛者念
此者也，格物者格此者也，致知者致此者也，明明德
者明此者也。碩人與東起，蓋皆能弗喪之矣，知皆擴
而充之，充類至乎其極。一念相應一念佛，念念相應
念念佛。證無量壽，放無量光，度無量眾，成無上覺，何
莫非一心中事耶。昔波斯匿王，年六十二，創聞如來
發明不生滅性，與諸大眾，踴躍歡喜，得未曾有。今碩
人年六十二，余為說此不生滅法。碩人與東起之踴
躍歡喜，必不在波斯匿王下矣。
<talk>壽姚廣若居士三袟序</talk>
佛法之要，在戒定慧。儒門之德，在智仁勇。淨土之訣，
在信願行。此三非三，三袛是一。此一非一，一必具三。
能知戒定慧之缺一不可者，智也。躬行戒定慧者，仁
也。不被貪瞋癡所奪者，勇也。知三德之在物在我，本
來平等者，信也。以我因中三德，仰企果上三德者，願
也。直將果上三德，成我因中三德者，行也。此所謂三
法妙也。孔子三十而立，立乎此也。釋迦三十成道，亦
不過成乎此也。予憶壬午冬，初晤廣若，廣若甫二十
一歲，今冬值居士三十初度。古人云，道曠無涯，逢人
不盡。宣聖雖三十而立，猶不敢居聖仁，釋迦雖三十
成道，猶不捨穿鍼之福。唯其立乎此，成乎此，所以盡
未來際不捨乎此也。於此究竟無捨，斯謂至誠無息。
勉之。予將與居士共遊安泰之邦，師無量壽，友觀自
在，及無邊光矣。
<talk>壽新伊大法師七袟序</talk>
師壽六十，戒子之從旭遊者，謬以旭言稱壽。今師七
十，高足復以壽序見託。旭猶憶辛未春，同師禮大悲
懺於蓮居，程季清甫議六年法社。旭於觀堂中，夢十
字街頭一大涼亭，懸燈十有餘盞，須臾風作，僅存一
燈，孤明歷歷，維時妄意，厥祥在師。今果為蓮居獨存
之一燈矣，然存此一燈非偶然也。師以童身給侍紹
翁，備受惡辣鉗錘，乃克為晚成大器。生平戒律精嚴，
梵行超卓，懺摩禪觀，靡不深習。而尤妙在虛懷好問，
壬午旭從閩出，即以唯識合響，殷勤下問。逮客歲以
柬寄旭，仍命校讎。師於唯識講演二十餘遍，尚不恤
下詢鄙夫。以視今之妄自滿足空腹高心者，為何如
哉。易曰，謙尊而光，卑而不可踰。無量光，無量壽，胥在
此矣。盡未來際，常住世閒，劫風起時，此燈愈熾，區區
南山北海，可以喻師光壽也乎。
<talk>達源禪宿六袟壽序</talk>
昔無異禪師入石城，一日登座，萬壽菴達源師出眾
問云，如何是無量壽。異云，烏龍潭裏浪滔天。進云，若
是則有量也。異云，天池一滴水，豈與眾流同。師遂禮
拜歸位，予時獲識荊。逮辛未春，師敝屣菴業，飄然一
納。遊武林，復與予遇於蓮居菴，則志泛教海，并近日
禪者氣象而忘之矣。親近新伊老法主既久，乃拗折
柱杖，獨居華塢之定慧菴。菴久不蔽風雨，師就其地
誦法華千部，施燄口千堂。數年有如一日，始感檀護
鼎新之。師為人坦夷率直，無芥蒂，無涯岸。而勤修真
實行門，蓋不惟得力於天池滴水而已。師自述志學
之年，即知奉佛，將弱冠，禮別傳尊宿薙髮。別公與紫
柏老人同時，孤標獨邁，罕有能承事者。師曾托缽奉
養十年，朝夕親炙，所以猶有古人風格。雖近世宗匠，
咸申參請，而終不襲其家法也。泥多佛大，源遠流長，
唯師有焉。
<talk>白法老尊宿八袟壽序</talk>
嘗聞出家，有三事業，曰坐禪也，讀誦也，營福也。坐禪
猶國有武備，名為定輪。讀誦猶國有文事，名為慧輪。
營福猶國須理財，名為福輪。此三並以戒為基本，猶
國之若司馬，若司吏，若司農等，並奉律憲。初未嘗以
禪教律列為三宗也。又有三種善知識，曰教授也，同
<pb n="231"/>
行也，外護也。夫教授以先覺後，猶可教學相半。同行
共所趨求，祇期麗澤相資。惟外護善知識，必須諳悉
通塞，委曲維持，故從古每以為難。且就法華五品觀
行言之，同行則初二品可為也，教授則第三品可為
也，外護則非第四第五兩品，弗能任也。昔密藏大師，
棄儒學佛，既從紫柏大師薙染。大師謂其初入法門，
未有福業，命復長水楞嚴古剎，流通書本大藏，續佛
慧命，創千古大事因緣。密師既隱，大師復寂，佛殿經
坊，漸至冷落。至壬戌冬，禾城眾護法，敦請白翁，主禪
堂事。俾山門廊廡，煥然一新，流通大藏，永成規畫。十
年後，以餘力建營泉古剎。又越六年，歷武林之橫山
昭慶，及武水之幽瀾為社主。逮癸未年，再蒞楞嚴堂，
凡三載。時遇鼎革，兵戈沸騰，而師之慈心忍力益著。
至丙戌夏，壽七十一，退居紫柏院中，冬建漏澤古剎。
己丑仲秋，主東塔，鼎新廊廡，曾不辭勞。蓋生平孜孜
營福，真所謂三十年不改家風者矣。予每謂紫柏大
師，重繼永明芳軌，宗說俱通，解行具足，撤性相之藩
籬，指歸一轍，懲禪講之流弊，導使尋源。觀其半偈功
成，去來自在，可謂徹法源底矣，未嘗拈槌豎拂，踞曲
盝床也。於天台賢首方山慈恩，可謂會通差別矣，未
嘗昇座雲集，稱人天師也。口無雜味，脅不著席，可謂
頭陀勝行矣，未嘗授戒傳錫，稱大和尚也。由其不敢
裂禪教律為三，故能深知正法之難，故慎重若此也。
或議白翁，三十餘年為叢席主，未嘗請一師匠宏宗
演教說戒，以為缺典。豈知此正白翁具大手眼，非聊
爾也。彼三學一源者，益無望已。今天下宗主，能如紫
柏之徹法源底乎。今天下法主，能如紫柏之會通差
別乎。今天下律主，能如紫柏之頭陀勝行乎。觀於海
者難為水，白翁之不請轉法輪，乃其所以護正法輪
也，不忍莠亂苗，鄭亂雅也。且紫柏之以流通大藏為
急務，誠不異刪詩書，定禮樂，贊易，修春秋之苦心也。
密師契之，猶孔門有顏子。翁繼其任而擴充永遠之，
猶孟子也，其功偉矣。今年已七十有七。長予念三歲，
而精神比予倍強，豈非續佛慧命所感之現果也。從
茲大藏法燈，永永無盡，翁住世亦永永無盡。何異十
六大阿羅漢，承佛敕命，擁護流通三藏法寶者哉。
<talk>預祝乾明公六十壽序</talk>
佛法之盛，不存乎能宏通，而存乎能固守。蓋宏通則
近於名聞，由名聞致利養，由利養致匪人，易生有漏
因緣。佛世十二年後尚爾，況末運乎。唯固守，則遯世
無悶，確不可拔，可以迴既倒狂瀾，留正法一線，繼往
開來，續佛慧命。如六祖隱於獵群者十六年，荊溪一
生不登法座，而曹溪天台之道，並垂千古，豈非存佛
法之明驗歟。予生也晚，弗及受先輩鉗錘，忝為憨翁
法屬。顧所私淑，則雲棲之戒，紫柏六祖之禪，荊溪智
者之慧也。柰障重習強，未階法忍，僅開名字佛眼，竊
述法華台宗會義，庶幾不被法華轉耳。辛卯夏，結制
長干。當解期日，已有決不應請之誓。而乾公所請，乙
未年冬法華道場，猶在未誓之前。予初意入山四年，
或得功夫稍進，法運亦可稍回，故不敢決意固辭。詎
料兩載有餘，阿蒙如故，加以法門鬥諍方始，其餘斗
筲之士，又皆各就一方，託言演教宏宗，網取微利，大
有不忍聞者。此時設非急流勇退，不幾於水益深，火
益熱乎。乾公長干之耆宿也，秉戒於博山禪師，則亦
私淑雲棲者也，出家於大報恩寺，則亦私淑憨翁者
也，敦律行，勤持誦，則法門翹楚也，重然諾，樂福業，則
人天標榜也。其廑法門遠憂，實與予同，決不以言必
信行必果責予。予亦安敢執硜硜小節，務踐一諾，而
貽法門羞哉。公以丙申二月十五日，為六十初度。予
今季春始歸靈峰，至公壽日，未滿二載，何能走賀。茲
為謀梓楞伽起信選佛三種著述，遣堅密蒼暉二子，
往董厥役，請即以流通法寶功德，預為公祝。公其令
獲奏績，則諸佛慧命，俟百世而不惑，皆公無量光明
<pb n="232"/>
之所被也。視百日敷揚，僅供千人耳目，功德大小，為
何如哉。況公與予，誼在世外。菩提宏願，塵劫弗諼。猶
憶向年修報恩塔，公主其政，不煩廣募，不事攀緣，唯
以真心實行，彈指告成。較雪浪法師當日修塔因緣，
事半功倍。此其諳練世出世法，深知無住生心之旨，
有不俟予言者。予之祝無量壽若此，公必以為然矣。
靈峰蕅益大師宗論卷第八之二
<sarticle><article>靈峰蕅益大師宗論卷第八之三</article></sarticle>
<other>塔誌銘</other>
<other>樵雲律師塔誌銘</other>
予在江外，即聞樵雲關主，以苦行實修，為八閩敬仰。
戊寅冬，渡洪塘，趨溫陵，擔役愚夫，皆能言其為眾之
切，自課之勤也。未幾，聞訃，恨緣薄，不及一晤，賦短章
哀之。越二年庚辰，予至漳南，高足如田，遵遺命營全
身塔於石室之嶺，請予銘。按師為澄邑新安周氏子，
出家漳之開元寺，法名真常，樵雲其別號也。兒時以
瓦缶竹木列為缾錫，父知其志，捨入寺。寺為羅漢琛
禪師道場。師剃度時，即有慕琛之心。謁南山閑寂老
人，稟尸羅要旨，咨淨土法門。既於堆雲嶺頭建亭施
茗，每經殘月下，一虎當塗，師以杖叩云，此往來要道，
慎毋面目憎人，虎馴去。次於三台石室，瓦釜繩床，課
經枯坐。閱三載，擬欲他往，聞空中有聲留之，乃啟建
佛殿，結搆僧寮，額其巖曰閑雲石室，蓋閑寂老人曾
於此棲遲故也。閉關峭坐，寢食俱忘，道風日著，檀信
日歸。嗣是設華嚴堂，闢接眾舍，延待十方，盡心盡禮。
爰感五臺無靜律師，為不請友，飛錫關前，為師圓具。
從此葺三山之大藏，興支提之辟支，參無盡法師於
天姆，覲普門大士於普陀，乃至遊歷南華，肖六祖栴
檀之像，復歸石室。又以行腳多年，律學疏曠，北登五
臺，重咨心地。然後開甘露戒品，於溫陵古莆諸處，而
一以淨土為指歸。師一生篤實苦行，普心接納，於禪
講名流，尤虛懷靡閒。蓋其樂取人善，年彌高而德彌
謙，故不必揮麈豎拂，已可扶宗教之衰矣。世壽八十
有三，法臘五十有奇，剃度若干人，戒子不啻萬指。銘
曰，
 先哲既逝，人情日浮。掠虛逞見，誰懷遠憂。海南佛國，
淪為荒丘。髡不稟戒，兵奴獄囚。挺生樵老，愛河之舟。
廣設行筏，度彼迷流。走遍天下，乃集勝猷。尸羅再揭，
樂邦橫截。不似諸方，證龜作鱉。 
<other>紫竹林顓愚大師爪髮衣缽塔誌銘</other>
金陵紫竹林顓愚大師，丙戌仲夏六月坐脫。門人以
陶器奉全身，供於林之山陽。次年弟子請歸雲居，於
是金陵緇素，以所存爪髮衣缽，就山陽建塔供養。徵
銘於旭，旭愧學未師安，言無足重。然人之相知，貴相
知心，旭既謬辱愛敬，迥逾世情，又安敢以無文辭。謹
按譜，師諱觀衡，顓愚其字也。順天霸州人，姓趙氏，昆
季四人，師居仲。母夢大士攜童子入門，急抱之，覺而
有娠。萬歷己卯年，八月十八日亥時生，白衣重胞，狀
異凡子。年十二，即茹素，喜事觀音大士。年十三，翛然
有出塵志。年十四，堅欲入道，父母不許，乃潛逸。塗遇
五臺山圓照寺惠仁師，懇求剃度，依住四載。年十八，
聞清涼山師子窟空印大師名，潛逸往參，投誠篤事，
居侍寮三載，咨決心疑，仰學至德，始終如一日也。年
二十二，隨空師入燕都，侍楞嚴講席，進菩薩戒，參紫
柏大師。自念習聽義學，未是出家大丈夫事，潛逸南
行，參雪浪雲棲二大師。獨住天台華頂峰，讀楞嚴經，
破諸疑網。時高明無盡大師，登華頂訪智者遺蹤。見
師孑處茅菴，少年精進，托宿作竟夜談。越三年，移住
匡山乾罡嶺。每一飯輟，坐數日。至第三年，月下經行，
忽有省悟。三十歲，進曹谿禮六祖。次夏四月，謁憨山
大師於端州，一見相契。秋仲辭去，登南嶽，住石廩峰。
三十三歲，誤食草烏，中毒濱絕，離山就醫。憨大師特
至南嶽，歎曰，禪門下衰，幸得一箇半箇真為生死學
<pb n="233"/>
人，與之周旋，稍慰寂寥，今斯人而有斯病，豈龍天厭
薄法門乎。三十八歲，結五臺菴於邵陵，覲憨大師於
湖東，參侍半月，大師示以法語，大意謂身病已瘳，切
不可被禪病侵。蓋眾生身病本乎執取，而禪病亦本
乎執取，若法執不忘，己見猶存，亦是病。直須將從前
參禪執守功勳，并玄妙知見，一齊唾卻，定不可被他
養作病根。其語切，至幾數千言，今親筆手卷，尚供林
中。故知顓師從來開示學人，隨機圓活，不似諸方認
定一死貓頭。其得力於憨大師者誠不淺也。師曾以
授戒法問憨大師，大師荅云，老朽未閱律部，於諸戒
相，實未細詳，今惟遵梵網，以心地法門為宗，以十重
為要。其四十八輕，亦未能細說，但令行人半月半月
誦持而已。近時學人，識淺心麤，多虛少實，求其果能
精持如古人者，所未易見。而弘律者，原非學人事，多
杜撰，難可為準。公處若有藏經，幸一詳檢律部，有以
示我，望之望之。維時師亦無暇閱律，但宗楞嚴四種
清淨明誨，開示後人，令持心戒，兼令專禮觀音大士。
著有圓通懺法，流通最廣。居五臺菴，二十年足不越
戶外。度弟子千餘人，授記署名者幾三萬人。至年五
十九歲，特登匡山五乳寺，埽憨大師塔，建報恩道場，
寺眾請主法席，固辭不可。仲秋下匡山，登雲居，禮祖
塔，寺眾亦堅留主席，黎明潛逸。中塗疾作，不能行，闔
山比丘往返虔請，乃復登雲居。至六十五歲秋，離山
登舟，山為再震，師於此山夙緣深矣。是冬泊石頭城，
次年冬十月，卓錫紫竹林。林本城北荒地，師住未幾，
蔚為叢席。師發心深為生死大事，故於父母師長，皆
不辭而行。然秉性至孝，每遇親師忌日，設追薦道場，
必極誠愨，竭哀慕，觀者無不感發。生平儀容古朴，不
事矜飾。廣顙豐頤，平頂大耳，脩髯如戟，短髮覆肩，目
光炯炯射人。終夜露坐，不畏大風，或雷雨亦坐大傘
下，故學者稱傘居和尚云。衣服不御寸帛，日惟一粥
一飯，絕不雜食，每作務必兼人。其接物也，上自王公
大人，下逮田夫牧豎，禮不異節。溫溫言笑，靄若春風。
而學者見之，不威而懾。隨所到處，僅一輛草鞋便行，
來不先通，去不先辭。錫駐之地，緇素雲集，求戒問道，
殆無虛日。然未嘗自立涯岸，別建門庭。蓋既得空印
大師之教，又得憨山大師之禪，又復匯歸於雲棲大
師之淨土。故其開示法語，直捷廣大，似紫柏，應機禪
語，輕便圓活，似趙州。又眼界雖甚高曠，口角不輕雌
黃，謙光盛德，慈念虛懷，真令人目擊道存也。所著有
楞嚴金剛四依解，及紫竹林全集行世。法臘五十四，
生年六十有八。長旭二十年，兼親侍憨山大師，誠為
法門先輩尊宿，乃不惟忘年下交，而每致書問，必反
稱辱教某某。嗚呼，旭真慚悚無地已，合掌墮淚為之
銘曰，
 佛法如大海，潛流注百川。達者知浩浩，昧者泥涓涓。
三宗爭鼎足，五葉分單傳。不有超方志，誰懲鬥諍愆。
師承普門願，憫濁來施權。奮然脫愛網，習教還修禪。
放生廣檀度，說戒結深緣。慈容藹冬日，機辯赫炎天。
德重如岱嶽，懷虛若沖淵。足跡遍寰宇，操持脫言詮。
握拳念大士，撒手宅金蓮。舍利鎮祖窟，爪髮留福田。
照此石城地，永永百千年。 
<other>祭文</other>
<other>然香供無盡師伯文</other>
不肖初遊台嶺，即睹慈輝。但欽溫恭之德，罔窺法海
之涯，方且甘暗證而蔑義塗，因門庭而昧堂奧，造罪
意地者，匪希矣。後出入禪林，目擊時弊，始知非台宗
不能糾其紕。台教存，佛法存，台教亡，佛法亡，誠不我
欺也。顧於老伯，猶半信半疑。自締盟籌兄，乃甫傾向，
而老伯已往生珍池矣。徒增悲仰，竊聆化儀，慚懷悔
志，擬將何裨。嗚呼，師弦絕響，野干競鳴。演教者，捨醇
醲而取糟粕，參宗者，先發足而後問津。孰能依教起
觀，一洗說食數寶之陋，知津發足，解脫盲修瞎煉之
<pb n="234"/>
紛。老伯實中流砥柱，杲日中天也。憫予小子，不沾法
乳於生前，不修微供於歿後。敬以三炷臂香，深達懺
摩。三炷臂香，遙伸印手，惟老伯不起寂光，現覺三有，
鑒法門嬰杵之憂，錫初心止觀之佑。苟機感之不訛，
必含笑而攝受。
<other>弔不忘文</other>
比丘智旭，居靈峰山，聞不忘音公棄世，敬誦梵網戒
經一卷，金光明空品十卷，滅定業真言千遍。并為文
遙向而弔之曰，嗚呼，千古聖賢，必從豪傑中來，而千
古豪傑，必以聖賢為的。捨聖賢之準繩，尚豪傑之意
氣，誤矣。認豪傑之意氣，當聖賢之品格，益誤矣。公豪
傑自期者也，始予交臂而失，既而肝膽許之。然予之
許公也，擬欲進乎聖賢。而公之自許也，終未捨乎豪
傑。逮行法華三昧，予訪關次，作竟夜談。時為公羨，亦
為公憂也。公初惑圓談，妄謂乘急而戒可緩，及警心
於乘鶴渡海忽折一翅之夢，方知戒亦應急，而未達
戒即是乘。是以雖行事懺，理境不彰，況調身失其方
便。進道每任己情，重障造於前，掉悔逼於後。善友隔
於他山，聞解局於文字，以此滅罪悟心，難矣。然公未
徹者，乘戒源頭，而不迷者，出世因果。源頭未徹，感現
在惡疾而終。因果不迷，定可免將來異熟。予為公悲，
亦為公幸，公亦可自慰於冥冥也。嗚呼，末世修行，多
敗少成。公其諦信法華威力，及阿彌願輪。頓除愛見
之私，速往金蓮之津。迨予報盡，垂手來迎。同覲慈尊，
共秉梵音。回視西湖殿裏，接引像旁，披誠發露，盟以
肺腸，可謂果因交徹，久要不忘者矣。
<other>奠影渠靈隱二兄文</other>
嗚呼，世固有相愛不相知者，此其愛非道愛也。亦有
知愛而不相期責者，此其知非實知也。二兄之相知
相愛相期責也二十餘年，如形影焉。乃予與二兄為
莫逆交，僅自乙亥春始。憶其時，未嘗有投契之思。特
以天降霪雨，為吾三人作意外介紹。故靈兄詩曰，只
此十日雨，傾予半世懷。噫，奇矣。是冬予遘篤疾，二兄
盡力調治，不啻昆季母子也。逮予住九子遊八閩，二
兄夢寐予，猶予之夢寐二兄也。今春予從閩中聞影
兄之變，痛切肺肝，念佛十萬以悼之。夏五月，予出苕
城。秋七月，靈兄冒酷暑，相訪殷殷出世大事。不兩月
忽嬰疾，急手書召予，予馳赴，未及百里，竟捨我先逝。
嗚呼，自惟解行俱荒，瑕玼非一。謬蒙信許，過於常情。
又承治命，欲予演觀無量壽佛經首題名義。予既奉
命，復念佛十萬為增上助緣。嗚呼，當病苦切身，而大
事殷殷之意，生死一如若斯。予無似，若糞壤之助嘉
禾，則庶幾矣。每思影兄之沈靜，靈兄之爽朗，俱堪千
古。至其戒行冰霜，慧性穎悟，正信力強，出世心苦，誠
堪立地超佛越祖。而大願未克，齎志長騖者，其故何
哉。大約身見稍重，遷延晷景，不能向冰凌劍刃上遊
戲出沒，不肯從荊棘瓦礫中掉臂厝脛，致使無生法
忍，必俟淨土花開始領也。然此幻軀，不可保信，縱令
愛惜，曾不少矜。養怨入塚，誰曰不然。二兄誠能瞥然
覷破，憬無餘情，彈指蓮華可敷，不復更俟半劫一劫，
乃至剎塵矣。然後為我仰白慈尊，常以慧光折攝我
心。幻緣一盡，垂手而迎，是予所深望於二兄者也。
<other>祭顓愚大師爪髮衣缽塔文</other>
嗚呼，人不難相愛，難於相知，翁真知我者哉。世縱有
一二愛且知者，而志操相攜。旭雖不敢擬翁泰山之
德，幸三事略無違焉。尚質朴，詘虛文，不肯苟合時宜。
註經論，讚戒律，不肯懸羊頭而賣狗脂。甘淡薄，受枯
寂，不肯受叢席桎梏，而掣其羈縻。嗚呼，以法門耆宿
如翁，而旭過蒙知愛，又志操相合如此，其能已於懷
也。翁所證深淺，非旭能擬，而生平最傾心處，請略紀
之。當今知識，罕不以名相牽，利相餌，聲勢權位相依
倚，如翁古道自愛者有幾。當今知識，罕不以掠虛伎
倆，籠罩淺識，令生驚詫，如翁平實穩當者有幾。當今
<pb n="235"/>
知識，罕不侈服飾，據華堂，恣情適意，如翁破衫草履
茅茨土階者有幾。當今知識，罕不精選侍從，前列後
隨，如翁躬自作役，不圖安享者有幾。當今知識，罕不
同流合汙，自謂善權方便，慈悲順俗，如翁不肯苟殉
諸方，甘受擔板之誚者有幾。故凡聞翁之風者，頑夫
廉而不濫，懦夫立而不傾。伯夷之隘，所以為聖之清
也，豈似枉尋直尺，詭遇一朝者，身雖存名已先淪也
哉。旭每悲如來正法，一壞於道聽塗說入耳出口之
夫，再壞於色厲內荏羊質虎皮之徒。其父報讎，其子
必且行劫，尤而效之，何所不徑。翁之爪髮衣缽幸存，
則翁之道風未滅，必有聞而興起者，庶共砥狂瀾於
末葉乎。
<other>祭在庸維那文</other>
嗚呼，公之從予遊也，顓大師命也。公初聽大乘止觀
歸，顓師叩大義，公能略荅。故顓師再命公登祖堂，予
即煩公襄理僧事。然予深取於公，不唯能聽經，能職
事也。聞公同顓師住雲居，努力眾務，不惜身命。逮顓
師疾，公炎暑不解帶者六旬餘，雖大孝事父母，何以
加焉。顓師寂，公復以職事來研教理。予且大病，公執
侍不異事顓師。嗚呼，以公如此心地，如此精神，豈應
年未三十，遂爾奄逝。無怪乎公之戀戀，不欲西馳也。
雖然，公之見地未遠大矣。吾人無始以來，捨身受身，
何止剎海微塵。今幸遇明師良友，聞西方淨土，無上
圓頓橫超勝異方便，惟恐歸家不早耳。乃必欲於幻
身百年內，做學問，開叢席，名滿天下，然後快心。曾不
思西方有大學問，大叢席，名滿十方三世，得非欲速
見小之為害乎。公其盡將生平事師孝德，及無始善
根，一一攝取現前，回向阿彌陀佛大願海中，決志直
趨極樂世界，更無疑貳。予不久幻緣既盡，佇望公隨
三聖，招予同浴七珍池也。
<other>祭了因賢弟文</other>
嗚呼，了因，爾遂至此耶。爾自幼發願，竟不滿其願耶。
予將玉汝於成，汝不及再見我耶。嗚呼，予方悼十子
憶汝，汝又復為予所悼耶。嗚呼，汝見我已來，二十五
年，從予遊十九年矣。汝之長處，我盡知之，短處我亦
盡知之。我急欲去汝之短，汝則疑畏，捨我而去。我必
欲成汝之長，故時時禮拜持誦而保祐汝，乃汝竟不
能自保。嗚呼，此夙業耶，抑現緣耶。猶憶汝與徹因初
侍我也，我即苦口勸二人互相師，汝宜師徹因立志，
徹因宜師汝朴實，是後徹因長於律學。終以不朴實
而喪身，不謂汝微會入於台宗，亦終以不立志而死
於房頭耶。夫煩惱力強，此我短處。信心慚愧，我長處
也。不肯諸方宗教，此我短處。獨具宗教隻眼，不肯自
足，日研日進，我長處也。善學者，學其長，捨其短。故孔
子見賢思齊，見不賢而自省，擇其善者從之，其不善
者改之。汝乃不學我之慚愧，不學我之研求進入，此
豈稱善學耶。嗚呼，汝半塗而廢，罪誠在我不在汝。獨
哀汝幼志未遂也，哀汝師叔苦心成就不獲大成也，
哀汝於圓頓大法，甫入門，不能升堂入室也。哀汝獲
惡病歿在房頭，未知臨終正念現前否也。哀我諸子
可充一椽一柱者，相繼去世，不為我聊存一線也。嗚
呼，法門之衰，非一日矣，眾生障重劇矣。佛慈如日，生
盲不瞻。佛慈如雨，覆盆不沾。汝既稍瞻，亦既稍沾。柰
何中輟，弗竟勉旃。為汝禮懺，為汝誦經。汝靈不遠，應
知我忱。歡喜領受，助汝西生。汝西生已，為我白佛。願
以慧光，照我幽窟。俾我開曉，有善無忒。旦晚命盡，早
歸淨域。與汝同觀，七珍八德。自行早圓，化他無極。虛
空可消，願輪不息。嗚呼哀哉，尚饗。
<other>寄奠新伊大法師文</other>
嗚呼，宗說之不明於世也久矣。古人得宗說之源，故
雖分之而愈合。今人拾宗說之似，故雖合之而愈分。
此其可痛哭長歎息者，何止若三若七而已。旭生也
晚，不及親炙雲棲老人。暨紹覺尊者，猶幸獲與老師
<pb n="236"/>
為忘年交者，幾三十年，不異得見雲棲紹公兩尊宿
也。方今法道淆訛，日甚一日，紫亂朱，鄭聲亂雅，大似
刻人糞為栴檀。獨賴老師以耆年碩德而默鎮之，宏
法宏戒，身為律，聲為經。正不必如孟軻好辯，野犴狡
狐，已自褫魄。今何不幸示寂如此其速耶。客歲效華
祝，方擬一二年猶得拜見慈顏，歷陳衷曲。而今竟不
可復得，豈不痛哉。老師久已鑑旭苦心，故破格下交
於旭，今又高據蓮臺，洞開慧眼，必倍知旭之艱苦。而
茫茫斯世，旭安敢更以知己望他人哉。伏讀老師囑
語，字字堪為末世金錍，及門諸賢，必能恪遵而宏擴
之。自利利他，法皆具足，可謂度人事畢，無復遺憾。柰
法日既沒，舉世皆盲，旭能不為後流未度眾生，興悲
感耶。

靈峰蕅益大師宗論卷第八之三

<sarticle><article>靈峰蕅益大師宗論卷第九之一</article></sarticle>
古歙門人成時編輯
<other>頌一</other>
<other>大方廣佛華嚴經頌一百首（并序）</other>
剎海入微塵，不是一多相即。毫端呈法界，非干小
大相容。祗緣法爾如然，所以不容思議。分凡聖，較
淺深，大似邀空華結果。埽語言，諱修證，無端禁石
女生兒。睹明星而了悟，栽成眼上兩莖眉。遍眾會
以敷揚，繪出空中千色彩。然雖今事門頭，覓一塵
而無朕。不妨實際理地，炳萬法以齊彰。大哉，絕對
待之假名。方矣，泯分滿之殊相。廣則毛孔邊際，等
虛空之莫窮。佛則介爾凡心，即真常之妙覺。華乃
因果同時，嚴乃能所不二。是以若通若別，可軌可
持。十界並遵，三世一轍。然一丸而眾香悉具，飲一
滴而諸河頓嘗。普請露柱燈籠，聽取葛藤絡索。
 （世主妙嚴品第一。頌曰）萬國衣冠拜冕旒，御筵香染繡羅裘。不
觀上苑枝條茂，那信蒼穹雨露周。踏破波濤渾是水，
織成縷線漫稱紬。莫嫌山谷泉聲小，大海何嘗擇細
流。 
 （如來現相品第二。頌曰）眾齒光明遍剎塵，十方雲集主中賓。眉
閒足下出還入，極果應知即正因。蓮現何曾離本際，
勝音寧復是他人。殷勤聽取伽陀句，白牯狸奴知最
親。 
 （普賢三昧品第三。頌曰）運水搬柴足可娛，藏身三昧阿誰無。擬
求佛手來摩頂，翻昧衣中如意珠。尺鏡遍含空界影，
寸雲堪灑剎塵枯。勞他依正同宣偈，喚出滄溟月影
孤。 
 （世界成就品第四。頌曰）大覺空生海一漚，一漚拈起海全收。休
將十事為他事，認卻鬍鬚失卻頭。 
 （華藏世界品第五。頌曰）鼻孔下垂，眼睛橫布。毛竅玲瓏，皮膚連
附。地種無殊，森羅草樹。獅子全威，奚分象兔。欲知華
藏莊嚴，不離剎那安住。擬向心外覓玄，昧卻介爾性
具。 
 （毘盧遮那品第六。頌曰）閻浮本是輪王地，幾度征誅始定疆。曾
聽胡笳月下曲，不須鶴唳亦悲傷。 
 （如來名號品第七。頌曰）十千名號任他呼，那個男兒不丈夫。借
問而今說法者，文殊還有幾文殊。 
 （四聖諦品第八。頌曰）藥病相連頭緒多，一番提起一番訛。無生
無量歸無作，大海從來具眾波。 
 （光明覺品第九。頌曰）故園消息斷多秋，夢裹尋思淚未收。驚蟄
一聲啼鳥亂，不堪覽鏡倍生愁。 
 （菩薩問明品第十。頌曰）白雪陽春和者稀，弟兄且自協壎篪。華
周妻子三年哭，引得齊人盡皺眉。 
 （淨行品第十一。頌曰）棒打石人頭，老翁入場屋。憐兒嚼飯未為
醜，上大人書勸熟讀。一朝讀到可知禮，錦繡文章充
滿腹。 
 （賢首品第十二。頌曰）認影迷頭歷劫行，狂心歇處鼻分明。神珠
<pb n="237"/>
拈出隨君用，衣不蠶兮食不耕。 
 （升須彌山頂品第十三。頌曰）平地風波浸殺人，漫傳不動又高升。
佛身充滿無來去，金屑休教著眼睛。 
 （須彌頂上偈讚品第十四。頌曰）成群作隊弄精魂，破盡家私滅盡門。
倡得哩嗹嗹哩曲，大家扶起舊砂盆。 
 （十住品第十五。頌曰）瞿曇一指不肯剟，央掘摩羅追不歇。忽然
放下手中刀，失卻娘生一頭髮。 
 （梵行品第十六。頌曰）打破一桶做一桶，顛仙此話非儱侗。鄱陽
大戰定江南，聖皇也賴三軍勇。 
 （初發心功德品第十七。頌曰）三際覓心不可得，擬從何處發菩提。
東風一夜傳春信，花滿園林泉滿谿。 
 （明法品第十八。頌曰）子孝父心寬，臣賢君位安。創業固不易，守
成尤自難。車輪鳥翼喻，明月照人寒。 
 （升夜摩天宮品第十九。頌曰）天名時分地如雲，孔雀鵝王化久聞。
特地任公更垂釣，牽翻海底浪紛紜。 
 （夜摩宮中偈讚品第二十。頌曰）律呂宮商無別調，都俞喜起聖明時。
堯天舜日同欽戴，卻歎巢由總不知。 
 （十行品第二十一。頌曰）萬卉莊嚴功德林，鳥啼花落影森森。夜
行不許明須到，才出門來草已深。 
 （十無盡藏品第二十二。頌曰）克家須是破家兒，撒潑黃金似爛泥。
餓殺鄧通由命薄，天朝雨露本無私。 
 （升兜率天宮品第二十三。頌曰）賣盡風流不著錢，桃花如燄柳如煙。
笙歌畫舫酣明月，見說今年似舊年。 
 （兜率宮中偈讚品第二十四。頌曰）家醜何勞向外揚，未曾作賊便招
贓。邊城多少離家客，刁斗初鳴轉斷腸。 
 （十迴向品第二十五。頌曰）水滿長町霞滿天，村中處處起寒煙。耕
牛自解尋歸路，不用山童努力牽。 （又頌）懸梁刺股揣
摩成，說得燕王與趙盟。何似當年赤帝子，入關先已
縛秦嬰。
 （十地品第二十六。頌曰）坤儀厚重德無疆，能載能生直且方。看
取四微非異性，不妨十嶽各稱王。伶俐衲，細思量，微
塵剎土漚中影，莫負眉閒毫相光。 
 （十定品第二十七。頌曰）有出有入非正定，試問剎那有何性。假
饒覓見普賢身，依舊重添普眼病。君不見，女子跏趺
佛座邊，文殊空把神通震。棄諸陰蓋下方來，缽盂端
的元無柄。 
 （十通品第二十八。頌曰）饑來喫飯困來眠，不用安排信自然。消
盡幾多閒日月，止留秋水與長天。 
 （十忍品第二十九。頌曰）立錐無地並無錐，飲痛吞聲袛自知。忽
解白拈閒活計，終朝袖手有餘貲。 
 （阿僧祇品第三十。頌曰）介爾心王絕數量，僧祇數量轉分明。微
塵法界全成壞，五眼如何算得清。 
 （壽量品第三十一。頌曰）黃梁一夢過名關，箇事分明迷悟閒。欲
向勝蓮分晝夜，且從極樂問迴還。 （又頌）蟭螟眉上多
巖谷，結冬度夏居堪卜。任憑劫火洞然燒，此地清涼
有餘緣。
 （諸菩薩住處品第三十二。頌曰）色色塵塵盡道場，何勞剜肉別成瘡。
賺他無數癡男女，東走西馳昧故鄉。 
 （佛不思議法品第三十三。頌曰）一念緣起無生，九界空華敗壞。多年
枯木爛藤，慣會成精作怪。正許擬議思量，不許占龜
買卦。（壞協惠，怪協貴，卦協至。） 
 （如來十身相海品第三十四。頌曰）佛說非身是大身，百花枝上露全
春。癡人猶計九十七，獨勝尋常四八倫。 
 （如來隨好光明功德品第三十五。頌曰）千輻輪光圓滿王，獄中菩薩鼻
昂藏。三重十地雖圓頓，鈍置人閒放逸郎。 
 （普賢行品第三十六。頌曰）一念無瞋即普賢，說時容易用時難。世
閒多少弄潮客，不解撐船淺水灘。 
 （如來出現品第三十七。頌曰）遍界本無藏跡地，家親無故常為崇。
眉閒毫相播精靈，口裏光明作魑魅。分明賣弄屋中
金，帶累兒孫向外覷。假饒入得手中來，明朝不是今
朝事。 
 （離世閒品第三十八。頌曰）花枝隨處短長，春色元無高下。觸著一
孔毫毛，惹得通身害怕。縱然缾瀉雲興，終難說盡者
<pb n="238"/>
話。蓮花本自水生，不用描空作畫。 
 （入法界品第三十九。頌曰）師子頻申三昧，從來何曾覆蓋。坐在水
中渴死，袛因畏溺為害。自從認得郎君，更不沿途乞
丐。兔子角上翻身，烏龜毛裏作會。憑他水盡山窮，寸
步不居門外。（蓋害丐皆協記，外協偽。） 
 （普賢行願品。頌曰）十大願王，導歸極樂。末後牢關，和盤直拓。
擬議躊躇，千錯萬錯。說性譚心，無繩自縛。親睹如來
無量光，方知此語非嬉謔。寄語參玄學語流，休將向
上閒穿鑿。 
 （福城東莊嚴幢娑羅林文殊師利菩薩。頌曰）眾生住地無明，諸佛根本實
智。從來但一月真，云何有是非是。既發無上菩提，豈
更迷名失義。歷盡煙水百城，寸步不曾相離。 
 （勝樂國妙峰山德雲比丘憶念一切諸佛境界智慧光明普見法門。頌曰）演若達多狂始
定，十方國土明如鏡。鏡中現出無數頭，一聲喚著聲
聲應。 
 （海岸國海雲比丘普眼法門。頌曰）大海境界隨思念，湧出如來光燦
爛。一句難將海墨書，留與無聞作鍼砭。 
 （楞伽道邊海岸聚落善住比丘，普速疾供養諸佛，成就眾生無礙解脫門。頌曰）大地本來無
寸土，空中行住未為難。幾多悲智莊嚴事，一枕南柯
夢欲殘。 
 （達里鼻茶國自在城人彌伽妙音陀羅尼光明法門。頌曰）叨作輪王親胤，坐受公
孤謨訓。傳來輪字莊嚴，頒向九州百郡。 
 （住林聚落解脫長者如來無礙莊嚴解脫門。頌曰）無邊佛剎莊嚴，清淨身中
顯現。悲歡離合滿場，究竟皆從一線。說破只是自心，
免使別求神變。 
 （閻浮提畔摩利伽羅國海幢比丘普眼捨得三昧。頌曰）殊形異狀，遍體出生。六
月六日，播弄精靈。喚作般若，嬰兒喪明。 
 （海潮處普莊嚴園，休捨優婆夷離憂安隱幢解脫門。頌曰）見聞同住不唐捐，吸盡
西江未足傳。向若歎洋慚灌叟，鐵圍山外有香泉。 
 （那羅素國毘目瞿沙仙人無勝幢解脫。頌曰）摩頂執手，東奔西走。眨得眼
來，天長地久。落花紅處象王迴，芳草綠時師子吼。 
 （伊沙那聚落勝熱婆羅門無盡輪解脫。頌曰）刀山火聚足清安，只是全身
投入難，拼得一條窮性命，髑髏孔裏夜光寒。 
 （師子奮迅城慈行童女般若波羅蜜普莊嚴門。頌曰）清淨法身，牆壁瓦礫。種種
異門，何莫何適。欲知百萬陀羅尼，好向莊嚴宮殿覓。 
 （三眼國善見比丘隨順燈解脫門。頌曰）風和日暖魚尋餌，楊柳桃花夾
岸新。多少長安美公子，翩翩裘馬惜芳春。 
 （名聞國阿渚自在主童子一切工巧大神通智光明法門。頌曰）童子無聊，聚沙為戲。
算來算去，有名無義。漚滅空無，是一是二。雖然恁麼
舉揚，不免眼中添刺。 
 （海住大城具足優婆夷無盡福德藏解脫門。頌曰）一器幾何，十界供普。吞時
脹殺人天，吐時餓殺佛祖。問取童女十千，畢竟作何
去取。 
 （大興城明智居士隨意出生福德藏解脫門。頌曰）仰視虛空，所須悉下。分明
各自帶來，何故向他酬謝。識破者點機關，便解逢緣
不借。 
 （師子宮大城法寶髻長者無量福德寶藏解脫門。頌曰）奏樂燒香迴向因，十重
樓閣報分明。可憐歌舞場中客，荒卻良田不肯耕。 
 （藤根國普門城普眼長者令一切眾生普見諸佛歡喜法門。頌曰）知病識藥，將錯就
錯。和合諸香，無作為作。只恐城東老母來，不用許多
閒絡索。 
 （多羅幢城無厭足王如幻解脫。頌曰）從古護生須是殺，直教殺盡始安
居。慈悲瞋恚兩舌語，暮四朝三撫群狙。 
 （妙光城大光王大慈幢行。頌曰）曾母指疼，曾參眉蹙。非因天性相關，
只為一般皮肉纔涉擬議思量，不啻大唐天竺。 
 （安住王都不動優婆夷求一切法無厭足三昧。頌曰）堂宇光明普耀，霧變深山
文豹。自在平等總持，不離音聲笑貌。貪觀佛剎道場，
卻被浮雲籠罩。 
 （無量都薩羅城遍行外道至一切處菩薩行。頌曰）小兒啼哭只因饑，拈得饅
頭當米餈。一飽自然無病痛，不勞他處別尋醫。 
 （廣大國優缽羅華長者調和香法。頌曰）長者如何慣鬻香，不知誰處得
真方。天涯海角多知己，莫歎孤零落異鄉。 
 （樓閣大城婆施羅船師大悲幢行。頌曰）暴虎馮河吾不與，長年柁手最
<pb n="239"/>
知幾。波斯到岸因風便，采得明珠滿載歸。 
 （可樂城無上勝長者至一切處修菩薩行清淨法門。頌曰）無依無作逞神通，誰信
鄉風處處同。賣盡拙時留下巧，蘆花依舊宿漁翁。 
 （輸那國迦陵迦林城師子頻申比丘尼成就一切智解脫。頌曰）一有多種，二無兩般。
眾會不迮，園林不寬。依正繞旋無量匝，明星初涌夜
更闌。 
 （險難國寶莊嚴城婆須蜜多女離貪欲際解脫。頌曰）栴檀樹下足蚖蛇，蓮花池
畔蜂充塞。曾向嵩山社裏來，始知跌法從他得。 
 （善度城鞞瑟胝羅居士不般涅槃際解脫。頌曰）一座栴檀佛塔，信手隨身開
闔。見得三世分明，也是空華雜沓。明朝便是新年，今
夜且稱殘臘。 
 （補怛洛迦山觀自在菩薩大悲行解脫門。頌曰）遙見連忙倡善來，也知年老
惜嬰孩。待他立德揚名日，始信而今滿面灰。 
 （東方正趣菩薩普門速疾行解脫。頌曰）曾聞著靴水上立，馬到長安靴
未溼。走遍虛空盡未來，普賢毛裏高相揖。 
 （墮羅缽底城大天神雲網解脫。頌曰）長舒四手取海水，洗面無端摸著
觜。借婆衫子拜婆年，孤兒本是趙家子。 
 （菩提場安住主地神不可壞智慧藏法門。頌曰）寶藏相隨宿善根，勞他指示
語溫溫。分明福地生靈種，幾個男兒解報恩。 
 （迦毘羅城婆珊婆演底主夜神，破一切眾生癡暗法光明解脫。頌曰）日沒西陲鳥宿林，
滿天星斗映江涔。漁翁綸線垂將盡，釣得金鱗大幾
尋。 
 （菩提場內普德淨光主夜神寂靜禪定樂普遊步解脫。頌曰）古鏡磨來徹體明，山
河國土炳然呈。不因走遍天涯路，豈信居家腳底輕。 
 （菩提場右喜目觀察眾生主夜神大勢力普喜幢解脫。頌曰）未到酒家香十里，開
樽轉覺醉醺醺。不知昔日耕耘苦，便擬無錢賒幾斤。 
 （普救眾生妙德主夜神普現一切世閒調伏眾生解脫。頌曰）猛火何能燒得木，木
中出火自能燒。眉閒光照君看取，火種傳來是幾朝。 
 （寂靜音海主夜神念念出生廣大喜莊嚴解脫。頌曰）樹根依地果依空，培得根
深果實豐。波利質多人不信，諸天日夜挹香風。 
 （守護一切城增長威力主夜神甚深自在妙音解脫。頌曰）洪鐘隨扣便隨鳴，聲性
何關四性生。杜口也知非得已，不堪重舉似群盲。 
 （開敷一切樹華王夜神菩薩出生廣大喜光明解脫。頌曰）賢其賢而親其親，樂其
樂而利其利。承流宣化不違時，便是循良方正吏。 
 （大願精進力救護一切眾生夜神教化眾生令生善根解脫。頌曰）摩尼現色元非色，
日影無來示去來。夢裏墮河雖是妄，一翻提起亦添
哀。 
 （嵐毘尼園。妙德神菩薩於無量劫遍一切處示現受生自在解脫。頌曰）十種受生藏，積
年行貨帳。討時沒分文，算時有多樣。直教除盡算盤
珠，十尺元來是一丈。 
 （迦毘羅城釋女瞿波觀察菩薩三昧海解脫。頌曰）塵劫追隨非偶然，染因緣
是淨因緣。鴛鴦帳裏調琴瑟，喚醒寒鴉樹上眠。 
 （佛母摩耶大願智幻解脫門。頌曰）無生無不生，幻法元非法。腹同世
界寬，身似浮雲杳。調御天人師，收來做一匣。擬將普
眼觀，赤瞖生眉睫。 
 （正念天王女天主光無礙念清淨莊嚴解脫。頌曰）過去無邊事，何勞更憶知。
只因生處熟，熟處更難移。 
 （迦毘羅城童子師遍友。頌曰）謬為人師，尸位曠職。問他法門，推向
子息。若不勘破，一錢不直。 
 （善知眾藝童子菩薩字智。頌曰）天籟地籟，休教錯會。入得門來，不妨
在外。（會協膾） 
 （婆咺那城賢勝優婆夷無依處道場解脫。頌曰）有盡無盡，無依有依。道場三
昧，雲駛花飛。 
 （沃田城堅固解脫長者無著念清淨莊嚴解脫。頌曰）既名無著，何更勤求。若言
一串，終成兩頭。 
 （妙月長者淨智光明解脫。頌曰）宅有光明，奚稱淨智。雖不說明，早相
鈍置。 
 （出生城無勝軍長者無盡相解脫。頌曰）見無量佛，得無量藏。問取善財，
是相非相。 
 （法聚落最寂靜婆羅門誠願語解脫。頌曰）揭諦揭諦，除冥抉瞖。足趾血乾，
胞胎落地。 
 （妙意華門城德生童子有德童女幻住解脫。頌曰）海外青山雲外霓，體中權
實漫分枝。同條生不同條死，更問龍華調御師。 （又頌）
<pb n="240"/>
果覺因心事不殊，丁寧終始意無餘。曾為浪子方憐
客，不是波斯莫獻珠。
 （海岸國大莊嚴園，毘盧遮那莊嚴藏樓閣彌勒菩薩，入三世一切境界不忘念智莊嚴藏解脫。頌曰）乾
闥婆城鏡裏呈，無邊色像倍分明。去來彈指閒家具，
未瞥徒勞瞪眼睛。 
 （普門國，蘇摩那城文殊師利遙伸右手按頂。頌曰）若來已，更不來。若見已，更
不見。忽然摸著鼻頭，端的高高在面。 （又頌）身經百戰
定封疆，遍界成平返故鄉。馬上幾多驚險事，不堪說
向夜郎王。
 （如來座前普賢菩薩。頌曰）剎剎塵塵性本融，非關作意顯神通。阿
誰身上無毛孔。忍使伽缾局太空。 
 （善財菩薩一生圓滿。頌曰）歷代相傳舊祖基，分明稚小被他欺。京
城府縣都曾訴，土地城隍到處祈。終訟總之非得已，
贏來那別有便宜。愁人莫與無愁說，說與無愁總不
知。 
 （全部總頌）讀遍神農本草書，根莖花果辨無餘。採來件件
都堪用，看去般般總不殊。必死袛應疾尚諱，可生終
賴藥相扶。大黃能補參能瀉，莫效庸醫守一隅。 
<other>大佛頂首楞嚴經二十五圓通頌三十一首（并序）</other>
一真亡影待，七花八裂析栴檀。眾聖失把鼻，萬別
千差歸渤海。正令全提，假饒茅屋牖邊，鼠雀豈容
穿過。旁通一線，任你含元殿裏，庶民亦可往來。所
以道，得之則黎奴白牯，動地驚天，失之則諸佛如
來愁眉鎖目。此大佛頂首楞嚴王三昧，二十五圓
通法門者，聲聲毒鼓，喪盡根塵識大命根，法法醍
醐，灌醒空假中道血脈。可謂通身是病通身藥，是
處有穴是處鍼。縱令遁入膏肓，難免耆婆妙手。捻
餅作團，饑兒之啼哭可止。鍊酥成酒，猛光之痼疾
堪醫。且看木馬嘶風，漫道泥牛入海，觸著痛處，自
身有苦自身知。掘得寶來，大家有福大家享。由是
各系一頌，以為利根鞭影云。
 （憍陳那於佛音聲悟明四諦。頌曰）鹿苑初陳門外車，諸天餓鬼辨河
沙。東風一夜傳春信，開盡黃梅嶺上花。 
 （優波尼沙陀悟諸色性以從不淨。頌曰）傀儡登場怖偃師，楚王一怒體
分離。目成從此無消息，坐聽寒林啼子規。 
 （香嚴童子觀香意銷。頌曰）幼婦初裝倚翠樓，新郎曉起尚含羞。無
端召作征遼將，向月胡笳起暮愁。 
 （藥王藥上因味覺明。頌曰）嘗遍娑婆藥萬千，箇中何味可延年。神
農牙齒都零落，報道砒霜最直錢。 
 （跋陀婆羅忽悟水因。頌曰）剝破虛空血迸流，石人撫掌碧山頭。春
光甫見花成市，一葉梧桐已到秋。 
 （摩訶迦葉唯以空寂修於滅盡。頌曰）六塵變壞眼培花，空寂徒傳月裏
艖。微笑至今贓證在，太平天下事如麻。 
 （阿那律陀樂見照明金剛三昧。頌曰）失目翻成有見，照明奚似緣塵。爍
破大千世界，豁開無漏真精。心眼俱挂壁上，桃花梅
花笑人。 
 （周利槃特伽調出入息得大無礙。頌曰）天地猶如橐籥，不須一句伽陀。
生住異滅無性，平沈佛國山河。自從打失鼻孔，爭說
安那般那。 
 （憍梵缽提一味清淨心地法門。頌曰）有時醍醐毒藥，有時毒味甘露。袛
因弄巧成拙，不免將迷作悟。喚出缾裏大夫，直教手
指無措。 
 （畢陵伽婆蹉純覺遺身。頌曰）泥裏果然有刺，痛外何嘗見身。虛空
百雜粉碎，白雲橫封渡津。欲知不痛消息，跛鱉盲龜
較親。 
 （須菩提曠劫知空。頌曰）芥子須彌畟塞，何處轉身出息。偶然解
得藏機，彈指幻成百億。相隨樹倒藤枯，笑破色空空
色。 
 （舍利弗心見發光，頌曰）九緣不借一靈孤，更向金錍徹體刳。戳
瞎眼睛明箇事，剎塵身土鏡中圖。 
 （普賢菩薩心聞發明。頌曰）毛端剎海同簧鼓，特地勞他白象王。金
翅食龍如食麵，一般也是塞饑腸。 
 （孫陀那難陀觀鼻端白。頌曰）苦瓠甜瓜一概拈，更將無味白藤添。
<pb n="241"/>
縱饒洞照十方界，鼻孔依然臉上尖。 
 （富樓那彌多羅尼子因師子吼成阿羅漢。頌曰）義身較比文身切，出楔何如
用楔親。野干昔年曾膽裂，羺羊漫擬效顰呻。 
 （優波離持戒修身。頌曰）持犯開遮三聚成，式叉何法不圓明。不
龜手藥隨君用，無作誰留凡聖情。 
 （大目犍連心光發宣。頌曰）澄濁成清不較遲，黃河入海正奔馳。攜
來淨器君須識，莫負嵩山碧眼師。 
 （烏芻瑟摩火光三昧。頌曰）一星便可燎須彌，休把螢光問魯齊。拈
起秤錘渾是鐵，空教積劫墜污池。 
 （持地菩薩平地心開。頌曰）圓融絕待妙蓮華，須是還他古作家。馬
後驢前無數客，等閒同駕白牛車。 
 （月光童子修習水觀。頌曰）一滴源流徹底清，無端猶被水當情。髑
髏枯盡全身露，浸殺從來佛與生。 
 （琉璃光法王子觀群動性。頌曰）與奪全機暗裏明，啾啾千界器中聲。
春風吹散寒威後，賸有梅花映水晶。 
 （虛空藏菩薩觀察虛空無邊。頌曰）晦昧情忘空界銷，毛端剎海境偏
豪。寶珠圓鏡閒家具，何物拈來價不高。 
 （彌勒菩薩唯心識定。頌曰）繩上無蛇性自麻，趣真斷妄轉紆斜。風
停波息澄如鏡，處處清光映紫霞。 
 （大勢至法王子念佛三昧。頌曰）服盡軒岐百草丸，阿伽一味信神丹。
五宗八教橫羅列，未死偷心孰肯餐。 
 （觀世音菩薩從聞思修入三摩地。頌曰）酒病還須酒藥醫，推門落臼正
當時。神通妙用尋常事，莫使重栽眼上眉。 
 （十方如來放光總印。頌曰）大地覓來純是藥，耆婆空手挈籃回。從
今徹體光明藏，始覺從前事可哀。 
 （文殊師利選擇圓通。頌曰）海錯山肴難療饑，文殊嚼飯喂嬰兒。多
門一路君看取，人不和兮家道衰。 
 （阿難大眾得大開示。頌曰）雷雨無私萬芔蘇，故鄉他國路寧迂。推
開長夜山河枕，病起精神也較臞。 
 （性比丘尼成阿羅漢。頌曰）緩治本兮急治標，無端芽種乍成焦。鏡
中半露娘生面，今日方知行處遙。 
 （頂光化佛重宣神咒。頌曰）萬種名香擣一丸，胡言漢語最宜參。頂
光照破虛空也，聽取前三與後三。 
 （金剛藏王，發願護持。頌曰）慈威折攝足良模，同體悲心痛切膚。滅
度已知無可滅，大家且把剎竿扶。 
<other>妙法蓮華經品頌三十三首（并序）</other>
花簇簇，錦團團，一塵不立。赤條條，淨裸裸，萬法齊
彰。盡瞿曇，四十九年老婆舌頭，提掇不來。憑列祖，
千七百箇生鐵埽帚，打併不去。除非摸著自己鼻
梁，方能踢倒從來窠臼。荊棘林內，慣解掉臂橫行。
潔白地中，不妨轉身直過。唯我天台智者禪師，發
妙悟於大蘇，睹靈山於言下。縱一旋陀羅尼力，宣
四不思議辯才。究權實之攸歸，闡本跡之深致。玄
義五重，頂門打破髑髏寒。文句四釋，遍體鍼流毛
孔血。戳瞎講家肉眼，爍開禪士幽關。師弦震而飛
走俱逃，毒鼓撾而遠近皆喪。特以圓音卓絕，鈍識
如盲。義海汪洋，葉舟欲蹶。山僧不惜眉毛，每品為
拈一頌。大似助桀為虐，平地重添葛藤。不會則拔
楔抽釘，會得則喪身失命。
 （法喻為名。頌曰）心佛眾生撥不開，三玄三要事難猜。一莖拈
作全身用，惹得頭陀笑滿腮。 
 （實相為體。頌曰）函蓋乾坤未足奇，四微原不隔根枝。分明舉
似諸方也，又道如來袛自知。 
 （一乘因果為宗。頌曰）眾流截斷事如何，滴滴歸源不較多。踏遍
十方香水海，靴頭幾處犯清波。 
 （斷疑生信為用。頌曰）逐浪隨波最可憐，明中有暗意偏玄。毘嵐
吹散雲千朵，放出孤輪一夜圓。 
 （無上醍醐為教相。頌曰）分明一樣牛身味，轉變番番不借功。飽
食會須脾力健，莫教傷卻小兒童。 
 （序品第一。頌曰）白毫舒照半提時，萬八東方蠟印泥。擬向文
殊辨端的，重栽眼上兩莖眉。且道作麼生是全提，咄，
逢人切忌錯舉。 
 （方便品第二。頌曰）頻伸出窟威風別，象兔搏來同見血。誰知
<pb n="242"/>
昔日金剛王，今日翻成繫驢橛。 
 （譬喻品第三。頌曰）門外何勞覓大車，錯將三界認為家。火光
燒爛虛空也，誰解回頭叫阿爺。 
 （信解品第四。頌曰）客作從來非賤人，糞除未盡自迷津。卻憐
五十餘年別，此日相逢覺倍親。 
 （藥草喻品第五。頌曰）地雨何曾有二心，根莖花果漫森森。四微
終始元無別，莫向枝條大小尋。 
 （授記品第六。頌曰）體露金風樹葉凋，四人生死久同條。禹門
無數金鱗躍，莫向澄波月影翹。 
 （化城喻品第七。頌曰）塵點劫前曾服毒，至今猶覺自麻木。彈指
歸來較是遲，癡人還問西天竺。西天竺，化城寶所誰
家屋。錯認他方五百旬，窮年竟歲空勞碌。且問只今
在什麼處。咄，看腳下，錯錯。 
 （五百弟子授記品第八。頌曰）成群作隊鍊饑寒，衣裏明珠煞欲穿。
可惜而今醉臥客，再逢親友是何年。 
 （授學無學人記品第九。頌曰）大小都盧一網收，蝦蟆猶欲竄前流。
饒他蟠結滄溟窟，依舊還吞呂望鉤。 
 （法師品第十。頌曰）大地從來依水輪，高原穿鑿莫辭辛。著衣
坐臥尋常事，還道如來是別人。 
 （見寶塔品第十一。頌曰）古佛婆心事太多，土田三變意如何。雖
然明得聲前句，不免重添浪上波。 
 （提婆達多品第十二。頌曰）碎身粉骨結成仇，不是怨家不聚頭。一
粒寶珠光燦爛，南方又起未來愁。 
 （持品第十三。頌曰）此土他方波浪闊，長年柁手精神別。巨鼇
一搭上鉤來，傍岸猶憐風力掣。 
 （安樂行品第十四。頌曰）護命靈丹只一丸，身經百戰朔風寒。明
珠解髻親收得，幻網光中夢未殘。只今還有作夢者
麼，可憐大唐國裏，盡惺惺地。 
 （從地湧出品第十五。頌曰）慣作白拈難認覓，一般手段兩般刀。莫
嫌子老父偏少，馬腹驢胎知幾遭。 
 （如來壽量品第十六。頌曰）莫言箇事無頭尾，特地勞他數剎塵。好
藥但教諸子服，病除始睹劫前春。 
 （分別功德品第十七。頌曰）太空丈尺誰堪測，鵬徙依稀九萬程。昨
夜眉毛偶饑急，誤將華藏煮盈鐺。 
 （隨喜功德品第十八。頌曰）摩尼雨寶正穰穰，半世饑虛此夜忘。莫
怪城邊多旅夢，幾人曾嗅返魂香。 
 （法師功德品第十九。頌曰）無位真人六不收，放光動地轉生愁。離
微語默閒家具，何處潮聲非海流。 
 （常不輕菩薩品第二十。頌曰）惡水澆人罪不輕，頓教平地死屍橫。
獨悲未入阿鼻者，今日猶開鬼眼睛。 
 （如來神力品第二十一。頌曰）掀天揭地欲何為，箇事元無成與虧。
認取指音并舌相，莫將黃葉誘嬰兒。 
 （囑累品第二十二。頌曰）年老情偏戀子孫，幾人能得起家門。殷
勤記取靈山敕，鏤骨銘肌報此恩。 
 （藥王菩薩本事品第二十三。頌曰）然身然臂施中最，妙法何嘗隔苦
功。歎息東施累西子，因噎廢飯還成風。伶俐漢，莫匆
匆，經王收入無縫塔，萬別千差一路通。 
 （妙音菩薩品第二十四。頌曰）十界宏經讚妙音，色身普現去來今。
溈山五字深深意，留與諸方作眼箴。 
 （觀世音菩薩普門品第二十五。頌曰）自從證得圓通常，慣將生佛同叉
聚。藥珠身，毒天鼓，與樂會須先拔苦。聲聲只叫觀世
音，何時識卻主中主。要識主翁也不難，路頭盡處須
迴武。一番逗入無畏城，不消更問雲門普。 
 （陀羅尼品第二十六。頌曰）煙雨濛濛渡古村，夜深杌影似人形。天
師一道靈符到，彈指扶桑已浴溟。 
 （妙莊嚴王本事品第二十七。頌曰）禍出私門實可哀，破家亡國未稱
災。一回追憶山中日，愧殺從前滿面灰。 
 （普賢菩薩勸發品第二十八。頌曰）昨夜雷驚娑竭羅，頓令雨點如車
軸。須臾浸沒梵王宮，數滴空勞首羅目。四法重敷萬
古傳，塵塵剎剎燈相續。 

靈峰蕅益大師宗論卷第九之一
<sarticle><article>靈峰蕅益大師宗論卷第九之二</article></sarticle>
<pb n="243"/>
<other>頌二</other>
<other>白牛十頌（有引并述。○此頌若作圖者，須一一如頌中各句，及頌後小字而作。儻少
不合，則大背宗旨。其第九圓相一圖，或并不作圓相，但存一白幅亦可）</other>
向有二種牧牛圖行世，一從未牧，至雙泯為圖。十
牛，自黑漸白，以至於無。一從尋牛至入廛為圖，亦
十牛，始終皆白。雖云大同小異，旨趣固自別矣。禪
觀之暇，偶為會通。稍稍更定，作十頌。非敢求異古
人，冀自冥心一轍耳。
 白牛原不遠山童，無柰山童面向東。柳綠桃紅空戀
惜，凝眸塵劫好懵懵。（白牛在西面東，童子在東面東。） 
右失牛，配理即佛也。所謂一切眾生，具有如來智
慧德相，但以妄想執著，而不證得。
 主人忽問牧童牛，回首茫茫何處求。賴有來人指往
路，白牛端的在西頭。（主人問牛所在，童子失措。更一人自西來，以手遙指。） 
右尋牛，配名字即佛也。謂從經典，或善知識，創聞
心佛眾生三無差別之理。發心願求，返本歸源。
 驀直追尋路漸西，荒原踏破是牛蹄。一回瞻視知端
的，信步前行不復迷。（童子面西急走，田中多有牛跡。） 
右見跡，配觀行即佛也。謂圓五品位，依圓解修圓
觀，圓伏五住煩惱。
 橫穿九十六煙村，忽睹牛王露地蹲。從此腳跟輕快
也，假饒氣急不須論。（白牛隱臥田中，童子遙見歡喜。） 
右見牛，配相似即佛也。謂圓十信位，相似得法性
理水。六根清淨，見思先落。證位不退，塵沙亦落。證
行不退，但猶未證無功用道。
 水窮山盡不辭勞，趁到牛邊功已高。歎息無端成久
別，而今方得解天弢。（白牛從容起立，童子喜撫其背。） 
右得牛，配分證即佛也。謂圓初發心住，破一分無
明，證一分三德。入祕密藏，生如來家，得念不退，乃
至十住，皆此中攝。
 雪山香草甚甘肥，清冷流泉可療饑。不羨稼苗盈野
綠，悠然飽足度餘暉。（童子閒坐石上，白牛飲澗自適。） 
右護牧，亦分證即佛也。謂圓十行，一行一切行，稱
性功德。
 夕陽將盡晚霞稀，就路還家不用揮。一曲無生吹短
笛，餘暉猶自照庭闈。（夕陽在山，白牛歸宿。童跨牛背，吹笛自樂。） 
右騎歸，亦分證即佛也。謂圓十迴向法界願行。事
理自然融合，迴入平等法界海。
 白牛何處本無蹤，牧豎高歌明月峰。萬象光含秋露
冷，桂枝猶自影重重。（明月在天，牧童拍手自歌。） 
右忘牛，亦分證即佛也。謂圓十地，純智忘理。猶如
大地，能生一切佛法。荷負法界眾生，普入三世如
來智地。
 逸多彈指閣門開，笑殺當年小善財。煙水百城空自
歷，人牛絕跡夢初回。（人牛俱不見，唯一圓相。） 
右雙泯，配究竟即佛之根本智也。謂始本不二，理
智一如，徹證三無差別之性，亦無能證所證可得。
 依稀何處現人牛，垂手相將入市遊。借問人牛還似
昔，云何無失亦無求。（童子向東前行，白牛相隨在後。） 
右入廛，配究竟即佛之後得智也。謂佛果後普賢
行，乃盡未來際常然大用之門，能同流九界，廣度
含識，實無加於雙泯之體。
<other>頌仰荅高峰大師六問六首（有小序）</other>
高峰大師，勵頭陀行，力扶祖道之衰。有參學者，必
先令然指受戒，方乃授以心要。其砥柱狂瀾之志，
亦甚切矣。今觀室中垂問語，無非因病發藥，痛處
加錐。近來禪德，每作一色邊事會去，辜負祖意，不
既多乎。不揣疏愚，敬為仰荅，兼系一頌。醍醐毒藥，
毒藥醍醐，一任具舌者之自辨也。
（問，大徹底人，本脫生死，因甚命根不斷。）仰荅，猶有徹底者在。頌曰， 理
極情忘退步難，轉身一句葛藤繁。石人撫掌歌明月。
寄語禪流莫浪看。 
（問，佛祖公案，袛是一箇道理，因甚有明與不明。）仰荅，為是一箇。頌曰， 千差
<pb n="244"/>
萬別勢嶐穹，樵子休商窮與通。側看是峰橫看嶺，只
因身在此山中。 
（問，大修行人當遵佛行，因甚不守毘尼。）仰荅，邪法難扶。頌曰， 解脫翻
成荊棘因，暗中觸寶漫傷身。自從拶入波離室，梵網
光流劫外春。 
（問，杲日當空，無所不照，因甚被片雲遮卻。）仰荅，瞥。頌曰， 緣見因明被暗
欺，晴空何礙片雲移。欲從遮照分賓主，豈借毘嵐努
力吹。 
（問，人人有箇影子，寸步不離，因甚踏不著。）仰荅，踏著即非影子。頌曰， 認
影迷真最可憐，不堪忽後又瞻前。晚來演若狂心歇，
童子南詢腳底穿。 
（問，盡大地是箇火坑，得何三昧，不被燒卻。）仰荅，火光三昧。頌曰， 火光三
昧最芬清，切忌從他覓化城。烹熟法身冬至後，黃鐘
重奏一陽生。 
<other>三觀蓮華頌（有引）</other>
一心三觀，即妙法蓮華也。本非定三，豈應分頌。然
亦非定一，姑妄分之。讀者幸勿以辭害意。
 （空觀蓮花頌曰）覓心覓佛了無蹤，一葉荷香裹太空。消盡涅
槃生死夢，相看仍在寶池中。 
 （假觀蓮花頌曰）蕊幢葉葉含塵界，光影相吞孰可窮。歷盡普
賢毛孔後，始知生長福城東。 
 （中觀蓮花頌曰）劍樹刀山覿面呈，蓮花青赤倍分明（安經中云有優
缽羅地獄，此云青蓮花。復有波頭摩地獄，此云紅蓮花，故云）。遮那身土從來遍，擬
議思量轉似盲。 
<other>北天目靈峰寺二十景頌（有序）</other>
靈峰山，古稱為北天目。辛未冬入山結制，即有偈
云，靈峰一片石，信可矢千秋。甲申秋，從檇李入山，
復有句云，靈峰片石舊盟新。不謂乙酉春，偶遊石
城。直至己丑深秋，方獲歸臥也。俯仰泉石，勝概縱
橫，紀其大者，略有二十，聊當化城，畢茲餘喘，自非
樂土，終弗與易矣。
 鷲嶺遙傳袛一枝，由來吾道貴聞知。但從龍樹通消
息，不向黃梅覓破衣。（大雄峰○群峰之中，巍然端坐，為山正主。） 
 應據當陽顯別傳，較來仍是正中偏。馬駒踏殺人無
數，畢竟還他懷海賢。（百丈峰○大雄之東，危巖傑峙，俯臨萬竹。） 
 大壑風吹匝地寒，芙蓉削出翠難看。幾翻倒嶽傾湫
後，方識孤危卻自安。（獨立峰○大雄之西，峭壁千仞，有若天門，亦名海日幢。） 
 九品何須一一求，戒乘俱急已前收。須摩去此洵非
遠，觸目標心寄玉浮。（五蓮峰○獨立峰前，五峰行列，於寺之西，並似青蓮。） 
 秀出雙雙巽岫高，不隨春色醉仙桃。山中薄有天廚
供，傭向人閒問紫袍。（二乳峰○在寺東南，迴顧梵剎，情同慈母。） 
 度他何必起風波，莫怪齊東傳事訛。縱使鐵船終不
爛，幾人能聽屈原歌。（神舟峽○俗稱靈巖豁，兩壁峭立，相傳為神舟行處。） 
 虛空為虡大地枹，無問自說聲有無。喚醒癡禪計離
絕，但觀一諾還一呼。（天鼓坪○大雄百丈兩峰之閒，行時皆逢逢有聲，震動巖谷。） 
 兩澗泉聲夾竹岡，恍疑羅帶曳琳琅。經行飯後無餘
事，一任跏趺送夕陽。（碧玉坪○在藏堂東，修竹巨石，可行可坐。） 
 聞說從來道不孤，萬筠叢裏臥璚株。鳳兮未肯甘衰
德，早向深林避網罛。（映碧坪○在藏堂西，與碧玉坪相對，皆從大雄峰而發，如兩瓣
青蓮華葉，是為梵剎內護。） 
 不是因緣不自然，大雄特地露言詮。剎塵演說雖無
隱，水性終須飲者傳。（祕藏巖○在映碧坪北，大石三座，如伊字三點，不縱不橫，不並
不別，其前可結小茅。） 
 四性無生八不該，誰將宗說強分開。但看滴滴歸滄
海，始信源從阿耨來。（龍樹泉○舊名龍泉，祈雨最靈，載一統志，山由此得名。正在大
雄百丈兩峰之中，堪表中道，如龍樹大士，造中觀論傳佛心印，其味醇正，潤益無窮。） 
 百丈峰頭涵蓄深，泠然東國沁禪心。維摩摘取雖非
遠，未許貪夫著意斟。（歡喜泉○出百丈峰之東，冬夏不絕，飲之甘美。） 
 忍土塵勞不可噬，能仁格外垂恩濟。引取珠王十四
枝，來向山中宣妙偈。（安養泉○出大雄峰之西，味尤醇美，猶若醍醐。） 
 歷盡青山數十層，盈科聊就此中澄。長空如洗標孤
影，不向污流別覓朋。（澡月池○在碧玉坪西麓，積龍泉所成也。） 
 未必神舟是戲詀，坐聞泉水日喃喃。滿慈久已成獅
<pb n="245"/>
吼，暗證徒將口舌緘。（談經石○俗呼神舟石，在安養泉左，可坐廿餘人，時泉聲淙淙。） 
 大雄久欠兒孫債，劈取須彌安此界。賓頭末敢向空
旋，米芾不妨頻下拜。（跏趺石○大雄峰之麓也，相傳大風雨時，從峰頭迸墜。在藏堂
東北隅，群木交映，堪坐數人，遠望前山，疊翠數重，並相環拱。） 
 舉世昏昏恥獨惺，亂山深處且埋形。夜來風雨摧殘
芔，唯有修篁不改青。（萬竹塢○舊名上房塢，今精舍名攝香居。） 
 藏身之處沒蹤跡，沒蹤跡處莫藏身。東風誤報春光
好，香色分明舉似人。（千梅塢○由萬竹塢東上，怪石崎嶇，人跡罕到，野梅無數，開則
半山遍白，香風遠傳。） 
 何必高誇雞足山，箇中趺坐亦安閒。純陽飛劍心機
錯，好向黃龍問過關。（金仙洞○舊名仙洞，在龍樹泉下，載一統志。每為苦行衲所居。） 
 獨據東南最上頭，天空海闊一浮漚。饒君先入如來
慧，爭柰群機攝未周（華嚴洞○在二乳峰左，而外向東南，日出則先照之。） 
<other>自頌法華堂問荅六首</other>
一問，步步不曾離著他，因甚麼舉似不出。荅，舉則不
似。 （頌曰）演若迷頭向鏡馳，狂呼歷劫未曾癡。朝來摸著
娘生鼻，到底雙雙兩下垂。 （又荅）分明舉似。 （頌曰）分明舉
似不爭差，步步何曾離著他。更問之乎並者也，胡人
月下吹胡笳。 
二問，說得了了分明，因甚麼用他不著。荅，說底是甚
麼。 （頌曰）家常茶飯日三餐，一飽渾忘饑與寒。只恐鮮能
知此味，別圖鳳腦與龍肝。 （又荅）步步不曾離。 （頌曰）分明
步步不曾離，日用尋常盡是伊。怪底春光遍桃李，東
風消息幾能知。 
三問，三身與三自性。是同是別。荅，且道是同是別。 （頌曰）
三性三身別復同，分明指示不須融。獨憐村裏三家
犬，月下啀喍吠草叢。 
四問，一切法皆可作四句，且如三身，各四句如何作。
荅，四句歷然。 （頌曰）無性緣生觸處通，有無情理互含容。
一微亦必存方分，儱侗如何達此宗。 
<other>自頌除夕問荅二十首</other>
一問，如何是為實施權。荅，家家有路透長安。 （頌曰）治水
功成定永圖，荒要侯甸各分符。始皇吞併非良策，眨
眼秦嬰已獻俘。 （又荅）病多藥多。 （頌曰）病多藥亦多，須是
問耆婆。黃龍湯一味，那得起沈痾。 
二問，如何是開權顯實。荅，借婆衫子拜婆年。 （頌曰）禮到
何勞漫費錢，大家恭敬賀新年。面門歡喜心安樂，不
羨無懷與葛天。 （又荅）子等心等。 （頌曰）子等心亦等，況復
貲無盡。周給本非難，只愁不自肯。 
三問，如何是本跡雖殊，不思議一。荅，歲歲黃鶯啼綠
柳。 （頌曰）春光一度一番新，賺得嬌奴起怨情。獨有東村
王大姐，依依猶憶舊時人。 （又荅）萬古碧潭空界月。 （頌曰）
萬古碧潭月，盈虧時出沒。撈摝非有無，大辯終須訥。 
四問，如何是觀心若起，本跡俱絕。荅，泥佛填官路。 （頌曰）
路邊掘土成尊像，要走還將尊像填。只恐傍人眉墮
落，漫同院主怨天然。 （又荅）兩箇泥牛鬥入海。 （頌曰）泥牛
鬥入海，木人齊喝采。堪笑石女兒，猶向波閒待。 
五問，如何是止觀不二。荅，天昏地陷。 （頌曰）混沌鑿開分
兩儀，成形成象漫猜疑。虛空消隕知何許，正是訛傳
盤古時。 （又荅）古鏡挂高臺。 （頌曰）古鏡挂高臺，何妨胡漢
來。秀公多拂拭，拂處轉多埃。 
六問，如何是具縛凡夫，能知如來祕密之藏。荅，幾處
報讎身不死。 （頌曰）一自椎秦博浪沙，轉逢黃石圯橋斜。
素書雖作劉家用，與赤松遊路未賒。 （又荅）跛足長年
牢把柁。 （頌曰）專心牢把柁，跛足難行路。看風便使帆，滄
溟頃刻過。 
七問，如何是初發心時，便成正覺。荅，千場縱博家仍
富。 （頌曰）梢麤膽壯賭場雄，破盡寒酸士子風。一擲便輸
千億界，陶朱雖富未堪同。 （又荅）一線銀鉤光遍地。 （頌曰）
銀鉤光遍地，一線天邊麗。初夜漏聲寒，影向千江漬。 
八問，如何是不斷生死而入涅槃。荅，大溈山下水牛
肥。 （頌曰）不是冤家不聚頭，自身有債自身酬。牧童若解
深深意，莫把繩鞭強繫留。 （又荅）七金香水浪滔天。 （頌曰）
<pb n="246"/>
香水浪滔天，潛流注百川。誰能嘗一滴，卻病且延年。 
九問，如何是續佛慧命。荅，依舊可憐生。 （頌曰）果然依舊
可憐生，拄拄撐撐直到明。普請大家同著力，莫教倒
卻葡萄棚。 （又荅）饑來喫飯。 （頌曰）佛命不可斷，饑來須喫
飯。一日要兩餐，莫學餓死漢。 
十問，如何是臘月三十日用得著的。荅，銀馬金錢接
灶神。 （頌曰）銀馬金錢接灶神，殷勤禮拜祝虔心。一門和
氣生千福，四季平安抵萬金。 （又荅）困來打眠。 （頌曰）臘盡
事清閒，困來便打眠。一夢猶未足，爆竹慶新年。 
<other>頌荅如母問二首</other>
（問，人問祖師，百年後甚麼處去。祖云，檀越家作水牯牛去。學人隨來得麼。云，須銜一莖草來，水牯牛
即不問。如何是一莖草。）荅，即是自己喫的。頌曰，
 生死路茫茫，輪迴正未央。須銜一莖草，切勿借他糧。 
（問，溈山遇寒拾，拾虎吼三聲。又拈杖云，喚者箇作甚麼，意旨如何。）荅，忘卻了也。頌
曰，
 兩度拈來一總忘，何須平地別商量。同條生不同條
死，愁聽寒鴉度夕陽。 
<other>禮舍利塔頌（塔在歙縣，豐南吳大年乃孫粲如家）</other>
 無量戒定慧，莊嚴淨法身。法身非非色，非色未可名。
碎作八斛珠，顆顆全性真。是以廣流布，在處呈光明。
善哉大年翁，獲此出世珍。善根不可盡，亙古恆新新。
照此正信家，允作菩提禎。寧唯一家寶，人天所共尊。
頂禮成緣種，分明樂土津。 
<other>銘</other>
<other>梵網室銘</other>
 問予何所矢，恆參梵網旨。坐斷百非源，方知唯此是。
不離最初心，即是舍那髓。漸頓寧有歧，一多豈異軌。
驗果愈明因，托事益顯理。莫謂浮囊微，堪作中流砥。
諦觀心地門，應信室非邇。 
<other>德林座右銘</other>
 以冰霜之操自勵，則品日清高。以穹窿之量容人，則
德日廣大。以切磋之誼取友，則學問日精。以慎重之
行利生，則道風日遠。故曰，忠以行己，恕以及物。又曰，
修其天爵，而人爵從之。 
<other>淨社銘</other>
 持戒為本，淨土為歸，觀心為要，善友為依。 
<other>杖銘四首</other>
 中虛而實，節厲而溫。助爾神足，游戲法門。追遺蹤於
前邁，導景從之後昆。（歸一兄，木竹桃） 
 放去柱地擎天，拈來磕頭砰腦。同上須彌峰，共行長
安道。咄，若非撥草并瞻風，不二法門何處討。（為蔣水新） 
 有首不昂，有趾不鶩。將欲向前，退後一步。（為靈隱兄） 
 人謂爾虛，我知爾實。我扶爾行，爾為我弼。相對無言，
非千意密。驀入千峰，依然一室。（自用木竹杖） 
<other>淨信堂銘</other>
 我所住堂，皆名淨信。輪相初開，破疑前陣。五悔功成，
至心發軔。二觀圓融，隨機善進。平等法身，三昧中俊。
觀察己心，念佛心印。決定應離，雜亂垢燼。三忍四佛，
康莊非峻。 
<other>梵網室銘</other>
 我所住室，即名梵網。十方佛法，猶如觀掌。文字性離，
非默非響。更言不立，無端成兩。心地法門，戒光森爽。
性修交成，實相斯朗。法報化身，體方且廣。華藏莊嚴，
鏡中現像。 
<other>方竹杖銘四首</other>
 藏虛於室，寓圓於方。拄天匝地，隨君舉揚。咄，轉身何
處尋蹤跡，驀直歸家夜未央。（贈葆一） 
 直中繩，方中矩。欲問來由，賓中識主。（贈如是兄） 
 不存軌則，聊示方隅。肩雲戴月，逸塵而趨。（贈知卜） 
 母刓汝體，母露汝端。捨之慄慄，用之跚跚。（自題） 
<other>拄杖銘</other>
 有時拄地擎天，塞斷聖凡鼻孔。有時擔雲荷月，挑開
佛祖眼睛。欲問何年骨董，依稀煙水百城。 
<pb n="247"/>
<other>箸銘三首</other>
 法味盈齒，不煩染指。離卻單傳，白拈嚆矢。 
 用有待，體無三。爾知味，我何貪。 
 單不立，隻難擎。借籌畫，擬調羹。 
<other>王學古座右銘</other>
 浩然之氣，人皆性具。何以養之，集義是務。義非可襲，
爰稱正路。坦坦周行，不憂不懼。立命知天，非域氣數。
閉門造車，出門合度。道之所存，非毀何顧。道之不錄，
榮名何慕。熟寐終夕，彈指便寤。南溟北溟，任爾遊寓。
嗤彼昏盲，蠅趨螄附。夏則喜風，冬乃貪燠。悟性成修，
力用斯裕。摩尼在幢，眾寶普澍。此外尋玄，五十百步。 
<other>四無量心銘四首</other>
 視人之善，猶己之善。視己之善，猶人之善。念念同觀，
亙古無閒。法界偕遊四德城，方滿最初宏誓願。（慈） 
 視人之惡，猶己之惡。視己之惡，猶人之惡。猛省力除，
無令愧怍。法界眾生三毒除，彼我同歸無上覺。（悲） 
 視人之樂，猶己之樂。視己之樂，猶人之樂。所欲與共，
嫉妒永卻。法界同欣法喜充，不向偏空尋略彴。（喜） 
 善惡性具，善惡性空。何喜何怒，如空御風。默持機感，
妙應無窮。大圓鏡智照不疲，豈似權乘作意通。（捨） 
<other>妙嚴室銘為庸庵作</other>
 忘麤斯妙，不飾斯嚴。慎爾幽獨，自牧以謙。干將匪利，
口斧誠銛。君子自返，慧日普瞻。 
<other>戒心戒方銘</other>
 悔過不如防過，惜福尤宜積福。佛法深妙無窮，切勿
自棄自局。若要熟處漸生，先須生處漸熟。 
<other>艮六居銘</other>
 一念迷妄，六塵頓陳。結根盤錯，流逸奔塵。造業招苦，
三有逡巡。遂經曠劫，茫弗問津。遘此痛苦，悟身非身。
拔妄內伏，不見其人。思不出位，庶幾返真。 
<other>箴</other>
<other>止觀十二事箴</other>
 法無去來，妄情徒撓。了行非行，大拙至巧。（行） 
 中立不倚，未是深禪。了住非住，乃知不遷。（住） 
 身心未忘，終成掉悔。了坐非坐，入三昧海。（坐） 
 萬善未圓，忍墮癡獄。了臥非臥，夢行乃足。（臥） 
 搬柴運水，體自如如。無作而作，白牛大車。（作） 
 名字性空，何法何語。不取於取，諸佛所許。（語） 
 空華水月，何去何來。無見非見，切勿亂猜。（見色） 
 空谷傳響，正法恆宣。聞所聞盡，貫花湧泉。（聞聲） 
 栴檀伊蘭，何美何敝。鼻孔依然，已超人世。（嗅香） 
 夢享酥酡，醒不拭吻。段食性空，奚勞欣慍。（受味） 
 離既非有，合亦何關。無痛痛覺，刀火閑閑。（覺觸） 
 法由心生，心隨法幻。覓之無蹤，月沈古澗。（知法） 
<other>詞</other>
<other>祈雨詞</other>
 春苦雨，夏苦晴。一晴一雨，唯識所呈。識無主宰，隨業
所縈。吁嗟業兮，同分相成。感此酷毒，民弗聊生。匪龍
王之失德，豈天帝之弗情。由予德之不類兮，違誓鎧
之深宏。今竭志而悔過兮，扣大士之宿盟。悲下民之
莫拯兮，雲四合而雷轟。霈甘泉於大地兮，俾溪澗以
淵泓。農欣穫於秋實兮，盜弭跡而安平。荷三寶之恩
濟兮，漸去邪以歸正。并翹請於天龍兮，鑒予懷之懇
誠。同輔弼於菩提兮，共遄造乎覺城。 

靈峰蕅益大師宗論卷第九之二
<sarticle><article>靈峰蕅益大師宗論卷第九之三</article></sarticle>
<other>贊一</other>
<other>釋迦牟尼佛像贊二首</other>
 百萬人天眼本明，拈花無語並傳真。飲光一笑生波
浪，直到如今未太平。（拈花相） 
 塵點劫前生計絕，慣從人世弄風魔。世閒不解乾城
影，漫說須從者裏過。（雪山苦行相） 
<pb n="248"/>
<other>阿彌陀佛像贊九首</other>
 一指光，周法界。十念成，皆自在。感應道交，生佛無礙。
討甚自性彌陀，只此豈屬心外。 
 光明壽量無倫匹，慈眼悲心徹底呈。隻手長舒塵點
劫，一般也是惜兒情。 
 觀常作佛，佛常在觀。心想遍知，同條共貫。 
 如來法界藏身，遍入眾生心想。譬如月印千江，一切
有目同仰。若欲離此覓真，何異捨聲索響。總云者個
便是，依舊無端成兩。 
 極樂大聖，法界醫王。入慈悲定，放智慧光。盡未來際，
恆照十方。眾生念者，攝取不忘。以如幻力，應物現色。
妄想稠林，相好百億。即影即真，不二不忒。嗟彼生盲，
覿面弗識。別覓玄機，翻墮見惑。我今稽首，滿月萬德。
願共含靈，歸安養國。 
 稽首宏願四十八，一一願光不可盡。果徹因源恆度
生，蓮華國土如明鏡。睹影聞名創發心，頓入寶王三
昧印。但勤瞻禮莫辭勞，紙墨元同法界性。緣生當體
空假中，四德三身不別並。況復澄空月正圓，心水澄
清月自映。 
 兩朵蓮華足底安，一雙空手悲心切。覿面相逢法界
身，虛空大地流鮮血。（血書接引） 
 諸佛正遍知海，不離眾生心想。是故眼見耳聞，盡是
彌陀聲像。癡人捨此別求，喚作法身向上。誰知棄有
覓空，一體無端成兩。若知兩既不存，畢竟一何須尚。
熾然禮拜稱名，即是超方伎倆。 
 稽首西方須摩提，無量清淨平等覺。乘於六八大願
輪，示現八萬四千相。相有八萬四千好，好有八萬四
千光。一一光中照法界，普攝念佛諸有情。猶如慈母
念一子，是故入此三昧王。名為普現一切相，畫師承
此三昧力。紙筆為緣妙相生，此相即是因緣生。生即
無生具三諦，三諦三身既宛然。四德應知無缺減，所
禮既即諦與德。能禮應知即止觀，諦觀名別體復同。
是故能所性空寂，稽首如空無所依，是即自性無量
覺。 
<other>一佛二菩薩像贊二首</other>
 麻麥漫充饑，平地風波險。瞥悟本來心，無端石火閃。
跨師執如意，佛祖供褒貶。乘象閱大經，何曾有一點。
喚作佛菩薩，虛空不受染。禮拜任眾生，盡禮原非諂。
咄，直饒恁麼舉揚，也是白圭自玷。（出山相） 
 稽首阿彌大導師，觀音勢至同悲智。願輪無盡等虛
空，歷劫長行不思議。生界不空行不休，此是四宏無
作誓。生界本空行非行，誰知二諦是一諦。二由一有
一莫守，非一非二非三四。三二宛然顯一真，大聖以
此垂恩濟。但願眾生悟自心，自心那復存橫豎。橫豎
無非法界心，法界亦是強名字。即知自心三聖人，本
與眾生體不異。覿面三身四德新，紙墨筆腕非他事。
身命歸依能所忘，雙忘雙照恆如是。（西方三聖行像） 
<other>三大士像贊</other>
 成群作隊，無風起濤。騎師跨象，何足稱高。鍊得身形
似鶴，袛是自苦自招。忽然遇著文喜，畢竟如何解嘲。
咄，楊柳垂垂春盡綠，清明時節雨如膏。 
<other>地藏慈尊像贊五首</other>
 同體大悲，無緣宏誓。千佛之祖，群生之裔。定入剎塵，
珠懸三際。輪相破疑辯才顯諦，欲令戒學重明，頂禮
莫存分劑。 
 人但知其地獄救苦，不知其無處不現。人但知其臨
終扶持，不知其無時不念。三部經王，二種妙觀。十輪
重匡末法，三輪盡裂疑罥。此無量門中，第一神速法
門。從來若逢不逢，似見非見。不肖子，一生極力舉揚，
獨許歸信無閒。尚有一事懷疑，問取法身莫辨。 
 眾生墮落地獄，皆由破戒重障。大士入獄救苦，獨現
聲聞戒相。不解剖判法身，偏解拈提向上。此是無作
妙色，眾生性具家當。握珠堅強戒身，地藏人人地藏。 
<pb n="249"/>
 五乘該盡孝慈心，最是醫王願力深。百草根莖皆不
棄，贏來大地足知音。 
 涕出何須更著慚，館人相識恨長含。一哀偶遇橫流
淚。處處臨喪欲脫驂。 
<other>普賢願王像贊二首</other>
 介爾一心，萬行具足。表以象王，支七牙六。除爾瞋心，
便轉妙轂。法界宗師，昭彰耳目。遠證讀誦，近嚴幽獨。
覓即不見，見即受毒。 
 十大願王，導歸極樂。塵塵華藏，從此彰爍。不昧因果，
法界開拓。問取棗柏，玄珠在索。 
<other>文殊師利法王子贊二首</other>
 稽首大智德勇健，表於無畏師子王。能照八萬四千
律，皆作甚深般若光。手執如意摩尼寶，所遊自在妙
吉祥。怖魔破惡亦除饉，大乘僧義難測量。巨石喬松
恆演法，無是非是身堂堂。 
 一片青山，無邊波浪。動靜不生，奇形異狀。湧出寶蓮，
文殊在上。大智勇猛，識風鼓盪。若欲思量，命失身喪。 
<other>普門大士像贊二十四首</other>
 一滴軍持，汪洋非淺。灑盡三千，不虧不衍。生界若空，
斯行迺轉。（行像） 
 白者是紙，黑者是墨。何處是紫竹林，甚麼是磐陀石。
希有大士，無作妙德。不向空中現影，偏借靈於手筆。
識海波澄月影寒，蒲團葉翠苔痕碧。南海波斯到岸
來，明珠價值微塵國。 
 如意縱橫，蓮經燦爛。師資追隨，虛空彼岸。欲識兩人
真面目，一般是有血性漢。（血書觀音善財相） 
 取草為座，名曰吉祥。定共道共，總此浮囊。無非佛行，
象顧師行。普門示現，比丘中王。（比丘相） 
 磐石宴坐，無得無說。妙法兩函，紅爐點雪。手足分明，
機關迥別。擬議思量。證龜作鱉。 
 蒲團寂寥，雲衣綽約。大悲法門，借病作藥。教苑筌蹄，
禪河略彴。顧問善財，南詢路漠。 
 佛法無多，商量浩浩。說則不周，行則不到。怒目揚眉，
逢強須暴。一炷名香，魔軍永埽。 
 寶蓮本向真空湧，月面還從性海昇。踏破波濤全是
水，不勞彼岸較先登。 
 風浪千尋，神通一味。遊戲翩翩，何拘何繫。踏破須彌
萬朵雲，眾生見者咸如意。 
 入定何如出定時，渟渟甘露浸揚枝。大千無地留煩
惱，剩有空拳誘小兒。 
 一顆摩尼，光遍法界。卷之舒之，隨心自在。倚坐危巖，
忘形絕待。甘露楊枝，妙協兼帶。喚作禪機，空拳捏怪。
獨許童子追隨，鸚鵡依然雲外。 
 巍然獨坐大雄峰，度盡眾生不見功。描出虛空千色
彩，依稀未睹紫金容。 
 稽首大悲自在覺，圓滿無礙陀羅尼。慈威折攝不思
議，定慧莊嚴無等倫。頓悟一念具千法，通身手眼炳
然彰。方便智慧皆無作，一切念中亦復然。念念顯現
不增減，塵塵法性亦復然。是故尺楮寸毫閒，悉具大
悲圓滿相。有人獲睹此慈容，便悟法身真相好。此是
普門示現力，莫作紙墨影像觀。（大悲像） 
 得根本圓通，現三十二應。十四無畏力，遍療眾生病。
塵剎盡分身，紙墨皆真性。覿面太分明，發光同海印。
更問大士誰，缽盂重討柄。 
 碧眼修眉，長顱方頰。革屣蒲團，軍持祕笈。與彼應真，
示同一業。是大比丘，清淨卓傑。（梵僧相） 
 松株若龍，重巖似屋。跌座蓮臺，楊枝嫩綠。善應群機，
如響荅谷。眼色耳聲，非一非六。莫教錯認古觀音，俗
人帶髮僧頭禿。 
 菩薩慈真，眾生病假。煩熱場中，楊枝遍灑。徹體清涼，
不知為者。此便是無二無分，無別無斷的血脈，更何
用鑽龜打瓦。咄咄，佛法雖妙，執之則粗。龍鬼雖俗，現
之則雅。若云觀音必具妙相，笑殺東村大姐。 
<pb n="250"/>
 音聞性清淨，聲字何須埽。執卷視群生，普施摩尼寶。
智士悟根源，愚人打之遶。童子挈魚籃，只為金鱗少。
二尾價一錢，未審誰能曉。 
 一葉蓮舟，翩翩獨邁。歷盡塵寰，不離鍼芥。分明日用
尋常，超越千奇百怪。識得其中一線真，斯則名為觀
自在。此是三十二應，十四無畏，四不思議，無作妙德
的全體大用。徹底和盤舉似人，不許擬議思量，只許
翹勤禮拜。 
 終朝掐數珠，聲聲觀自在。常然大用門，未來終不改。
眾生若肯自念，何勞諸佛披鎧。秖因覿信不真，坐在
飯邊受餒。 
 眾生迷本聞，循聲妄流轉。正在流轉時，聞機元不遠。
大士纔返觀，方知性自善。圓通復真常，觸目菩提滿。
遍應十界音，機成便能感。寂爾坐巖阿，熾然濟群染。
非是大士功，亦非心念力。兩皆不思議，所以終無忒。
自性無自性，情識非情識。覷破真妄關，方知法界德。
以我虛妄想，投彼寂滅國。如薪入火叢，如冰遇湯沸。
無明不動智，兩名唯一實。 
 執佛珠，緣九界。上下合，慈悲債。欲悟圓通，但勤禮拜。
思彼思憶，不思議最。（思憶相） 
 自性光明圓滿輪，巍然露出紫金身。分明色相離情
謂，何必重拈物外真。 
 葉作蒲團布作衣，默然趺坐待群機。眾生界盡悲無
盡，不自觀音那得知。 
<other>阿羅漢像贊二首</other>
 咄哉者自了漢，夢墮大河不憚。曲肱舒腳熟眠，豈問
中流兩岸。遇著希運禪師，又添一重公案。（渡海眠相） 
 證得無礙解脫，豈畏文字葛藤。拈來句句漏逗，埽去
亦自非真。不如隨分消遣，青山何礙白雲。（閱經相） 
<other>布袋和尚像贊三首</other>
 不離兜率，幻遊人世。布袋頭開，逢場抽稅。笑口呵呵，
無邊宏誓。臨行自說姓名，誑殺幾多後裔。 
 盡問袋中何所有，誰知笑裏自藏刀。浮沈人世無人
曉，塔院初成身已逃。咄，八萬歲時重舉似，此行端的
付蓬蒿。 
 一箇布袋，千如百界。性具性造，互生互在。搬出搬入，
了慈悲債。笑臉呵呵，兒童多賴。縱令覿面不識，同到
龍華三會。 
<other>寒山拾得子像贊三首</other>
 一真實地，不解屏息。十字街頭，慣作浪客。國清寺裏
無人曉，鼓掌揚眉。閭丘太守忽相追，潛蹤遁跡。雖然
罵破老豐干，不免兩處皆狼籍。 
 天台垂跡誰能發，尚賴靈山兩作家。主伴莫分前後
示，依然一會說蓮華。 
 一處一時同撫掌，當知夙有大因緣。願王豈復違共
主，智海安能出義天。俄爾藏身非偶爾，漫然饒舌匪
徒然。生平無限傷心句，盡付滄茫落日邊。 
<other>達磨大師像贊五首</other>
 問渠何往，本自無家。一葦初折，毒鼓已撾。風恬浪靜
從君渡，可惜兒孫盡帶枷。 
 一句安心語，萬劫繫驢橛。轉得鼻孔來，虛空出鮮血。
怪底東施強效顰，卻令西子蒙不潔。何如分付老雲
門，早與瞿曇同打殺。 
 驀地西來，大似風前浪起。更加折葦，不免眼下眉添。
饒君面壁九年，落得弄巧成拙。賴有楞伽四卷，且喜
救得半邊。咄，逢人切忌錯舉。 
 震旦大乘機緣熟，勞君遠自西天竺。蕭公不識真得
髓，渡江疑殺人閒僕。神光斷臂始心安，楞伽四卷開
眉目。誰知法立弊旋生，五家分派空勞碌。明道者多
行者少，說道者多明者獨。只今江上蘆花寒。堪使屈
原歌且哭。 
 面壁非由心不安，梁皇不識意多端。神龍睛點應飛
去，跛鱉徒悲行路難。行路難，仔細看。守株待兔知何
<pb n="251"/>
日，緣木求魚被熱瞞。老胡雙碧眼，孤炯照人寒。 
<other>幽溪開山始祖融禪師像贊</other>
 鵬養威，遙天瑞。勞導師，迢迢至。拶破坐觀心，掀翻佛
名字。何物復何人，者箇原非二。真風雙徑寒，幻跡牛
頭賁。負米豈云勞，垂涕奚關寐。橫一枝，今未墜，雞籠
月影芙蓉翠。 
<other>四明尊者法智大師像贊</other>
 教觀久失墜，佛子乃再來。法界何次第，片語聲如雷。
首座尚辭喪，況復諸庸才。缾水既灌口，智首亦操回。
蛣蜣論六即，陰妄豈塵埃。理毒與性惡，圓頓無疑猜。
唯心亦唯色，至理從此開。大悲傳祕印，指要剖迷胎。
一喝悟直院，機用非安排。中興集大成，萬古猶堪懷。 
<other>紫柏尊者達大師像贊二首</other>
 破盡流俗知見，豁開宗教眼睛。不是門庭施設，極力
剿絕識情。契心印於覺範，救暗證之生盲。法道是重，
一身為輕。試驗圜中瞑目地，始知半偈已功成。 
 此是紫柏老人，佛法不作人情。闡明性相宗旨，爍破
盲禪眼睛。何必師資授受，自契佛祖心精。何必上堂
說法，隨處廣度群生。堪使頑廉懦立，百世聞風若新。 
<other>憨山師翁清大師像贊三首</other>
 有謂此像太像，是見嶺南之姿。有謂此像不像，是見
匡嶽之儀。予謂師宗不宗教不教，正以像不像而得
其皮。且道是讚伊，是毀伊。咄，且看眼上一雙眉。 
 偉貌豐神，堅勇大勢。空定凝神，光明初霽。憂在法門，
禍福寧計。掣電奔雷，德山臨濟。密用潛行，圜中海際。
知之者謂是隻手擎天，不知者謂是英雄欺世。誰知
其甘處於非宗非教之閒，不與時流同逝。 
 生平不識師翁面，夢中接引曾三見。今日欣瞻卷上
容，彷彿慈悲親示現。忘身為法古來稀，荊棘林閒慣
血戰。萬里炎荒作戰場，未審何人追後殿。 
<other>雪浪大師贊</other>
 埽蕩支離，不拘軌則。瀟灑風流，露疵縮德。分明是玄
奘再來，怎怪得肉眼不識。 
<other>雲棲和尚蓮大師像贊三首</other>
 威而不猛，和而不同。慈心濟物，梵行明功。追蹤往哲，
啟迪群蒙。彌陀一句，橫亙豎充。禪關把定，永鎮魔風。
我來禮塔，恍睹遺容。咦，私淑未須言嗣法，聊將嗣德
附蓮宗。 
 世競貴奇特，師耑守平常。人盡尚高峻，師獨存謙光。
旋萬法而指歸淨土，憫五濁而廣作津梁。聞慈風兮
寬鄙敦薄，積善化兮源遠流長。仰遺規以私淑，愧嗣
德之未遑。 
 此是雲棲老漢，肚裏最多思算。諦觀末世法門，百怪
千奇沒幹。饒他梵語華言，不出威音那畔。所以旋轉
萬流，直指西方彼岸。只圖腳底著實，何必門庭好看。
八十餘年暗室燈，聞風猶使頑夫憚。 
<other>博山無異師伯像贊二首</other>
 貌偉神豐，心慈體勁。向空觀以入門，從壽昌而斷命。
堅持不肯家風，痛洗今時禪病。既存徹困婆心，何必
單提正令。只嫌一句葛藤窠，留與兒孫作話柄。沒蹤
跡處莫藏身，老婦依然猶歎鏡。 
 此是博山老漢，肚裏絕無思算。逐出魍魎山精，送與
群魔作伴。雖然未得兒孫，卻勝諸方雜亂。咦，把定牢
關不放人，至今聞者猶驚憚。 
<other>靈隱兄像贊</other>
 淨明菴裏，打失半邊鼻孔，猶未全露敗缺。台嶽書中，
摸著一箇秤錘，到底硬如生鐵。呵呵呵，會也麼，同條
生不同條死，莫怪巖頭口太多。 
<other>誦帚律師像贊</other>
 冷面熱腸，銅頭鐵額。不徇時情，專圖破格。涉水登山，
禪關講席。勝友良朋，風朝月夕。嘗遍神農百草丸，彌
陀一句成安宅。 
<other>雪航法主像贊二首</other>
<pb n="252"/>
 一世老婆心切，未免弄巧成拙。臨行穩蹈蓮衢，也是
今時豪傑。西方公據現存，何必豐干饒舌。 
 好個伶俐漢子，慣要拖泥帶水。雖然滿地兒孫，未審
阿誰得髓。臨終不忘舊交，千里向予求毀。索性再罵
一頓，果然是釋迦文佛的奴僕婢使。 
<other>鑒空寧禪師像贊</other>
 骨嶙峋，面冷落。嚴律檢，珍然諾。功成不居，因果不錯。
咦，六十年來不炫奇，臨行落得心無怍。 
<other>衍如禪兄像贊</other>
 欣欣厥容，謙謙厥德。無事縈心，有懷詣極。揖春風兮
飲和，歷歲寒兮自得。時人是真時人，彌勒是真彌勒。 
<other>覺空老尊宿像贊</other>
 擲戟投戈禮覺王，獻花巖畔露神光。戒香獨紹五雲
色，佛號偏宗十億邦。鎮日蒲團消客夢，半生崖壑絕
行藏。陳如自昔稱僧首，百世猶聞眉影長。 
<other>宣聖像贊</other>
 空空無知，知我者天。聖仁豈敢，不貳不遷。一以貫之，
初心方便。天下歸仁，最後玄詮。跡集帝王之後，本開
覺路之先。寄微言於易象，推大聖於西乾。縱無大灌
頂經之記，亦可信為普門示現之賢。 
<other>趙十五像贊</other>
 視物之生，猶己之生。視人之厄，猶己之厄。只此民胞
物與心腸，便是大慈大悲血脈。欲知不二法門，更受
山僧一摑。豈不見，博施濟眾，堯舜猶病。菩提初發，生
界斯盡。會得個點玄關，便是維摩話柄。咄，覺路本來
常坦坦，莫認偏鋒作正令。 
<other>沈母金太孺人往生贊（有引）</other>
吾人現前一念心性，原與阿彌陀佛同體。而罕能
直下知歸者，無他，未具信願行三故也。子嘗謂信
如將，願如謀，行如軍旅，有將有謀，老弱亦可取勝。
苟無將謀，雖勇壯亦潰矣。是故信宜專，願宜審，行
宜無所不收。專且審，故圓頓直捷而至高。無所不
收，故三根普被而至廣，此念佛三昧所以為橫超
勝異也。邇來宗教之士或視念佛太易，以為曲被
中下，或視念佛太難，以為齋戒須全。夫太易則不
高，太難則不廣，豈寶王三昧之謂哉。今觀太君坐
逝，洵可頓釋兩疑。合掌贊曰，
 人心佛心，本自無二。一念相應，欲仁仁至。卓哉沈母，
信此實義。聖號喃喃，日時不離。但持十齋，慈祥愷悌。
罕睹怒容，多贍惠施。八十六年，淨業乃粹。集飲歡娛，
大醒如醉。驀直西歸，坐脫若戲。欲顯真因，身香表瑞。
信矣高圓，誠然廣被。匪易匪難，千秋永企。 
<other>沈翼薇趺坐圖贊</other>
 七年守士，愈殺愈慈。二載省方，恩威並施。朝中正立，
奸魄潛劘。林下彷徉，知雄守雌。賢母念佛，端坐西馳。
純孝繼德，取友親師，君不見，君家太君身示現，圓融
直截超方便。假饒透盡千七關，五百元來只半串。直
下聞熏莫更疑，長安豈離含元殿。 
<other>譚埽菴居士像贊</other>
 頭頂青天，腳踏實地。忘食忘憂，窮年竟歲。讀盡世閒
好書，識盡古今奇字。不肯分佛分儒，何必為僧為吏。
孔孟稱之為出世子孫，佛祖喚之為在家法裔。單得
憨翁授記深，畢竟同歸第一義。 
<other>陳旻昭居士像贊</other>
 願廣悲深，心靈語豁。以法門之憂為憂，以群生之脫
為脫。盡未來際，誓居學地。遙承壽昌，不肯二字真正
衣缽，見人一味合掌低頭，便是今時常不輕菩薩。 
<other>張玄超像贊</other>
 分宗判教兩無涯，吳越元來是一家。欲識聲前句後
事，年年踏雪看梅花。 
靈峰蕅益大師宗論卷第九之三
<sarticle><article>靈峰蕅益大師宗論卷第九之四</article></sarticle>
<other>贊二</other>
<pb n="253"/>
<other>佛說阿彌陀經塔贊</other>
 稽首阿彌陀如來，攝受眾生不思議。稽首廣長舌相
經，諸佛護念不思議。稽首執持名號人，徑登不退不
思議。我曾發不思議願，欲以尊經作寶塔。綺迴漩澓
妙莊嚴，令見聞者皆歡悅。善哉千里鄭居士，先得我
心所欲為。巧思妙筆奪天工，梵文迆𨓦無盈虧。我今
合掌頂禮塔，願塔普放光無量。我今合掌頂禮經，願
經住世壽無量。經典所在即是塔，塔影所在即是經。
若人具有廣大信，始獲頂禮無餘情。若人得遇此經
塔，畢竟當得廣大信。是故我今作贊頌，廣不思議佛
慧命。 
<other>血書華嚴經贊二首</other>
 法界無礙，殊文異派。上中下座，同條共會。正眼觀來，
圓融自在。隨沾一滴，滄海為隘。奇哉開士，發希有心。
刺血書寫，字字精金。放紅毫光，照微塵國。遇影蒙塵，
頓證妙德。（省中開士） 
 刺血書成法界經，展時無字不光明。導歸無量光王
剎，不墮狂禪鼠唧鳴。（澹居大德） 
<other>涵初開士持法華經贊</other>
 介爾一心，三千性相。權實同歸，圓明絕障。文字離微，
兔角柱杖。即此離此，依然兩樣。能施能開，積年店帳。
認取阿爺，當仁不讓。十妙淋漓，今古如斯。若本若跡，
觀心便知。三法融徹，六塵無別。教行理經，同輪共轍。
卓哉開士，心解口持。醍醐潤渴，甘露療饑。七萬餘言，
言言實相。一任思量，眉元眼上。梵音清雅，法界同熏。
一字染識，法王之昆。 
<other>雨白開士血書華嚴經贊（有引）</other>
開士血書此經王，初懼大事難成也。先然香一百
八炷，以求加被，僅兩年告完。不事世諦，作圓滿道
場，獨閉門觀想。頓然三指，普供法界三寶。噫，力行
出世妙善，而不彰其名，此真普賢勝行已乎。蕅益
智旭，深心隨喜，合掌讚曰，
 為善妙在密，有德妙在謙。以此嚴性海，以此離世閒。
字字如來血，筆筆華藏泉。三禪猶可壞，萬德終不捐。
相將寶蓮土，再聽龍華詮。 
<other>恆生法主血書法華經讚（并序）</other>
如來一代教法，唯法華為究竟之詮，以其直明設
教之意，不止辯說法門綱目故也。是故法華明，則
一代教法俱明，十方三世一切權實本跡俱明。如
是則現前一念介爾心性，乃究竟明矣。智者大師
親見靈山一會，儼然未散，正是自心現量境界耳。
世之求法華者，既不知求諸自心，求自心者，又不
知求諸法華。宗說分張，罔殆病等。求其教觀雙美，
解行合一，捨天台誰歸哉。末代鈍根，障深慧淺，三
大五小，不唯作望洋之歎，且視為異物。妙峰大師，
不惑眾咻，力宏一實，正如鳴陽孤鳳。逮幽谿大師，
其道始全，甚矣正法難聞也。檇李恆公，桐谿子，幽
谿孫。淡食十年，掩關載半。刺舌端血，書七帙經，僅
十旬而告成。噫，難行能行，真不可思議妙行矣。讀
其緣起，迴向發願，字字與菩提心相應，當知亦必
念念與不可思議境相應也。合掌讚曰，
 稽首妙經王，實相不思議。權實與本跡，究竟唯一事。
稽首天台師，大蘇發妙悟。五玄與四釋，廓徹菩提路。
約教揀偏權，觀心融怯怖。杲日麗中天，萬流歸本源。
山外徒疑畏，誰知龍樹禪。佛命從茲續，心印從茲傳。
故我恆開士，發心同普賢。身命誓不惜，大願金剛堅。
七軸七萬字，字字皆金蓮。佛身全在中，聞見結妙緣。
不離此當處，因滿果亦圓。 
<other>卓無量普觀圖贊</other>
 會依報為蓮華，攝三身為自己。非以身往彼方，非移
蓮花到此。欲識個中消息，問取無量卓子。 
<other>西齋淨土詩贊</other>
 稽首楚石大導師，即是阿彌陀正覺。以茲微妙勝伽
<pb n="254"/>
陀，令我讀誦當參學。一讀二讀塵念消，三讀四讀染
情薄。讀至十百千萬遍，此身已向蓮花托。亦願後來
讀誦者，同子畢竟生極樂。還攝無邊念佛人，永破事
理分張惡。同居淨故四俱淨，圓融直捷超方略。 
<other>十八祖像贊并序略（有引）</other>
佛一心燈，百千分炷，苟可照長夜者，皆佛光也。不
藉茲光覺自他，迺於燈檠分彼此，愚矣。夫火之所
傳，雖不知其盡，推厥元始，各有攸承。儻知熟食除
冥，功用無別，勤身等事，又奚擇焉。然欲廣祠，不勝
其夥。由是每事止宗一人，依戒次為先後。不唯尚
名專尚實，不唯崇先亦崇盛。庶幾慧照熾然，永爍
昏窈云爾。
西土受佛付囑大迦葉尊者（第一）。王舍城，大婆羅門種，
名畢缽羅。身真金色，具三十相。娶紫金光女，了無欲
意。出家自誓得戒，見佛竹園，聞法證果，以寶衣易佛
糞埽大衣。畢生行頭陀行，佛嘗分半座令坐。涅槃會
上，佛告比丘，我今所有無上正法，悉已付囑摩訶迦
葉。當為汝等作大依止。佛滅七日，迦葉來赴，既茶毘
訖，即共千阿羅漢結集三藏，宏持正法。二十年，次付
囑阿難，入定於靈鷲山之雞足峰，持十三條金縷袈
裟，待彌勒佛。贊曰， 願居眾人後，不為一物先。縱使
不值佛，自成獨覺仙。根深枝乃茂，正法全仔肩。拈花
領微旨，結集印真傳。三藏急先務，舍利憑人天。閻浮
第二師，裕後亦光前。威德重無比，魔外聞遙蹎。安得
再遊此，一滌野狐涎。（拈花事，出大梵王問法決疑經。宋王安石於內院見之藏缺，故
禪者不知。） 
西土持毘尼藏優波離尊者（第二）。五百釋子將出家，盡
脫珍服與優波離。波離念，彼尚能捨，我何戀焉，先往
求度。釋子後至，禮上座，至尊者前不禮。佛曰，寧說三
世佛是下賤人，勿說優波離是下賤人也，此人持戒
第一，眾中綱紀，人天最尊。釋子禮足，大地六種震動。
佛示滅後，迦葉白椎，請尊者登師子座，結集律藏。贊
曰， 戒是佛真身，律是僧父母。正法賴此存，人天均
恃怙。小大共遵由，何今復何古。稽首眾紀綱，萬世毘
尼祖。持犯與開遮，精析超群伍。哀哉末葉中，事理多
莽鹵。幸乘悲願來，再作龍蛇主。陶鑄聖凡儔，同為舍
那輔。 
西土傳持法藏阿難陀尊者（第三）。白飯王子，佛之堂弟，
佛成道日生，面如滿月，為佛侍者，多聞第一。佛滅度，
迦葉白椎，請登師子座，結集法藏。迦葉寂，宣化幾二
十年。於恆河中流，入風奮迅三昧，身分四分，與帝釋，
龍王，毘舍離子，阿闍世王，各起塔供養。贊曰， 佛法
大海水，流入阿難心。橫莫測其際，豎莫測其深。始似
畜聞誤，終得反聞鍼。除病不除法，點鐵便成金。如何
生盲類，捨此復他尋。離經墮魔說，執石強作琛。楞伽
金剛印，祖意良可欽。此言如不信，更問古觀音。 
初來東土迦葉摩騰，竺法蘭二尊者（第四、第五）。東漢明帝
夢金人，遣使西求佛道。遇二尊者，於中天竺大月氏，
得佛立像，及梵本經六十萬言。載以白馬，達雒陽。於
城西雍門外，立白馬寺，譯經四十二章。後五嶽八山
道士，上表請試優劣，火焚道經，悉成灰燼。所有咒術，
皆不靈應。唯佛經像，光明燦爛，五色徹天，分毫不爽。
摩騰湧身飛空，現諸神變。法蘭出大梵音，宣明佛法。
天雨寶花，大眾欣悅。摩騰卒，法蘭譯佛本行經等五
部。贊曰， 堂堂震旦境，久已蒙佛影。猶俟千餘年，正
法乃昭炳。卓哉二大士，神力真勇猛。感應不失時，定
慧發深憬。除彼生盲人，誰能見弗省。折伏魔外心，掀
翻愛見阱。萬古仰餘暉，碧潭圓月冷。何時復現神，家
風頓重整。 
初至江南建舍利塔康僧會尊者（第六）。康居國人。赤烏
四年，見吳主曰，如來遷化，已逾千載，靈骨舍利，神應
無方。吳主曰，舍利可得，當立塔，若無驗，國有常刑。師
謂徒曰，大法興廢，在此一舉，當潔齋懇求。七日至三
<pb n="255"/>
七，眾且懼。忽鏗然有聲，缾中舍利五色。吳主自瀉銅
盤，盤即裂。火燒鎚擊，亦無所損。因起浮屠，置建初寺，
名地曰佛陀里（即今大報恩寺）。贊曰， 無量戒定慧，莊嚴清
淨身。堅固不可壞，應物現奇珍。誰能深諦信，懇到復
精純。冥契究竟果，建立菩提因。靈骨文彩古，眾生耳
目新。迥超思議表，恆示迷流津。長千佛陀里，塵劫開
光輪。莫言此是幻，離幻別無真。 
東土初受具戒，朱士行沙門（第七○時出家者尚存俗姓）。漢魏以
來，出家唯受三歸，大沙門無別高貴。鄉公正元元年，
曇摩迦羅與曇諦，在洛出四分戒本，受戒羯磨法。沙
門朱士行，為受戒之始。甘露五年，講道行般若經（講經
之始）。歎譯理未周，乃發跡長安，至于闐國（沙門西遊之始）。得梵
本般若，國禁不傳東土。士行請驗以火，無損。王信異，
許傳。即寄經東歸，名放光般若。贊曰， 七種得戒中，
白羯磨第一。僧寶久住持，最勝無倫匹。佛法入支那，
昭彰匪一日。甘露獲先嘗，沙門稱首出。況復登座王，
忍衣慈為室。發足始西遊，獲得希有帙。戒慧及神通，
堪作群靈率。代遠罔聞知，聊為稽首述。 
蓮社始祖慧遠法師（第八）。俗姓賈，雁門樓煩人。幼好學，
博綜六經，尤善莊老。二十一歲，師事道安。二十四，大
善講貫。晉孝武大元六年，至廬山，夢神告以毋他往。
夕大雷電，林壑洞開，素砂布地，楩楠文梓充布地上。
九江刺史桓伊，為建東林寺，殿名神運。嘗謂諸種三
昧，其名甚眾。功高易進，念佛為先。結社者有十八高
賢，及一百二十三眾，皆登安養。時江東經卷未備，禪
法無聞，律學多缺。師令弟子，越蔥嶺遠求得之。著法
性論，創明涅槃常住之理，什師歎其闇與理合。安帝
時，桓玄令沙門拜王，師致書諫止，著沙門不敬王者
論。師居山三十年，專修淨業。三見佛，不言。義熙十二
年七月晦日，佛來迎云，七日後，當生我國。至八月六
日，耆宿請以豉酒治病。師曰，律無通文。又請飲米汁，
師曰，日過中矣。又請飲蜜水，乃披律尋文，卷未半，坐
逝，壽八十三。贊曰， 念佛三昧寶，圓頓法中王。挺生
神聖士，勇猛獨承當。香象截流度，擣丸集眾香。大德
矜細行，禪律咸舒光。法性悟常住，僧儀超帝皇。才識
邁前哲，密證不自彰。文成印乃壞，怡然返故鄉。高風
千古在，歸命附慈航。 
初往天竺求律，法顯沙門（第九）。晉安帝隆安二年己亥，
從長安發足西往。義熙十二年甲寅，泛海而還。備嘗
險阻，具在本傳。贊曰， 稽首勇猛士，發心求戒律。西
行不惜身，安知勞與逸。往返十五年，經歷百千怵。但
念觀世音，雲開復見日。愍此邊地苦，欲住還東出。去
時多同行，來時僅存一。惠我毘尼燈，照我千年室。讀
傳憶深恩，血淚如泉滭。 
東土禪宗初祖，菩提達磨大師（第十）。南天竺香至王子。
西土二十七祖般若多羅付以大法，囑六十年後，往
震旦行化。梁大通元年，泛海至廣州。武帝詔見，問曰，
如何是聖諦第一義。云，廓然無聖。問，對朕者誰。云，不
識。帝不契，遂渡江入魏。止嵩山少林寺，面壁九年。後
付法與二祖慧可，并授袈裟表信。且曰，楞伽四卷，可
以印心。往雲門千聖寺坐逝，葬全身於熊耳山。明年
宋雲從西域回，遇師隻履手攜，翩翩獨邁。開壙而視，
唯空棺隻履。贊曰， 震旦多大乘，昂昂千古英。譬如
龍已就，待師一點晴。廓然無聖諦，楞伽印分明。不識
真不識，同死不同生。得髓依位立，隻履仍西行。哀哉
五葉後，宗說還分爭。經既成名相，坐復同聾盲。誰信
安心訣，從來匪涉程。 
天台教主智者大師（第十一）。名智顗，字德安，俗姓陳，父
梁益陽侯。母徐氏，夢香煙五彩，入懷而妊。生時神光
發屋，堯眉舜目，臥即合掌，面必向西。十七誓為沙門，
十八出家，二十受具，精通律藏，常樂禪悅。二十三謁
思禪師於光州大蘇山。思曰，昔日靈山同聽法華，即
示普賢道場，為說四安樂行。昏曉苦到，如教研心，柏
<pb n="256"/>
盡繼栗，月沒燎松。二七豁然大悟，三十歲遊金陵，三
十八入天台。卜居於佛隴，降魔於華頂。陳少主復請
住金陵光宅寺，講法華經。隋太子受戒，上師號曰智
者。次於荊州玉泉，授關雲長神五戒。說法華玄義，摩
訶止觀。五十八歸天台，年六十說諸法門，安坐入寂，
藏龕於佛隴西南峰。煬帝大業元年開視，唯空床虛
帳而已。生平造寺三十六所，造經十五大藏，造像八
十萬軀，剃度萬四千人，傳法者三十二人，得悟者千
餘人，三十年唯一納。贊曰， 歸命大教主，人稱小釋
迦。本地不可測，示跡乃堪誇。靈相兼堯舜，神德動夷
華。權實窮奧旨，歸宗在法華。四辯澍妙雨，兩足嚴大
車。止觀傳心印，玄文伏偏斜。永劫述難盡，功若恆河
沙。允矣無上士，奚止壓百家。 
慈恩教主玄奘法師（第十二）。洛陽陳氏子。十一歲，誦通
維摩法華。唐太宗貞觀三年，遊西竺。備嘗險阻，歷百
三十國。凡如來化跡，無不禮敬。初欲學龍樹宗，其徒
令服藥求長生，方可研宗旨。師本欲求經，恐負宿願，
遂學法相於戒賢法師。賢已一百三歲，蒙文殊付託，
忍死待師。貞觀十九年東歸，撰西域記，譯地論，唯識
大般若經等。高宗麟德元年二月，令眾念彌勒佛，右
脅而逝，是夕白虹四道貫并宿。贊曰， 法界無差別，
差別無量具。五位百法門，數句非數句。欲悟真圓融，
那得廢行布。所以古文殊，苦勸賢師住。奘師既西遊，
此道迺有付。稽首瑜伽師，一生補佛處。覆實且施權，
誠哉有遠慮。師已契慈心，兜率宮先據。 
密教初祖，金剛智灌頂國師（第十三）。西土人，親傳龍智
阿闍黎法。唐開元七年，抵廣州，詔入見，館大慈恩寺，
圖七俱胝像，令自開目。明年遷薦福，所至結壇作灌
頂道場。二十年八月，告其徒曰，白月圓時，吾逝矣。至
期，右遶毘盧像，頂安貝葉，坐逝。贊曰， 顯密二種教，
各具四悉檀。顯或可擬議，密更難仰鑽。授受有祕印，
成就須淨壇。稽首灌頂師，懷道來真丹。圓頓超言象，
雲物聊示端。菩提乃宗要，事理非偏安。傳至金剛手，
醍醐佛所歎。遶像頂貝葉，萬古月同看。 
清涼教主澄觀國師（第十四）會稽人，姓夏侯。十四歲誦
法華經得度。先學律，次學論，次學賢首宗，次從荊谿
學台宗，次遍學南北二宗。凡此土儒老，竺乾梵書，外
部異計，四韋五明，顯密儀軌，莫不旁通。居大華嚴寺，
專行方等懺法。講華嚴經，造新疏，及演義鈔。壽一百
二歲，臘八十三。身九尺四寸，手垂過膝，夜目發光，晝
仍不瞬。才拱二筆，日記萬言。十誓律身，盡形一食。歷
九朝為七帝師，講華嚴至五十遍，建無遮大會十五
會，宏法弟子三十八人。贊曰， 華嚴法界海，萬派咸
朝宗。不有大龍象，誰能力宏通。十玄啟深奧，六相明
圓融。性相既非二，生佛豈異同。福慧超今古，儀表等
世雄。宗說分復合，乘戒替還隆。重重十法界，馥馥十
誓風。稽首調御師，千載開盲聾。 
會歸宗鏡，永明大禪師（第十五）。名延壽，字沖玄。吳越王
時為稅務，用官錢放生，當棄市，臨刃色不變。貸命，出
家，得法於韶國師。九旬入定，鳥巢衣裓，行法華懺。見
普賢執蓮花在手，特上天台智者巖，作甲乙二鬮，甲
一生禪定，乙誦經萬善莊嚴淨土，七度得乙鬮，於是
專修淨業。誦經三載，觀音以甘露灌其口，日課一百
八事，未嘗暫廢。師以天台賢首慈恩三宗互異，乃館
其徒之知法者，博閱義海，更相質難，而衡以心宗。又
集大乘經論六十部，兩土聖賢三百家之言，證成唯
心之旨。為宗鏡錄百卷，及萬善同歸集等。師坐逝後，
有臨川比丘，病入冥，見閻王拜師像云，於西方上品
受生矣。贊曰， 法法本唯心，何同復何異。哀哉罔殆
流，執語迷實義。各隨遍計情，爭立我人幟。吾師集大
成，萬善歸同智。向上最玄機，日課百八事。高登上品
蓮，幽冥亦翹企。宗鏡照大千，生盲罕知利。安得師再
來，重聞天樂瑞。 
<pb n="257"/>
得戒和尚，雲棲大師（第十六）。諱袾宏，字佛慧，別號蓮池。
古杭人，姓沈，少為名儒。三十歲出家，參遍融等大老，
密有契悟。住靜雲棲，不覺成叢席。專修淨土，敦尚戒
律。不拈機緣，不稱方丈，不崇殿閣，不侈衣食。以平易
老實，力挽浮風。凡警策大眾，開示出生死事，未嘗不
聲淚俱下。放生結緣，施食作福，不計其數。年八十二
示寂。旭少為邪師所誤，力詆三寶，聞大師自知錄序，
始轉邪心。廿四出家，入山作務，見規約中，有學戒式。
遂發菩提心，胡跪大師像前，然香頂受二種戒本，以
附私淑之科。贊曰， 宣尼讓聖仁，堯舜稱猶病。大道
曠無涯，如何一蹴盡。嗟此澆漓時，人各爭高峻。言行
每相違，欺世同梟獍。卓哉真導師，懲俗從先進。制作
似孔周，謙退如臨浚。悲予發心遲，弗獲親慈訓。稽首
奉遺容，願作蓮邦胤。 
刻書本藏，紫柏大師（第十七）諱真可，字達觀，別號紫柏，
吳江沈氏子。行腳時，因疑張拙偈大悟。參遍融尊宿，
願嗣其德。師念大藏卷帙重多，遐方僻陬，有不聞法
名者。倡刻方冊，以便流通。設遇輕謗，願自代罪。令處
處見聞經法，作金剛種，皆大師力也。大法自任，絕無
我相。心直口快，不顧時忌。發願入狴獄酬宿債，獄中
度無量人。乃說偈坐逝，壽六十一。越十一年，憨大師
茶毘之，舍利無數。生平專持毘舍浮佛偈，亦以示人。
四十餘年，脅不著席，不見女人，常露坐不避風霜。重
興梵剎十五所。古宿語錄，若寂音尊者所著論文，世
所不聞，盡搜刻之。贊曰， 僧風久不振。挺生大聖賢。
愛見一握斬，法道全仔肩。雄猛超龍象，悲誓證無緣。
深知教外旨，終藉文字傳。創刻方冊藏，助顯直指禪。
圜中酬宿債，來去胡翩翩。舍利鎮雙徑，半偈功已圓。
愧我瞠乎後，何時受策鞭。 
夢中接引憨山大師（第十八）。諱德清，字澄印，別號憨山，
和州人，姓蔡。生時白衣重包，浴水異香，口如仰月，眉
五彩，髮紺青色。十二歲出家，二十六入燕，盤山住月
餘，身世豁空。胡順菴署中，入定一七，皆無取著。住五
臺八年，夢法界圓融觀境，又夢昇彌勒樓閣，聞說識
智差別之義。次住東海牢山，豁悟楞嚴觀境。後因方
士流言，逮下詔獄，受種種刑，神色不異，夢大士安慰。
以百萬生靈託之。遣戍雷陽，力清曹谿祖庭，為靈通
侍者受戒。代戴督府出師征撫猺獞，果救百萬餘命。
晚赦歸南嶽，次住匡山五乳峰。閉關念佛，晝夜六時，
各課萬聲。庚申雪嶺峻師登山問安，旭寄香一瓣，蒙
大師慈札獎導，偈語開示。辛酉大師復住曹谿，壬戌
旭決志出家，三夢大師接引。恨駑劣不能遠趨，乃求
峻師剃髮，以是大師所讚許也。癸亥冬，旭在天台打
七，忽夢大師容稍憔悴，似有所囑。後知正屬示寂時
矣。壽七十八，龕遷曹谿。歷年二十，開視之，全身堅固，
衣服鮮明，爪髮俱長，皮膚黃白，光潤如生。遂金漆護
之，同六祖肉身供養。贊曰， 長干佛陀里，閒出名世
豪。氣宇似王者，筆陣若江濤。宗教任遊戲，真俗隨逍
遙。履險不異坦，就卑能屈高。賢智望且怖，愚劣親可
翹。生平半疑信，末後始解嘲。示我歸路穩，哀哉甘自
逃。稽首慈誓力，終當為我招。 
<other>自像贊三十三首</other>
 謂爾為禪，門庭弗專。謂爾為教，瓣香弗宣。謂爾為律，
標榜弗虔。形骸枯槁兮神情自豐，資性鈍拙兮詮辯
自雄。觸著渠兮猛虎毒龍，識得渠兮和氣春風。據爾
一狀自首漫云，憲章紫柏可，祖述永明壽。仔細檢點
將來，不免萬年遺臭。 
 踢翻禪講窠臼，掀開佛祖頭顱。筆底轟雷掣電，舌尖
缾水盤珠。只有一端可笑，依然具縛凡夫。 
 學無常師，交無擇友。重實輕名，慈心毒口。有時似孩
提之童，有時似喪家之狗。不解趨吉避凶，安知推薄
居厚。踏破谿山萬朵雲，人前處處揚家醜。 
 抱嬰杵之苦思，蒙李陵之垢辱。眼孔爍破太空，行履
<pb n="258"/>
渾無可錄。廢既中清中權，隱居放言成局。讚毀一任
諸方，智旭元是智旭。 
 參禪禪不悟，看教教不深。持戒不具足，念佛不一心。
慣掉掣空臂，出入荊棘林。訶佛亦罵祖，狎獸兼友禽。
全身等微羽，片語重千金。支那國裏留個硜硜小人
種，千古萬古未審誰知音。 
 咄哉鍾大郎，忒煞無拘束。日夜恣無明，增長貪瞋毒。
自讚復毀他，指直還作曲。玩弄佛與魔，顛倒真與俗。
舉筆動舌時，每使鬼神哭。人說你聰明，我說你木梏。
孟浪過一生，究竟結何局。不是生西方，便是墮地獄。 
 單提極則正令，不墮今時窠窟。假饒黃蘗雲門，未免
遭吾一摑。且道向上一句，畢竟是個甚麼。合掌稱云，
南無阿彌陀佛。（念佛像，下八首同。） 
 不度德，不量力。妄欲砥柱中流，誰道連身汩沒。努力
扒將起來，未免筋疲骨仄。賴有金剛種子，從來不受
侵蝕。彌陀一句作津梁，阿鼻直達安樂國。 
 好個不唧溜漢，前後絕無思算。佛法講得許多，煩惱
何曾少斷。雖然瑕不掩瑜，爭柰夜猶未旦。只有西方
路熟，且喜救得一半。直待彌勒下生，方了者重公案。 
 信得是心是佛，乃信是心作佛。所以枯坐喃喃，耑念
阿彌陀佛。偏要記串記千，不學瞞頇鶻突。無論專心
散心，聲聲滅罪八十億劫。假使眾生界盡，虛空界盡，
我此持名，終無休歇。 
 不願成佛，不求作祖。不肯從今，不敢畔古。念念思歸
極樂鄉，心心只畏娑婆苦。六字彌陀是話頭，千磨百
難誰能阻。天下元非手可援，且學顏淵權閉戶。直待
西方去復來，普與塵沙擊法鼓。 
 願大不遺塵界，膽小怕墮地獄。見人嬉笑滿容，禮佛
悲哀痛哭。終日輪串數珠，唯恐萬聲未足。縱有一隙
獨明，且無片長可錄。只圖下品蓮生，便是終身定局。
豈敢大言欺世，致使法門受辱。 
 野性懶且癖，獨與竹石宜。泉聲演佛號，助我西方思。
有時瞑目坐，遙隨落日馳。有時高聲呼，懸想母憶兒。
頗信感應理，寧復惑他歧。須彌或傾動，我志不可移。
哀哉生死夢，痼疾誰能醫。庶幾一丘壑，聊免蠅蝸癡。 
 生平少實德，此像何勞傳。獨有不欺心，較勝近日禪。
願居眾人後，不為一物先。四儀持佛號，弗論散與專。
信願終無貳，定育珍池蓮。與爾眾上善，歷劫形神聯。 
 不參禪，不學教，彌陀一句真心要。不談玄，不說妙，數
珠一串真風調。由他譏，任他笑，念不沈兮亦不掉。晝
夜稱名誓弗忘，專待慈尊光裏召。懸知蓮萼已標名，
請君同上慈悲造。 
 徑山樓下，迷卻父母生身。永慶堂中，依稀指鹿為馬。
九華靜室，曾喫腐滓秕糠。靈峰藏堂，又復違於時夏。
而今向此枯樹裏，胡思亂想作麼。咄，忽遇樹倒藤枯，
且喜相隨來也。（枮樹入禪像） 
 若欲利人，何不向萬眾叢席揚名。若欲自利，何不向
萬山深處藏身。看你進退失據，昧卻發覺初因。雖然
被他簡點，且喜有理可申。不願一日賣得千擔假，但
願千日賣不得一擔真。（說法相） 
 行年五十，猶未知非。七顛八倒，簸舌鼓皮。見惡不省，
見善不齊。胡思亂想，惹謗招疑。踢破性相兩家界限，
翻倒南宗北教藩籬。有時不恭，則濫同下惠。有時褊
隘，則彷彿伯夷。獨得一點好訣竅，失便宜處占便宜。 
 毘盧頂上，不肯安身立命。跛驢腳邊，偏要尺退寸進。
可憐五十年來，難得半時寧靜。未知性具圓宗，枉向
缽盂討柄。已悟性惡法門，元來即是病行。 
 猶憶十二三時，便要豎賢聖幟。而今五十餘年，何嘗
知得天德。況進思三十未立，四十多惑。既不堪作宣
尼子孫，又豈堪稱釋迦兒息。仔細簡將來，只是一個
騙飯喫的老賊。 
 胸中沒半個字腳，筆下有萬卷詩書。肚裏無分毫芥
蒂，舌頭有多少毀譽。好像一科大樹，只是其名曰樗。
<pb n="259"/>
（著述相） 
 也是百萬人天知識，也是三家村裏學究。也是戒定
慧的前茅，也是貪瞋癡的領袖。只因沒有的確師承，
到底只是個八不就。 
 生平過失深重，猶幸頗知內訟。渾身瑕玷如芒，猶幸
不敢覆藏。藉此慚愧種子，方堪送想樂邦。以茲真語
實語，兼欲寄誡諸方。不必學他口中，爛翻五宗八教。
且先學他一點，樸樸實實心腸。 
 昔年融師會裏，或曾燒火埽地。所以今在幽棲，妄拈
第一義諦。不涉擬議思量，不離語言文字。人天大眾
未免驚疑，賴有湛公堪作證質。切勿將此醜容，竄入
百祖隊中。但可留與兒孫，作箇古董玩器。 
 註盡十二部經，不曾增減一字。講盡八萬律儀，不曾
行得一事。釋迦如來，喚作不肖醜兒。彌勒世尊，訶為
癡頑傲弟。獨有阿彌陀佛，藏垢納汙，金手接向下品
蓮花安置。 
 稽首蕅益真，頂戴如來像。此像既非真，此真寧有兩。
諦觀像與真，唯是自心想。心不屬聖凡，聖凡乃並朗。
凡夫坐蒲團，聖應居其上。凡因企聖果，分明示諸掌。
念念恆現前，形影終無爽。我亦信弗疑，爾亦安毋強。
覿面語默忘，何勞復助長。鎮古但如斯，不覓時流賞。
欲從亦末由，寧思更鑽仰。白日臨青天，遍界消魑魍。
愚昧任譏嗤，龍神任稽顙。箇事絕成虧，十尺元一丈。
但駕慈悲航，同搖般若槳。法界為津梁，直尋豈尺枉。
更問古觀音，方知若應響。 
 蘊慈合掌問持戒，我說持戒須蘊慈。慈是下化眾生
本，慈是上求佛道基。不殺不盜不婬妄，拔苦與樂功
甚奇。專護性遮令清淨，仍須念佛求生西。設不求生
極樂國，只恐仍遭隔陰迷。設能信願求彼土，雖曾有
犯亦成機。是以我今但念佛，一句彌陀法界師。不勞
學漱趙州口，不勞學奮雲門威。聲聲坐斷聖凡路，四
句咸離絕百非。三身四德覿體露，爍破鳥空鼠即癡。
蘊慈蘊慈應諦信，佛號圓成八萬儀。 
 人知其貶古斥今，不思忌諱。不知其談教說禪，不立
文字。上法座兮口若懸河，下法座兮目無所視。從朝
至暮稱阿彌，矻矻孳孳將數記。三十年來不改弦，從
茲堪盡未來際。十種可盡念無盡，一切三昧一三昧。
具縛凡夫甚希有，決不妄言聖賢位。蒼暉若欲恆相
隨，剎那勇發菩提志。 
 蒼雲傳我容，問我何行腳。我行苦且長，為君說其略。
十二從外傅，立志為聖學。誤造謗法罪，幾至大墮落。
十七聞佛言，幡然始改惡。二十丁父憂，悲極如夢覺。
見地藏本願，且哭且欣躍。次年書懺法腪酒戒不卻。
廿三聽楞嚴，急參者一著。廿四逃出家。處處遍尋摸。
雲棲及雙徑，天台來往數。但自究根源，不問他人彴。
甫得門路清，遂遇境緣虐。虛名日已彰，功行日以弱。
至年三十八，大病為良藥。高臥九子峰，糠滓堪咀嚼。
甫註梵網經，遂有溫陵約。抱病述玄文，抉開千古膜。
從閩至吳興，乃到長干郭。註述雖云富，將錯還就錯。
今年五十三，依然是具縛。損己以利人，古聖所嗟愕。
深悔亦較遲，靈峰聊暫托。一句阿彌陀，堪為良夜柝。
汝但挹我清，勿更同予濁。 
 露出孃生半身，數出今生敗缺。慕憨翁之擔當法門，
不能學其不避斧鉞。慕雪浪之力埽葛藤，不宜學其
一味輕忽。慕雲棲之盛德謙光，不能學其廣作舟筏。
慕壽昌之真參實悟，不能學其到底不歇。慕幽谿之
中興台觀，不宜學其單守一橛。慕顓愚之冰霜操履，
不能學其大辯若訥。願學紫柏之宗教圓明，遠不及
其純鋼鑄骨。噫，此是吳門不唧溜的鍾振之，而今又
喚作北天目的老矻硉。幾翻鼓翼欲騰空，幾翻又向
荒原蹶。只有一句阿彌陀佛認得真，源泉畢竟歸滄
渤。 
 生平不解藏拙，露此贓私頑劣。說起彷彿依稀，覿面
<pb n="260"/>
何嘗親切。賴有一串數珠，卻是生平祕訣。所以喚作
蕅益，未是證龜為鱉。寄語理安法友，不必思量分別。
但如丁蘭事親，管取刺之出血。 
 此是蕅益道人，生平不善逃名。處處藏頭露尾，可恥
聲聞過情。偶向豐南揚家醜，天鼓毒鼓仍齊鳴。勦絕
百千歧曲路，直教同作蓮邦民。 
 平生自救不了，只為門前之遶。而今始解藏身，驀入
靈峰深島。拋開世上繩鞭，取足山中水草。少室天台
盡踏翻，東土西天皆觸倒。簡點身心過失多，徘徊今
古知音少。畢竟誰為楊子雲，問取禾城姚廣老。 

靈峰蕅益大師宗論卷第九之四

<sarticle><article>靈峰蕅益大師宗論卷第十之一</article></sarticle>
古歙門人成時編輯
<other>詩偈一</other>
<other>將出家與叔氏言別</other>
 世變不可測，此心千古然。無限他山意，丁寧不在言。 
<other>一筆句</other>
 湛海浮漚，起滅無端何日休。目瞖空花有，瞖盡花存
否（嗏）。莫更往迷流，酸辛獨受。知妄無因，當體元如舊。
因此把世界身心一筆句。 
<other>乙丑翻一筆句</other>
 海湛漚浮，本自無端豈更休。目瞖花非有，瞖盡花亡
否（嗏）。及早悟真流，安然正受。知幻即離，那有新和舊。
把甚麼世界身心一筆句。 
<other>結制</other>
 婁然一缽別無能，沒伎尋常粥飯僧。結夏豈甘違佛
制，譚經元不落聲塵。钁頭青嶂堪埋骨，鏡面霜莖未
有憑。預恣同仁相策勵，不須門外設三乘。 
<other>解制</other>
 結制暑方盛，解制涼風作。倏忽淹九旬，光華易殂落。
田禾青漸黃，河水流且涸。緬想日用中，猶是倚與託。
偃月譚了義，幽室病為藥。安居竟何益，況復將行腳。
他山雖入夢，只恐原如昨。 
<other>丙寅季夏先慈捐世賦四念處以寫哀</other>
 恩愛迷情，四大緣生妄有身。膿血交相潤，臭穢常無
盡（嗏）。饒你會莊矜，畫囊盛糞。一旦神離，不復堪親近，
切莫把未爛骷髏認作真。（觀身不淨） 
 妄想驅馳，吸攬前塵作所依。業感原無意，苦樂隨因
異（嗏）。苦果實堪悲，酸辛難比。世樂雖榮，享盡愁還至，
切莫把五欲塵勞枉自迷。（觀受是苦） 
 迷卻真常，緣氣紛紜集一腔。離彼前塵相，分別成何
狀（嗏）。饒你會思量，終歸罔象。過未無蹤，現在原長往，
切莫把流注心機作主張。（觀心無常） 
 藏性周圓，循業隨心法法全。和合因緣舛，戲論須排
遣（嗏）。外道枉糾纏，盲無慧眼。妙有真空，覓我同陽燄，
切莫把十界依他作本然。（觀法無我） 
<other>解制自弔示諸友</other>
 舊年結夏彭水濱，今年結夏姑蘇城。舊年解制母尚
在，今年解制徒傷情。出世大孝未有當，嗚呼今且為
窮氓。剋期取果昔何狡，四載有餘徒自撓。忽忽不念
死將至，辜負吾衣色用皂。清霄每自呻，腸轉向誰陳。
名聞利養自昔不常在，袈裟一失千古萬古終沈淪。 
<other>戊辰春刺舌端血留別諸友八偈之二</other>
 教觀功難剋，橫超念最賢。一聲佛號處，已侍世尊前。
參究雖云頓，嗟今倍復難。小安成大妄，何似用金磚。 
<other>壽兄得廣參博訪鬮賦贈</other>
 覺皇時已邁，含識方遺本。執教逞空譚，依禪思多瞞。
正法遺繁憂，疇作自心懣，有懷惺谷壽，與我同所忖。
我以千古交，搜精用補袞。君以百城歷，取益開群忳。
兩塗各馳騁，厥旨適非遠。知君飲法流，終不猶河鼴。
願君有日益，我願能日損。 
<pb n="261"/>
<other>和歸一籌兄</other>
 破家蕩產英雄事，閨閣微貲婦寺憐。縱博萬場今日
始，一塵便可注三千。 
<other>惺谷壽得出家鬮，將往博山薙髮。二首</other>
 昔年相識五雲閒，何似今朝契更專。其過訟應深激
勵，他山石不習柔便。春回頓改殘冬色，雪積逾增翠
竹妍。從此共袪寒氣盡，悠悠舜日與堯天。 
 去年愛我亦芬芳，獨善為懷兌可商。破格一朝誠不
易，匡扶千古豈尋常。芒鞋破處腳跟穩，拄杖回時手
眼良。寄語守株門下客，同將祖道苦茗嘗。 
<other>次惠安</other>
 法林凋謝不能春，黃葉秋風嗌愈臻。圓頂方袍雖遍
界，忘身為法果誰人。 
<other>曹溪行呈無異禪師（有序）</other>
不肖旭，初信佛法，聞有等假稱悟道，誑惑世人，甚
傷之。讀博山警語，竊喜正法猶在。私謂一種良方
耳。後見山中禪客，惟一句死話頭。不為優免牌，便
為繫驢橛。入理處尚不可得，況向上一著不住於
理者邪。邇年狂罔，往往有謗博山者，方疑必有不
同流俗處，故感惡言供養，訪於惺谷。谷曰，不能如
大醫王，善療眾病，而破癰拔毒一科，所專精也。不
能如主兵臣，盡征不服，而搜奸察偽守關老吏也。
於是匍匐參請，方知大師乘大願，具大力，運大悲，
擴大量，果與諸方不同。藐予小子，以禪治惑，以律
扶衰，雖一刀直入，不能為嫡骨之兒。而三學相階，
亦可作白茅之藉。況與惺谷壽交，於師有伯父誼，
敬賦俚言。
 法王示寂朝日冥，眾聖不住暮拂電。狐涎猩臭濺九
州，獅猊喘息僅如線。此時不有至人弔，孰與群生摧
怨敵。吾師愍此乘願來，直飲曹溪源一滴。一滴沾腹
徹骨康，出窟嚬呻增威力。四望高吼聲未極，百獸踜
＆CB21780;驚避匿。堪嗟野干詐相親，拾取餘殘誑他國。自慚
不具超方眼，以耳為目寧相識。今日相逢非偶然，嗣
法無緣聊嗣德。願將一滴曹溪源，衍作百千大海淢。
願將法海百千流，匯作曹溪源莫測。九陛能令簾幙
高，三宗莫作鼎足勒。藐爾予懷庶可舒，從茲共作能
仁翊。 
<other>贈壁如兄掩關用博山原韻</other>
 蕭然一室勝嵩山，覷破禪機只等閒。但莫將心擬牆
壁，去來何處不長安。 
<other>贈戒珠（有序）</other>
戒珠禪兄，鳳陽天長馬氏子。刲股救父，剖肝救母。
迨二尊謝世，遂薙染，願入予淨社，拈此。
 毘尼禪觀互莊嚴，攜手同歸極樂天。贏得孝思為行
本，戒珠朗握照三千。 
<other>攝山</other>
 身棲碧霞外，目攝亂山峰。最是關情事，江帆萬里風。 
<other>贈澹居大德血書華嚴經</other>
 萬滴書成法界經，十王滴滴放光明。南詢末後一句
子，不墮狂禪鼠唧鳴。 
<other>警邃徵</other>
 日照紙窗明，驀然起悲思。但有好順人，曾無剛烈志。
猶如彼癡蠅，只向窗前滯。不肯猛回頭，云何得出世。 
<other>淨土偈十四首（有序）</other>
博山禪師，拈淨土偈，每云淨心即是西方土，蓋以
因攝果也。讀者不達，遂至以理奪事，幾成破法。予
觸耳感懷，每拈西方即是唯心土，俾以事扶理，聊
附補偏救獘之職云。
 西方即是唯心土，無上深禪不用參。佛向念中全體
露，更生疑慮太癡憨。 
 西方即是唯心土，離土譚心實倒顛。念念總皆歸佛
海，生盲重覓祖師禪。 
 西方即是唯心土，得見彌陀始悟心。寸土不存非斷
<pb n="262"/>
滅，堂堂相好寂光身。 
 西方即是唯心土，欲悟惟心但念西。舌相廣長專為
此，更求玄妙抑何癡。 
 西方即是唯心土，無相非從相外求。擬欲將心取無
相，靈龜曳尾轉堪憂。 
 西方即是唯心土，未識西方豈識心。逝子謬希圓頓
解，拾將落葉作黃金。 
 西方即是唯心土，更覓唯心見已違。光影揣摩成活
計，蓮邦何日薄言歸。 
 西方即是唯心土，擬撥西方理便乖。極樂一塵同剎
海，假饒天眼未知涯。 
 西方即是唯心土，趁到同居第一關。但得九蓮能托
質，寂光何慮不時還。 
 西方即是唯心土，土淨方知心體空。一切境風猶挂
念，云何妄說任西東。 
 西方即是唯心土，莫把唯心旨趣誣。迷悟去來元藏
性，謾言平等卻成迂。 
 西方即是唯心土，白蕅池開不用栽。一念頓教歸佛
海，何勞少室與天台。 
 西方即是唯心土，三昧中王道最微。瞥爾生疑千古
隔，咬釘嚼鐵莫依違。 
 西方即是唯心土，慧日高懸第一機。事理雙融真淨
業，現前何法不玄微。 
<other>和不我</other>
 每歎宗乘事已非，盲修瞎鍊欲何為。知君獨具超方
眼，枯木巖前路豈迷。 
<other>示智恆字鑑如</other>
 鑑徹真如體，元光本自恆。瞥生明覺妄，幻作寂空塵。
了了元無物，方宜拂拭勤。秀能親切旨，會得不須分。 
<other>示用恆薙髮</other>
 明心好向三皈始，立志還從五戒先。勤苦不辭成福
聚，誦持無闕悟靈源。 
<other>示寶所</other>
 著有落人天，著空墮三惡。惟有西方土，超出有無縛。
熾然求往生，莫復存疑想。介爾纔躊踟，偏邪見日長。
思量分別法，謗於真智慧。永劫沈深坑，諸佛無能濟。
種麥少蹋土，亦勿乘空取。中行踐實地，疾得到寶所。 
<other>過檇李東塔見人上堂有感二首</other>
 樹杪聲聲泣露哀，岸舟魚背漫相猜。宗乘頓逐東流
下，觸目難禁淚滿腮。 
 一滴狐涎徹體腥，當陽鴉立法王庭。卻慚普眼能弘
護，猶使天人掩耳聽。 
 聾人聽曲啞人歌，跛躄相將共伐柯。今日已成冥暗
界，不知向後又如何。 
<other>己巳再閱律藏似歸一諸兄二偈</other>
 歲晚寒方盛，安居藉道暉。愛逾冬月日，箴比佩弦韋。
顧命宜頻想，時艱願早揮。此緣良不易，幸勿更依違。 
 自愧非堅質，匡扶賴友朋。感茲英俊士，甘作劣庸憑。
皈命猶嫌晚，忘身亦所應。服勤函丈內，佇望雅相矜。 
<other>贈參己</other>
 盡大地是箇自己，彌陀亦在裏許安身。盡法界不出
彌陀一毛孔光明，自己更向何處著腳。念念彌陀念
念己，自他不隔是真參。若從少室求端的，鈍置己靈
深可憐。故今參己無別事，六時長憶紫金仙。 
<other>贈若雲</other>
 盡說乘為急，誰知戒不迂。缶缾難貯乳，魚目豈成珠。
剎海遵遺教，朝宗向樂都。淨因期共勗，力挽末時趨。 
<other>警壽兄</other>
 蝨多不癢，債多不愁。世人昧昧，何足與儔。一芥翳天，
一塵覆地。最要防閑，學人習氣。未預法流，止名乾慧。
開眼尿床，倍堪慚愧。欲臻二利，須慎細德。輪翼不虧，
高遠無失。 
<other>割股救惺谷兄</other>
<pb n="263"/>
 幻緣和合受茲身，欲剜千瘡愧未能。爪許薄皮聊奉
供，用酬嚴憚切磋恩。 
<other>荅初平發願偈</other>
 有願無行，如人無足。有行無願，如盲無導。信步前行，
嶮惡難保。丁茲末季，法弱魔強。縱有乾慧，猶難穩足。
況雖立志，慧眼未開。今生不度，更待何生。阿彌陀佛，
大願深慈。如母憶子，子何弗思。若不至心，早暮回向。
悠悠緩縱，即逃逝人。非必訶謗，乃名逃逝。汝今已能，
奮然自新。當知珍池，斯萌蓮蕊。從今數發，相續不斷。
斯可名為，勇猛丈夫。如或未然，仍前習氣。始勤終惰，
口向心背。既非菩薩，亦非二乘。常在三界，出沒輪迴。
自未能度，云何度人。如被漂者，欲拯岸行。如癩病者，
賣瘡癬藥。愚癡顛倒，舉世所嗤。汝既發心，我深隨喜。
復為勸助，使得堅忍。同覲慈尊，共化塵剎。盡未來際，
永矢弗諼。願汝精勤，先成佛道。我作文殊，助汝揚化。 
<other>示初平發心</other>
 莫謂菩提心難發，屠刀放下立成佛。莫謂菩提心易
發，杯水豈停鼎內沸。欲明曠劫大因緣，先把生平懷
抱拂。眼前活計若關情，本地風光終受屈。勸君速發
難發心，為仁由己非由物。 
<other>聞謗</other>
 所言若有實，三根何名謗。所言若無實，不干亦豈謗。
若以語言為謗事，後字未出前音沒。若以文書為謗
事，白者是紙黑是墨。謗安在。云何忸，四大空，蘊非我。
誰能謗，謗誰受，既無瞋憾，應發悲心。我由無始迷本
覺，幻業積怨成稠林。是故今日惡口加，皆因往昔自
業侵。又復修道未精磪，威德尟劣致群疑。若不慚愧
自克治，損彼損己罪所基。我因謗，增智斷，謗者速圓
恩德。恩圓即是如來，智斷德滿成佛。謗為明鏡戚我
醜，謗為甘露飲我藥。謗是炎時清涼風，謗是睡時大
鼓角。謗為法界趣不過，謗謗共登無上覺。 
<other>輓惺谷壽兄</other>
 徹底婆心未肯休，當場業運已遷流。浮漚影逐虛緣
散，熱血腥同實際留。射目果然難下手，為人須是再
低頭。臨行贈汝無多子，一句彌陀作大舟。 
<other>示存朴</other>
 欲作法王臣，是玉善自養。止惡無刑懲，行善無穀獎。
三業並緣慈，四儀恆勿爽。戒為勝瓔珞，忍是堅鎧仗。
習氣漸漸消，定慧油油長。捨卻片時謀，方獲剎塵讜。
彈指非昔人，速出娑婆網。 
<other>示諸四完</other>
 丈夫志氣在千秋，自立從容貴學優。斯語直教言下
信，浮雲豈向世閒求。山河國土空中影，事業功名水
上漚。觸著儒童聲慟處，蓮華寶地共遨遊。 
<other>示涵宏</other>
 欲求出世慧，先斷世閒愚。身界元非實，根塵性本無。
聞思宜自勗，名利不堪娛。念莫馳情境，躬恆慎所趨。
三歸知究竟，十戒握機樞。和忍成心德，精勤作勝謨。
持經神在定，憶佛智能孚。曳轉從前履，超登最上衢。 
<other>警初平</other>
 末劫修行，少成多殆。慎勿師心，硬作主宰。觀色察言，
如臨如在。謙恭牧己，毋思露彩。但省我非，不念人罪。
八喻銘心，恆觀法海。虛矯未除，真味斯餒。 
<other>山中三首</other>
 幻境冥無定，菩提志自堅。已知身世累，寧被利名遷。
宴寂箋書後，譚經受食前。懶從商四事，一缽是良田。 
 不問人閒世，惟參第一天。諦從觀境發，火必指薪傳。
未識兼山艮，徒勞夕惕乾。塵緣能頓謝，正法可全肩。 
 麗澤功非細，膏肓亦可痊。名言醒渴夢，快論入深禪。
步履宗先哲，規繩啟後賢。摩尼奚足羨，戒月燭三千。 
<other>哭慧濟示權律主</other>
 永歎毘尼苑，於今久已荒。開遮誰實諳，輕重幾曾商。
既切橫流痛，恆歌如玉章。天傾扶律者，誰與共譚常。 
<pb n="264"/>
<other>托缽有懷</other>
 同盟有四士，二友已馳西。獨賴伯與仲，相期提且撕。
慧基欣不遠，玄德憾猶暌。末後未明句，何時共醒迷。 
<other>卜居十八事（有序）</other>
順歸師雅癖，奉大士慈命，誅茅西湖。不敢自暴棄，
隨事拈一偈。
 一般從地發，肥瘠為誰殊。信手和根取，僧前翠滿盂。
（摘蔬） 
 油必先時用，鹽宜熟後加。何須覓香料，火到味能奢。
（烹菜） 
 黃粱冷水下，白粲沸湯應。切忌無端動，氤氳任運騰。
（作飯） 
 五沸占湯候，三投驗適時。從來清逸味，不許醉翁知。
（點茶） 
 散專恆順勢，文武亦隨機。析盡薪窮際，灰從何處飛。
（然火） 
 幾人新舊位，碗缽數分明。只恐堂中客，貪嘗不溼羹。
（行堂） 
 滌器先除滓，無令餘膩留。低聲歸本處，鍼咽未生愁。
（淨碗） 
 帶水拖泥去，搬磚運瓦來。鮮魚與甕鱉，滿面且蒙埃。
（直院） 
 果因真不昧，取與自無私。為問生薑辣，於今味孰知。
（知庫） 
 問訊常先意，寒溫任所宜。現成茶一盞，莫受趙州欺。
（待客） 
 隨智隨情說，同條復異枝。聲前一著子，留待當家兒。
（荅問） 
 強燮機原異，剛柔克亦殊。氣平心息後，這著可曾輸。
（調諍） 
 無上明王印，寒潭月一輪。八風吹不破，冰雪亦陽春。
（持咒） 
 慈尊無量號，介爾有心含。生佛原非隔，深禪何必參。
（念佛） 
 好事不如無，莫作死句會。一任能所分，從來非性外。
（禮拜） 
 瞥爾依他起，來蹤何處尋。剎那生即滅，萬古自長今。
（觀心） 
 乞士原吾號，巡家豈擇貧。不求應供果，等施倍關情。
（托缽） 
 高枕長舒腳，寧愁明日糧。幾多顛倒夢，醒後一齊忘。
（宴息） 
<other>法臣歌為聞道侍者（有序）</other>
密藏開禪師隱去，聞道尚未薙髮。從曾水部處歸，
覓師不得，遂痛哭而殂。陸行之為予言之。
 四大海水母乳盈，毘富羅山積骨均。荊軻聶政未稱
英，田橫五百超等倫。何況投誠事知識，傳來半偈堪
知津。雪山大士標榜在，可憐流俗多邪因。順之則喜
逆則瞋，遠之則忘近始親。藏公隱去音如金，聞道孤
臣身為塵。人謂生死乃永隔，寧知火傳非由薪。君不
見，比丘畏渴飲蟲水，何如渴死先發真。 
<other>示戒明</other>
 慢為功德賊，勤為善法王。福水慧舟楫，無水舟不行。
欲求真實慧，莫從口耳商。苦志勞筋骨，大任乃克將。
福至心忽開，妙義能頓彰。深造既自得，世智誰可量。 
<other>胡勞歎</other>
 為問丈夫兒，胡勞發浩歎。娑婆本苦空，理欲原冰炭。
矢作奇男子，空行已驚憚。況復魔網稠，觸處皆危難。
冥冥三界中，何時夜方旦。所以出世賓，每勤如幻觀。
歲寒松柏榮，爐熾金聚燦。逆境是良師，止貴衷不亂。
坐斷生死情，當處即彼岸。放下祖生鞭，拈起秦時鑽。
為問丈夫兒，胡勞發浩歎。 
<other>病中寫懷十偈</other>
<pb n="265"/>
 俄爾西山俄爾東，依依師友念何窮。長空鴈影元無
住，未肯終為舊阿蒙。 
 中原逐鹿苦無虞，一卷殘經且自劬。了得目前無剩
法，威音那畔卻成輸。 
 三生玉食夢中灰，瞪發勞生孟浪猜。寄語靈山親付
囑，夜光彈雀事堪哀。 
 宣文伎倆愧迦文，吹散青雲附白雲。堪歎緇林名傑
士，落花流水亂紛紛。 
 萬藤多少倩誰刪，高駕長驅莫問關。飲器失聲猶未
瞥，象王已過萬重山。 
 趨避因緣問六爻，祝人無計代烹庖。應真有骨遺荒
野，賺得耆婆仔細敲。 
 誰將鴉臭立當陽，惹得兒孫日夜狂。滅卻本宗無實
法，幾多熱鬧一時涼。 
 黃花鬱鬱竹青青，般若真如語太腥。見色聞聲隨分
過，羞他矯強設門庭。 
 最苦娑婆邪見蒸，禪門如炭教如冰。生心無住金剛
印，愧殺黃梅與惠能。 
 色裏膠青水裏鹽，依稀彷彿最堪嫌。黃連食盡無非
苦，石蜜中邊盡是甜。 
<other>題夏貞婦卷</other>
 君不見，慚愧無衣赴火人，須臾具足梵天身。誠語誓
出婦之貞，象王產難斯開頻。由來一死未稱英，嗚呼
此意疇能真。侍孤親，腸欲斷。極樂邦，看冷煖。迴將血
淚入珍池，不動凡區聖因滿。欄楯層層樹影重，何妨
遍列娑婆伴。 
<other>懷魯仲連</other>
 戰國有奇士，高譚恥帝秦。抵掌解紛難，而非儀衍脣。
千金笑不顧，終身居海濱。廉潔豈足慕，義重非甘貧。
我悲士習陋，競作名利臣。醜扇與蛆蟲，簪笏而垂紳。
讀史發永歎，滔滔千古淪。 
<other>示費敬齋</other>
 惡業雖本空，業緣每鬱蓊。不從作法門，終受幻罪籠。
不觀實相心，魔宮無自動。慚愧既交攻，理事須一統。
君不見，善星妄說法元空，長夜泥犁何日曨。涅槃會
上未生怨，打破從前黑漆桶。 
<other>別友</other>
 湖海浮游十五年，腳跟芒履幾番穿。守株緣木時師
口，兔角龜毛教外傳。萬竅悲風號控地，千腸血淚浸
稽天。殷勤付與同仁士，徹底掀翻且熟眠。 
<other>入山二偈</other>
 辯才如雨筆如雲，八兩依然是半斤。介爾一心誰信
具，不如真下自聞熏。 
 眾生良藥無如病，病極形枯心亦灰。遍界春風放桃
李，長肱猶似未聞雷。 

靈峰蕅益大師宗論卷第十之一
<sarticle><article>靈峰蕅益大師宗論卷第十之二</article></sarticle>
<other>詩偈二</other>
<other>山居六十二偈（有序）</other>
抱病入山，了大事不暇。暇哦乎，然有不容默者，不
向哦中來。儻得意忘言，未必非大事之一助也。
 一自芒鞋破，從教萬慮慵。短衫堪度夏，敝襖復經冬。
坐起餘長嘯，譚時僅短鋒。晨昏伴幽寂，崖上幾聲鐘。 
 一病五百日，形神並已枯。緇素偶相值，稱我為禪臞。
禪臞竟何解，佛法從來無。倦眠醒便起，笑此空頭顱。 
 我愛山中行，安步不須馬。有時訪怪石，有時趨樹下。
本無取境心，何勞更修捨。嗤彼世塗中，鑽龜復打瓦。 
 我愛山中住，觀化俯且仰。一法不當情，萬緣同鏡像。
纔言獨露身，無端已成兩。笑破太虛空，巖谷爭酬響。 
 我愛山中坐，一日兩日永。頂雖鵲未巢，樹亦枝無影。
既不耐諠譁，亦不味幽靜。形疲便起行，枯椿變浮梗。 
 我愛山中臥，易寐還易醒。醒寐惟幻形，誰實司肯綮。
<pb n="266"/>
諦觀五陰身，非別亦非並。不知何所緣，猶然不自肯。 
 淵明嗜杯酒，不與蓮華盟。折腰既弗屑，麴糱胡偏酲。
欲深天機淺，格言羨莊生。性學豈多術，無如理勝情。 
 壯士血氣盛，國步誇邯鄲。殺人不敢睨，一語盟肺肝。
義勇洵絕世，仁慈體迺刓。圖窮露匕首，髑髏千古寒。 
 玉兔甫西逝，金烏復東昇。少壯日已去，衰病時時增。
寐者終不覺，智者思自懲。但使冰成水，無令水結冰。 
 狐兔營其窟，烏鵲爭其巢。孰知咸在旅，生死均浮泡。
茫茫苦海闊，欲渡須繫匏。莫使荒郊骨，還令梵志敲。 
 賤人登壟斷，巢許趨高岡。清濁固霄壤，取捨同膏肓。
不知三界夢，剜肉強作瘡。一念悟無性，十虛任徜徉。 
 水氣每成虹，地蒸每作菌。介爾本無形，剎那已有朕。
慎獨雖兢兢，豈達無生忍。一翳甫在睛，空華斯亂隕。 
 盛暑喜乘風，嚴寒愛向火。情性屢隨時，究竟誰為我。
未出有無關，空勞此靜坐。莽蒼三返人，撫腹猶稱果。 
 風來萬壑鳴，月出千山皎。笑此頑虛空，常為明動擾。
不動復是誰，豈居風月表。離此既雙非，問君了不了。
胡弗畏深坑，徒憂打之遶。驀直轉欹斜，空爭內外紹。 
 荊璞未應剖，卞和徒自泣。雷鳴二月春，蠕動皆離蟄。
屈伸信有時，何用勞汲汲。築碎太虛空，從古原無汁。 
 畫餅不充饑，美食不中飽。欲縛樹頭風，勤取龜毛絞。
弄假豈成真，賣拙翻為巧。俱盧日落山，瞻部雞鳴卯。 
 聖訓恆諄諄，令觀五盛蘊。陽燄與空華，無我誰欣忿。
生死靡暫停，幻質同朝槿。了知呼吸關，至道斯云近。 
 禦寒不䌟績，糊口不耕田。佛制固如此，誰思共息肩。
神王翻貝葉，形疲且穩眠。何須學枯木，失此無心禪。 
 有嘲不用解，有山不用買。泉流月影長，霧壓空形矮。
起臥任所適，語默隨瀟灑。拽杖登巖阿，野鹿馴無駭。 
 律法如亂絲，禪宗更莽鹵。紛紛義學家，猶然水添乳。
悠悠淨土門，事理分捨取。各披祖父甲，翻傲負嵎虎。
哀哉復哀哉，坐致魔軍侮。 
 枝葉秋已摧，貞實冬無敗。所以真偽關，終莫逃爐鞴。
欲使稻粱肥，殷勤先去稗。折攝似分塗，同歸調伏戒。 
 人侮非自侮，自侮非侮人。不受禮歸主，妙喻真且親。
修羅慢幢折，帝釋勝幡新。忍為力中最，勝敵寧揚塵。 
 調心如大地，寵辱何關意。美玉良自珍，角石翻成瘁。
遐哉睡虎機，千古稱難企。忍記歌利王，鹿苑成善逝。 
 言居佛祖先，行落凡愚後。漫抱法門憂，自疾甘無救。
恥躬愧儒宗，歸爨慚禦寇。莫誇日正長，瞬息聞更漏。 
 揠苗徒自損，溝澮盈還涸。九仞不及泉，枉向高原鑿。
慎終亦謀始，所厚那堪薄。醍醐願共餐，善巧先鑽酪。 
 三十未始壯，四十今已老。徒爾費芒鞋，依然不聞道。
既懲從井仁，豈學手援嫂。見彈求鴞炙，嗟哉計太早。 
 壁影本非魑，孩童疑作鬼。白日忽昇天，見徹無頭尾。
秋深饒月華，春到多芳草。根境未離籓，受用能有幾。 
 牛犢不畏虎，傷鳥怖虛弓。安畏雖異局，對境皆懵懵。
何如見諦士，了了知無忡。遊戲逆順界，寧尸勝敵功。 
 鵲噪固無憂，鴉鳴亦報喜。聲性本非殊，聞機寧異耳。
一耳聽兩音，兩忘一便止。無明從此無，始覺從此始。 
 咸臨吉乃利，倚伏洵多義。甫倡拔茅歌，旋生朋作祟。
世事固應然，調心尤不易。難提起四禪，魔女偏相魅。 
 居德忌成夬，育德貴如蒙。大道曠無際，何以耳似充。
出關驚枕夢，入場嗤老翁。熟讀霍光傳，方知養正功。 
 逐妄又尋真，揚灰復鼓塵。未悟賓中主，安知主裏賓。
美食飽所棄，糟糠饑所珍。滔滔天下士，沮溺同迷津。 
 希顏復學孔，未出三界籠。步老復趨莊，依然舊漆桶。
太極未生形，自心早妄動。石火電光機，何勞誇一統。 
 既慚德不修，又愧學不講。德學本同條，誰能作兩項。
紫陽與象山，各喫三十棒。識取宣尼宗，方來證溝港。 
 童冠沂水遊，三子異其撰。一哂一喟然，黑豆換卻眼。
央掘發誠言，胎難安然產。讀至不動章，大慧顏當赧。 
 前際不可窮，後際不可及。現前介爾心，邊際渺難測。
明明法界宗，妙觀胡墨墨。奮起金剛拳，打破無生國。 
<pb n="267"/>
 欲雪先集霰，欲雷先掣電。如何欲成佛，福慧毫無片。
流小石能穿，鑽息火難現。須教熟處生，擐甲同鏖戰。 
 星火燎荒原，一指蔽山嶽。周易誡履霜，宣尼貴先覺。
未窮學地流，慎勿誇無學。泥在水非純，稍動還成濁。 
 濁水珠可清，暗室燈能破。惟有靛池公，獅吼終驚臥。
跨下亦登壇，大將非從貨。悅草披虎皮，徒令千古唾。 
 狡狐能惑虎，木鷂難怖禽。可欺不可罔，神全乃莫侵。
面南看北斗，端的誰知音。曾經勝熱燄，徹骨涼且愔。 
 崑崙非宿海，宿海非阿耨。滔滔萬里流，一滴源誰透。
漫傳天上來，錯認銀河胄。賴此投海機，從前皆免究。 
 六塵本太平，六根亦非嬈。問取六識身，蹤跡尤杳杳。
誰為結使源，細覓終難了。試看缾內空，傾出知多少。 
 色色彰苦空，聲聲演無我。拈來法界鑰，開盡塵沙鎖。
睹角便知牛，望煙豈惑火。若要船頭直，端卻船梢舵。 
 鯤潛知海闊，鵬徙知天高。十虛信寥廓，何如遍吉毛。
縱步歷塵劫，徒令童子勞。迷此一隙理，今古同滔滔。 
 金屑不著眼，毒器不貯漿。王饌未敢食，華屋徒窺牆。
垢盡明自現，胡勞羨色莊。春風一夜起，蘭蕊遍溪香。 
 芒鞋棄屋後，缽袋挂茅菴。非敢濫無學，坐訪同行參。
石蜜味中最，食乃知其甘。見月良賴指，寧復撈深潭。 
 語不競朝華，病應消夙業。獨愧衰朽身，難企尊者脅。
法無心外傳，道自威音劫。明明梵網燈，未審誰先接。 
 直指西來意，楞伽心可安。說言同解脫，內守偏蹣跚。
休戀聲前句，還思步外竿。不嘗天下醋，那信一般酸。 
 學士畏枯寂，禪德怖繁文。繁文信無益，枯寂亦添瘽。
蛇繩見方熾，取捨徒紛紜。捉鼻謾高喚，燈照知非豶。 
 未明心與性，讀誦徒喃喃。甫欲思上達，暗證還自緘。
不解順流棹，豈知逆風帆。呷盡四海水，到頭滋味鹹。 
 競為格外鋒，罔念昔時典。因護乃至吠，堪嗟梵志犬。
財慳尚可回，法執誰能遣。五百野狐身，覆轍偏爭踐。 
 佛語即佛心，佛心非佛語。離此即非關，究竟誰為汝。
一句了然超，萬劫合頭杵。若要舌本甜，勤取黃連茹。 
 心肝挂樹杪，此理從來少。離教覓單傳，癡鱉何時了。
妙指發妙音，非內亦非表。側耳不會心，依然打之遶。 
 觀箭毒逾熾，問橋路逾遲。路遲日易暮，毒熾那堪醫。
有藥不早服，有足不早馳。茫茫生滅海，誰與定歸期。 
 毒蛇勿捉尾，甘露勿添水。添水飲成病，捉尾螫人死。
執項善調御，功歸豢龍氏。悟時轉法華，良哉惠能旨。 
 聽法不觀心，死至成狼狽。觀心不聽法，執刀還自害。
未知說默源，同條卻異會。鼻孔向下垂，空讚威音外。 
 長語悟非多，雪填井便無。要言迷不少，小毒還生瘉。
何勞妄欣厭，共把真宗誣。早修開演智，莫畫舊葫蘆。 
 執藥每成病，借病翻成藥。通塞靡定蹤，觸境須深度。
知人勿昭昭，自照無莫莫。一言燭根元，千山勝行腳。 
 聚螢不爇草，聚雪不成山。鑽紙信無益，枯坐終癡頑。
未歷羊腸險，安知行路難。千里始初步，休商最後關。 
 洪鐘叩乃鳴，美玉終須琢。不覓惡鉗錘，豈破無明鷇。
護茲煩惱情，忍使靈光剝。幽幽長夜寒，熟睡誰能覺。 
 烏鳶忽成馬，展轉無非錯。佛滅曾幾時，哀哉水潦鶴。
矧茲最後年，何地尋略彴。斯文賴未亡，共聽能儒鐸。 
 日輪挽作鏡，海水挹作盆。照我忠義膽，浴我法臣魂。
九死心不悔，塵劫願猶存。為檄虛空界，何人共此䑳。 
<other>遣病歌</other>
 九華峰頭雲霧濃，三月四月如隆冬。厚擁敝袍供高
臥，煖氣遠遁來無從。九華山中泉味逸，百滾千沸中
邊蜜。拾取松毬鎮日煨，權作參苓療我疾。我疾堪嗟
療偏難，阿難隔日我三日。豈向旦暮戀空華，悲我知
門未詣室。是以持名日孜孜，擬開同體妙三慈。我病
治時生界治，剎那非速劫非遲。 
<other>病餘寫懷四絕</other>
 一條拄杖兩芒鞋，海闊天空任往來。愛見慈悲終作
疾，婆和學侶謾為儕。 
 宗庭獨力除荒草，教律誰能共執柯。雨露重時恩念
<pb n="268"/>
少，鉗錘辣處怨情多。 
 勝心雖發足凡情，十載依稀舊路行。莫笑巴人猶少
和，引商刻羽欲誰賡。 
 大小由來出路岐，無端埋沒好男兒。三年嘗膽嗤非
久，須學華嚴塵劫思。 
<other>禮千佛於九華藏樓贈諸友五偈</other>
 非干苦瓠換甜瓜，處處慈尊並我家。念性枉勞參水
月，低頭已駕白牛車。 
 堆山積嶽盡塵埃，力把慈風一夕摧。吹散鐵圍無暗
地，何須拭目問明來。 
 昔年窠臼剎那掀，臘盡春回日已暄。欲信崑崙泉脈
動，但看河凍不勝轅。 
 靈犀一點性元通，觸境逢渠道自融。驀地舉時聲歷
歷，相看同在寶樓中。 
 一體橫分想與情，泠然性計即無生。功成五悔非留
惑，莫替樓頭最後盟。 
<other>贈頂瞿師掩關念佛</other>
 阿彌陀佛聲歷歷，自他共離不可覓。是心作佛是心
是，熾然感應真空寂。驀直歸來莫問津，無明睡裏轟
霹靂。醒來捫枕笑呵呵，夢墮大河誰實溺。夢時非墮
醒非超，一任凱風同奏勣。髻珠解處紹功成，內外空
爭庶與嫡。無生曲裏明月寒，白牛背上吹橫笛。 
<other>因拄杖折聯成舊句</other>
 縱橫北斗向南看，回首家鄉月影寒。拄杖折時手眼
瞥，芒鞋破處足心酸。不勞藏跡鍼鋒裏，偏解拋毬急
水灘。鸞嘯忽傳林谷響，石人撫掌白雲端。 
<other>夢感正法衰替痛哭而醒寫懷二偈</other>
 魔軍邪幟三洲遍，孽子孤忠一線微。夢斷金河情水
盡，醒來餘淚尚沾衣。 
 休言三界盡生盲，珠繫貧衣性自明。肯放眼前閑活
計，便堪劫外獨稱英。 
<other>道過齊雲問訊真武</other>
 煙霞賸癖此中分，遙望名巒勢欲棼。柱杖石屏占瑞
氣，袈裟金鼎挹香芬。千尋曲澗鳴流水，萬朵青山綴
白雲。予亦佛門為外護，何妨破格友真君。 
<other>四十初度</other>
 物論悠悠理本齊，年來漸覺脫筌蹄。拳開非實掌元
在，瞖去惟空眼不迷。流水有心終匯海，落花無語亦
成谿。剎那生處生何性，卻笑威音劫外提。 
<other>寄懷未能</other>
 文字離微影不留，玄機欲倡孰相酬。因憐屢中神猶
隔，翻憶如愚益可收。九子峰頭標月指，千如鏡裏辯
金鋀。靈犀通處知無朕，莫負持名助遠猷。 
<other>別玄覽</other>
 松嶺雨歇溼未收，怯露寒蟬聲如抽。同住九旬忽云
別，不語孤懷偏悠悠。智士從大不從小，愚夫近慮無
遠憂。愛惜皮囊捐荒丘，虛名赫奕奚可留。何如曠覽
寰區表，闊步高登遵玄猷。吹醒循階夢，先參慈氏樓。
君不見，翠柏霜殘青未已，瀼瀼蔓野今如燬。 
<other>贈黃可念</other>
 蟠結筍江溫陵西，溪滿潮流渚滿荑。遠駕浮梁如虹
霓，悠然彼岸長者居。長者當年給孤後，於今欲作龍
舒胄。萬善匯歸無別路，熾然取捨惟心土。塵培泰嶽
巔，芻蕘為君傳。片念圓三聚，同擇紫金蓮。君不見，筍
江月色白如練，桂吐秋隄興倍仙。 
<other>示持經沙彌</other>
 五濁朦朧夜未央，一聲雞喚漏偏長。但將緣種催殘
夢，字字全彰佛頂光。 
<other>遊北山</other>
 嶙峋病骨愧知音，強倩籃輿學眺臨。怪石藏雲疑豹
變，短松入暮解龍吟。泉南風景全歸鏡，海外煙波半
滌襟。啼罷鷓鴣懸鼓落，滿天星斗燦江岑。 
<other>巢雲</other>
<pb n="269"/>
 驀入巢雲不見雲，泉聲流斷海南塵。卻疑春信從何
至，已睹巖花滿目新。 
<other>和荅陳鶴岑</other>
 名傳佛國元非浪。笑我昂藏北地來。無法可令除妄
想。有心堪共結蓮胎。宗風秖許龐公覷，教眼聊憑博
地猜。拈出大千漚影喻，不須重說勒銘才。 
<other>慰陳弘袞</other>
 君不見，出世大丈夫，劫成劫壞等吸呼。又不見，世閒
奇男子，功名富貴浮雲耳。陋巷天地寬，敝縕得身安。
多少風塵客，方知行路難。莘可耕，渭可釣，卻憐學步
邯鄲少。後凋莫鬥早春芳，空令松柏悲同調。曾懷竺
典猷，業果解應優。一瞖勞雙目，空華舞未休。 
<other>誦帚師五十初度</other>
 泉南開士八十一，蹡蹡濟濟稱紫雲。日月光華歷二
百，石塔瑞氣長氤氳。中有比丘號誦帚，心慈貌古能
超群。杖藜點盡千江月，芒鞋不帶五嶺垠。問君七夕
何遲轍，庸人乞巧我愛拙。問君自恣何早生，世尊將
喜我先悅。伯玉知非又日新，武公誦抑於今烈。甘露
壇中味正奢，清心潔己舊名家。但看尊者當年脅，豈
羨趙州住後茶。 
<other>輓如是師</other>
 昨夢東南隕氣星，傷心慘目還驚神。朝來合掌送師
逝，翻悲此土仍迷津。正法僅如線，肩踵多魔民。律苑
羊告朔，教家偏亡珍。直指向上事，虛響成邪因。悠悠
大地競波逐，巖巖中流曾幾人。師今獨享華敷樂，哀
哉遺我稱孤臣。 
<other>槐關</other>
 客夢紛紛盡寄槐，半閒聊傍綠陰開。茶聲催醒南柯
業，貝葉熏成彼岸胎。塵具大千應共剖，樹無纖影不
須猜。朝來讀罷關中草，剩有餘光映月臺。 
<other>彌陀巖六人持非時食戒偈以志喜</other>
 舌端競嗜易牙羹，誰信真修貴逆情。齋法已成無漏
種，戒根應傍有心生。輪中日晷誠能辨，額裏珠光自
可呈。薦取緣因修勿退，化城寶所不關程。 
<other>觀老聃石像有感</other>
 無欲無名理近禪，瞞盰終古浪稱仙。猶龍一語能傳
實，喻月三言反失權。片石不愁淫雨蠹，兩篇秖恐俗
儒箋。笑看今日鬚眉白，尚是當初舞彩年。 
<other>冬日過虎崆訪衍如首座</other>
 石徑苔痕古，雲端隔市塵。泉聲流一線，虎口露全身。
桂發原無隱，梅開不借春。東風消息近，又見樹枝新。 
<other>世道降人心漓野人憫之賦邈矣</other>
 邈矣太空，任彼狂風。坦矣君子，愍彼頑蒙。狂風吹兮，
空匪虧兮。頑蒙危兮，君子綏兮。 
 草之菁菁，雷聿鳴之。水之英英，雨聿榮之。謂雨何苦，
謂雷何怒。不尸厥恩，不嬰厥侮。 
 大塊之立，誰與成之。大塊之毀，誰與爭之。渺渺一粟，
人競營之。彈指斯往，達士平之。 
 買山買山，陟彼維艱。曠云萬里，依然在寰。卷葉黈纊，
蒲萄懸旒。君子有憂，君子有休。 
<other>偶成</other>
 指端翻覆為雲雨，世人抱負輕如羽。謀臣戰士日紛
紛，朝欲之秦暮欲楚。百萬長城血未乾，始皇骸骨歸
荒墅。喪家之狗悲絕糧，依稀馬麥聊堪償。所以顏陋
融復懶，明詔宣時芋正香。道人有語止如此，取譬空
疑端木氏。欲識媯姚兩病翁，問取巢居沛澤雙豎子。 
<other>壽月堂輝山首座</other>
 殿閣薰風涼意多，綠槐亙古影婆娑。犍椎自昔聲如
吼，上座於今眉似珂。趙老芒鞋猶未止，脅尊禪誦已
成科。分明倡出南山曲，惹動西池六鳥歌。 
<other>贈莊聖西</other>
 彌陀即是毘盧師，極樂即是華藏界。八萬四千相好
中，一一具足剎塵相。西方一一微塵中，具足世界差
<pb n="270"/>
別種。是故普賢大願王，究竟導歸安養土。同居淨故
四俱淨，橫超自在甚希有。若人深信淨土門，始是深
信法界理。若人已悟法界理，方肯熾然求往生。法界
非往非不往，順悉檀故名為往。法界非生非不生，順
悉檀故名為生。如是往生即向上，圓頓了義無倫匹。 
<sarticle><article>靈峰蕅益大師宗論卷第十之三</article></sarticle>
<other>詩偈三</other>
<other>檇李天寧禪堂度歲即事</other>
 彈指欣傳剎海春，裁噴小雨潤梅筠。薪爐燄熾開眉
宇，鑼鼓聲繁滌耳塵。流接熙河分愈合，香來祇樹遠
仍親。閒看嫩草庭前綠，蝴蝶莊周哆大椿。 
<other>寄吳西城先生</other>
 鳥出晨巒遶樹飛，十年回首故人稀。杏壇已悟浮雲
影，蓮社今瞻落日暉。秀水盈盈湖水溢，吳山隱隱越
山微。遙聞耆域多靈草，聊寄阿伽第一機。 
<other>士民失德亢旱不雨野人憂之賦四月</other>
 四月炎暑，憂心如杵。嗟此農夫，不遑安處。曉拭其眉，
爰卜其礎。庶幾油油，甘露湑湑。 
 民之無聊，夕不謀朝。恣爾貿貿，爰積其愮。孽既饒止，
悲亦遙止。式瞻前後，靡不焦止。 
 民之無知，競騖其私。病既孔急，曾莫爾醫。嗟彼達士，
為則為儀。胡反自局，而無遠思。 
 亦有美乳，聿雜於滸。飲乳則樂，飲水則瘐。嗟彼達士，
罔識去取。靜言思之，不如群羽。 
 維山有靈，維麓有渟。嗟彼達士，明德維馨。醒醒不寐，
寧即於冥。惜爾雙目，一指所扃。 
 平等平等，既生且並。下視其足，高視其頂。抱識含知，
誰云或迥。溺此塗炭，曾莫之拯。 
 維金有冶，維柏有霜。日月有蝕，不減其光。嗟彼達士，
厥用不臧。舍爾冰鑑，逐此驪黃。 
 我心憂思，何所求思。載觀宇宙，不可遊思。緬懷千古，
誰與詶思。熙河泗水，浴彼流思。 
<other>和荅吳叔雅</other>
 十世何嘗離目前，剎那不住涅槃天。但觀心外元無
法，莫謂師家別有傳。羅什譯經存寸舌，瞿曇誘子賴
空拳。歸來共爾黃金地，擇取華池千葉蓮。 
<other>中秋後二日群鶴集於靈峰賦靈鳥</other>
 矯矯靈鳥集於山，娛我多士，終朝永閑。 
 矯矯靈鳥集於阿，娛我多士，雍雍以和。 
 有懷樂土，實多靈羽。羨此東林，式瞻西戶。送想功成，
覿面斯睹。 
<other>用韻題背坐圖二首</other>
 世事無端忒認真，縱饒藏臉未藏身。分明少室九年
意，畢竟誰能舉似人。 
 塵剎甘為出世逋，大千坐具一微圖。拈來短塵渾閒
事，譚盡三乘半字無。 
<other>和陳非白三首</other>
 嚴冬落木轉凄凄，積雪平鋪茅屋低。舉世相看同敗
北，幾人能解早歸西。晨朝共覲慈悲父，飯後還要法
喜妻。消盡劫波生死夢，渾然六字是全提。 
 莫厭多番徹骨寒，曉雞三倡夢初殘。迎風賴有仲由
縕，飾體欣無季子紈。觸境會心原不遠，離言覓旨卻
成難。自從識得空王印，白牯狸奴古佛看。 
 才提正令已成旁，爾燄河中識浪茫。空劫劫前仍捕
影，緣心心斷似吹光。朔風夜急松多韻，白霧曉開山
自蒼。堪笑東村王大姐，強將塵坌作梳粧。 
<other>和張興公二首</other>
 枉直紛紛計尺尋，獨憐塵世欲泥深。也知昔日酥為
酒，莫怪今時葉作金。字性本空香遍地，機先有句月
穿林。子期側耳渾無事，共鑒高山流水音。 
 每慚少賤鄙能多，更歎初心漸似梭。白髮數莖悲鏡
雪，孤懷半世付春波。蕪榛易用銛鋒削，鬥諍難將影
響和。奮起一聲塗毒鼓，活人原不離干戈。 
<pb n="271"/>
<other>和荅宋量公</other>
 流芳五葉一枝花，未委根源莫浪誇。鍼芥投時初祖
笑，機關轉處納僧嗟。無心擊碎情塵鎖，有句重添佛
祖枷。識取自衣珠不借，朦朧鏡影漫相遮。 
<other>贈耦西</other>
 善財初發意，百城方盡南。一見普賢後，始知西更湛。
十願導其往，深禪不用參。彌陀法界藏，介爾一念含。
六字聲歷歷，皎月澄寒潭。未識岐塗苦，那知此道甘。
上善共攜手，列祖朋盍簪。觀成一十六，生品列三三。
任彼馳圓頓，方茲定有慚。 
<other>示偈六首</other>
 覓心無得便心安，誰解拋樁急水灘。落地枕聲驚客
夢，月移花影度闌干。（示知安） 
 高山最早得曦光，懸鼓餘輝亦倍彰。海底立身如泰
嶽，不愁冬至夜偏長。（示昱巖） 
 六年苦行老瞿曇，麻麥充饑事太憨。星夜抬頭明箇
事，前三三是後三三。（示雪瞿） 
 密在汝邊安可傳，長年橈破水中天。華亭舟覆無消
息，賣盡風流不著錢。（示密傳） 
 青蓮權實意分明，百萬人天較最親。獨有飲光贓未
盡，瞥然一笑誤芳春。（示敷公） 
 洪鐘未扣已先鳴，不許耳聞許眼聞。泥牛吼月渾閒
事，無限春光付白雲。（示靜含） 
<other>題謝在之扇頭</other>
 介爾心田足水草，隨他此外別尋討。君不見，大千三
變土依然，龍女從茲出海島。 
<other>贈魏國徐燕超居士</other>
 愷悌慈祥古佛心，襟期爽朗芥投鍼。祇從安養遴柎
萼，不向時流較釜鬵。一念便能嚴四土，十聲誰肯易
千金。春來柳葉初含笑，把手同遊解脫林。 
<other>壽劉今度六旬</other>
 文章垂宇宙，歸戒印心王。耳順圓通旨，荷風殿閣涼。 
<other>五戒歌示憨月</other>
 受戒易，守戒難，莫將大事等閑看。浮囊渡海須勤護，
一念差池全體殘。理勝欲，便安瀾，把定從來生死關。
任他逆順魔軍箭，凜凜孤懷月影寒。不殺生，大慈仁，
物我一體如長春。蠕動蜎飛佛性等，賢愚貴賤無疏
親。不偷盜，充義奧，正直清廉明節操。心外無法可當
情，菩提性具非他造。不婬欲，梵行篤，身心皎潔同珠
玉。泰山喬嶽立清風，等閑超出娑婆獄。不妄語，誠相
與，廣長舌相昏塗炬。矢口千金敵國欽，九界同歸作
洲渚。不飲酒，離群醜，智慧照明獅子吼。衣裡圓珠豈
更忘，免得親翁再苦口。三歸五戒果精明，觀音勢至
為師友。 
<other>示昱巖</other>
 介爾一念心，橫豎不可盡。諦審復諦觀，本跡二俱泯。
悟後亦非奢，迷時亦何窘。迷悟弗當情，乃達無生忍。 
<other>示馬光世</other>
 未知箇事難得知，已知欲忘亦不易。忘卻威音那畔
底，今時方顯頭頭是。著衣喫飯弄神通，劍樹刀山任
遊戲。念彌陀，算珠記，夫婦知能第一義。淨穢兩忘仍
歷然，法界分明無礙事。一念圓彰四土嚴，三身頓證
驚長寐。信得真，見得至，步步腳跟都著地。以茲自覺
覺眾生，大智光明照十世。 
<other>施茶偈</other>
 心佛眾生無別理，冬日飲湯夏飲水。結得今時歡喜
緣，須摩國內長相似。度盡含靈不見功，僧祇劫自剎
那始。 
<other>楊輔之讀破空論</other>
 般若離微絕悟迷，還將五度作階梯。法元無法何煩
埽，空若耽空亦有倪。秋至共看桐葉落，春深時聽子
規啼。道人讀罷金剛論，瞖抉奚勞更覓錍。 
<other>題旻昭畫贈季筏</other>
<pb n="272"/>
 古木高巖映日暉，長年破浪帶綸歸。昇平曲罷無餘
事，笑問金鱗幾許肥。 
<other>示君甫</other>
 直信現前心，覓之不可得。無法足當情，分別亦非識。 
<other>和荅宋量公</other>
 不將半日漫偷閒，辨妄窮真別有緣。識取夢中誰作
主，便知火內亦栽蓮。楞伽已悟安心訣，棒喝多慚利
口禪。珍重子韶仍格物，櫺牛出尾樹歸田。 
<other>學道偈</other>
 學道如彈琴，急則聲易絕，緩則不成音。學道如植苗，
不芸雜荒草，助長致枯焦。學道如源泉，不見洶湧勢，
流久石能穿。學道如白月，光頓照閻浮，明乃漸皎潔。
先學律儀戒，能捉煩惱賊。次學定共戒，能縛煩惱賊。
次學無漏戒，永滅煩惱賊。賊昔昌熾時，本非他方來。
今賊雖永滅，究竟無所之。譬如世亂時，處處皆甲兵。
及其治平日，在在皆良民。但得心王正，根塵永肅清。
十一善心所，如彼賢良臣。君能親用之，拔茅彙舌征。
賢良善輔佐，邪惡自潛形。風行草必偃，何庸務力爭。 
<other>迥者隱納之深痛也</other>
 彼迥者蒼，胡然局止。彼廣者輿，胡復促止。欲卜於朝，
氛孔毒止。欲卜於野，情亦曲止。問侶於玄，罔可錄止。
載問於釋，不異俗止。俗猶嗜福，釋乃趨獄。 
 彼迥者蒼，遠豈無極。八萬由旬，感應一息。百爾開士，
勿軼爾德。因果酬償，塵劫匪忒。瞥存其私，終嬰鬼殛。
庶幾慎思，眚瞖是拭。目既清明，華元非色。 
 彼迥者蒼，匪維匪方。悟也故里，迷也異鄉。異鄉之曲，
不可詳也。我愁孔亟，聞斷腸也。 
 我有慈父，示安於西。我久逃逝，耳罔可提。今既悔矣，
癡猶未刲。載怨載慕，乃泣乃啼。 
 我病未已，遑恤於他。哀此同體，口滋其多。多言窮也，
默可容也。自攻厥慝，無他攻也。 
 靈峰之麓，有室如谷。風巽於狀，雪沽於服。何忮何求，
馬麥孔馥。誰肯我勗，載胥及淑。 
<other>入山四首</other>
 萬山隔斷市塵囂，日暮秋風吼竹濤。世濁未能融動
靜，秖宜此地解天弢。 
 一夏炎威苦偪人，靈峰片石舊盟新。歸來泉味偏增
逸，何必桃源覓避秦。 
 盈虧本自無增減，何故山深輝較揚。照此道人冰雪
意，夏雲春露亦成霜。 
 一微涉動便頹山，棘滿栴林柰未刪。曉起不堪頻對
鏡，大千無地置慚顏。 
 歷劫熏修誓未灰，半生殘喘尚徘徊。斬釘截鐵從茲
始，忍使摩尼隱積埃。 
<other>寄壽幽棲主人</other>
 指天指地重陽節，桂菊呈妍明月臺。十里贈君無別
語，四明一喝聲如雷。 
<other>知足偈</other>
 德薄難消供，雲泉意倍長。雪來珠滿案，風過葉盈床。
一具蒲團穩，千家麥飯香。自憐身漸老，苦行未堪償。 
<other>七淨督梓大佛頂經玄文</other>
 憶我二十三，創聞真了義。涕泣每沾巾，願求無上智。
逾年心益堅，黽勉從披剃。力埽葛藤纏，一意離文字。
秖見鑿頭方，那識錐頭利。賴有劣善根，靡敢自暴棄。
時復溫舊聞，展轉不成寐。竊思性相宗，豈必判成二。
云何諸疏家，各妄分門類。研之罔可通，任之兩相戾。
乃掀昔人窠，亦觸今時忌。直溯說默源，細繹指月譬。
蛇繩麻匪殊，影光鏡寧異。原無法外心，安有理外事。
妙旨既泠然，微言忽玄契。迎刃解全牛，不啻土委地。
語語破執情，節節吐鬱氣。信有佛力加，私懷安忍昧。
初刻在溫陵，山川阻迢遞。長干復剞劂，習公如來使。
賦此券樂邦，將來同受記。 
<other>祖堂度歲寫懷二首</other>
<pb n="273"/>
 葉落柴枯病後身，肯將虛解博閒名。應憐五百初頹
執，未忍孤單悻遠征。嬰杵面痕刊血淚，金蘭語臭結
心盟。歲朝雨滌魔氛淨，邃谷傳開二鼓聲。 
 冽盡梅英始報春，今年仍是去年人。觀河不改渾生
滅，交臂潛移絕舊新。愧我未嘗留隻字，勞他猶自睹
雙脣。何如善吉巖中坐，帝釋攜來萼滿旬。 
<other>偶成三絕</other>
 急雨狂風雜晚鐘，泠然身世湛漚空。曉看碎玉鋪千
嶂，如是浮幢第幾重。 
 少年逐隊各懽呼，獨坐孤峰萬慮枯。愧有一端情未
瞥，強將殘羽覆新雛。 
 箇事何關虧與成，屍憑兩鬼攫分爭。朝來枕落催殘
夢，嬴得虛名較羽輕。 
<other>續夢中句（有序）</other>
人之患，在好為人師。旭出家來，絕無為人師想。而
為師十餘年矣。然每省，未堪作古人弟子。嗟嗟，圖
旦夕名，忘塵劫誓，智乎。夢中得句，一鏡愁容髮漸
白，半生名世事無成，不覺痛哭而醒。
 一鏡愁容髮漸白，半生名世事無成。願輪欲共虛空
轉，莫負當年樂士盟。 
<other>丙戌春幻遊石城，隨緣閱藏以償夙願。夜夢塑
地藏大士，身首具，手足未成。感賦</other>
 積雨溟濛縟客思，鴿聲傳怨度新枝。千年學脈憑誰
寄，萬古愁懷祇自知。鏡裏病容衰已甚，夢中慈相體
猶虧。何時了卻文言債，驀入重巖就故醫。 
<other>雨窗偶成</other>
 世運若奔河，哲人日以迥。慧照哀式微，夙習恆在酩。
嗟我欲拯懷，過涉幾滅頂。何時彼岸迴，飄然駕慈艇。
光明煞爾彰，妙用仍衣褧。默要忍懽機，悲誓誰能並。
識此方便宗，爰達度生綮。緬思華臺尊，胡為不自肯。 
<other>病中有感</other>
 四百四病互圍繞，八十八使鎮相隨。夢裏忽憶大士
號，咨嗟感慕仍吁嘻。如意珠王誰蔑有，伶俜劫簸徒
愚癡。念佛獨許三昧寶，聲聲圓彰無盈虧。上士一決
一切了，狂邪翻覆生狐疑。安養一撮即華藏，彌陀十
劫毘盧師。從今一信永弗迷，橫超那畏生盲嗤。 
<other>閱大智度論畢紀懷四首</other>
 雨多入夏夜偏寒，胡漢於今辯最難。擬絕百非還墜
斷，欲離四句已成瘢。分明文字元無性，卻怪虛空亦
可刓。賴有橫超歸路穩，不隨年少學邯鄲。 
 般若何嘗獨尚空，通能成塞塞成通。菱錐佛事隨緣
建，荷鏡魔軍任運攻。度盡眾生無可度，功圓妙覺不
居功。應憐此日譚玄客，魚目摩尼妄擬同。 
 病在膏肓亦可醫，自慚積劫太憨癡。幾迴說夢仍添
夢，秖是三思未再思。垢重愈知學不厭，懺頻終恃法
元慈。筆端齒落催殘晷（舉筆忽落一齒），送想懸輪更莫遲。 
 寒暑推人念念移，何須齒落始添悲。狼驚未得脂消
盡，草益空令肉漸痿。搔首控歸無上士，撫膺披露有
生疵。他年淨土華敷日，記取壇前痛哭時。 
<other>示庸菴比丘</other>
 瞋能蕩家寶，慈乃積法財。損益秖在我，胡以空徘徊。
明鏡現妍醜，影像無去來。但宜躬自厚，慎勿責友儕。
絜矩可為喻，恕己真昏瞢。過去已無及，將來須創懲。
深思忍辱行，割截心無病。瞋則兩俱傷，慈則並獲慶。
釋迦果既圓，歌利因亦正。 
<other>丙戌生辰驟雨初霽偶成</other>
 四十不聞道，五十猶空老。縱滿百年春，奚足稱壽考。
歲歲此日生，此生何日了。法門小比丘，律行多未曉。
說時似惺惺，用時仍顛倒。數悔復數違，嗟哉恆痛抱。
所恃格外慈，示我三昧寶。隨分度餘暉，雷雨還晴皎。 
<other>壽馬太昭四十</other>
 形而上者謂之道，形而下者謂之器。四諦分明舉似
人，誰達緣生第一義。非斷非常非有空，法法頭頭絕
<pb n="274"/>
思議。鄙夫問我我無知，時行物生天何示。肯從宣聖
覓心源，便悟威音那畔事。昭老今逢不惑年，祝君聊
舉金剛智。識取緣生無性宗，方知三藏非文字。 
<other>和荅張興公二首</other>
 僧祇豈是枉施功，獨怪郎王強異同。空界任從星布
列，川流終向海渾融。分明萬物原非物，彷彿相逢卻
未逢。介爾覓時雖不得，調心誰繼可師風。 
 道曠無涯莫計功，恆沙佛祖路皆同。隨情異見元非
異，擬欲融歸便弗融。空劫劫前仍是物，有迷迷處亦
相逢。喜聞不昧平生句，今日依然龐老風。 
<other>丙戌中秋懷淨土</other>
 皓月年年照客秋，夢中時動故鄉愁。兜羅綿手垂應
久，優缽羅華散未收。癡掉不除增愧色，貪瞋猶熾礙
真修。長空鴈影蕭然度，寄我深思到寶樓。 
<other>丙戌重陽同湛公登祖堂山頂</other>
 秀出芙蓉接紫微，萬山匍匐競歸依。論交祇許盟千
古，問諦無勞杜百非。江上風帆誰去住，峰頭雲物任
翔飛。幾枝紅葉呈秋影，峻嶺寒空映晚暉。 
<other>悼予正法友</other>
 志士每難遇，胡為多夭傷。末運固莫挽，悲心寧肯忘。
良由名根誤，說藥迷真方。止觀乏鍼砭，聞見滋膏肓。
所以明心訣，翻作戕身槍。雖逐幻緣逝，金剛種未亡。
先覲彌陀覺，邀予返故鄉。 
<other>輓旅泊大德</other>
 淨土迢迢不涉程，閻浮禮誦已功成。漚花頓滅千生
影，德水初標九品名。酬債豈應嫌病苦，橫超寧復畏
譏評。殷勤為我求慈父，何日同垂隻手迎。 
<other>示陳砥中</other>
 出家兒，求安寧，外寧必有內憂生。無量劫來虛妄種，
慣向禪那靜裏呈。出家兒，求尊貴，虎背仙人難去住。
成佛作祖帶汙名，戴角披毛推上位。出家兒，求無累，
解脫深坑安可墜。蓮華原向汙泥生，陸地高原空鈍
置。出家不在幾莖髮，先須煉就純鋼骨。勘破時流名
利根，九仞未泉須再掘。從此路頭真，門庭漫問津。溈
山警策語，古德有真因。 
<other>靈奕生日以偈示之</other>
 有德即有福，無瞋即無禍。心寬壽自延，量大智自裕。
應思老頭陀，願居眾人後。破納以遮身，持缽度貧陋。 
<other>示別兩堂法友</other>
 世諦矜流布，哀哀古佛心。餼羊雖愛禮，拜上豈從今。
共執驢鞍解，爭將柿蔕欽。引商刻羽後，寧敢望知音。 

靈峰蕅益大師宗論卷第十之三
<sarticle><article>靈峰蕅益大師宗論卷第十之四</article></sarticle>
<other>詩偈四</other>
<other>示豁一二首</other>
 若欲結制看經，須要會歸自己。心外更無別傳，萬勿
但圖口耳。雲光不免負軛，何況今時稚子。第一要生
信心，第二要懼生死。俛仰曠劫輪迴，畢竟如何得止。
聽我血淚苦言，庶不終為糠秕。 
 華嚴圓頓經王，普賢法界宗主。十願導歸極樂，便是
玄極微旨。若更別扣祖關，都是奴僕婢使。果然奇特
丈夫，卓信心作心是。念念相應不差，豈肯水中渴死。
瞬息旋轉萬流，一句彌陀到底。 
<other>利濟寺禪堂放生念佛社偈（有序）</other>
佛祖心要，悲智雙運而已。贖命，大悲下化也。送想
西方，大智上求也。法門之妙，孰過於此。但靡不有
初，鮮克有終。是宜堅其心，砥其行。庶珍池寶券，在
我而不在人矣。
 諸法本無生，不生非實義。魚躍與鳶飛，明明佛祖意。
迴向極樂邦，圓成無上智。歷劫矢勿諼，是名真利濟。 
<other>寄示禪關</other>
 魔界如兮佛界如，金剛寶劍用何為。分明平地生戈
<pb n="275"/>
戟，錯認村歌社飲時。 
<other>庚寅自恣二偈（有序）</other>
臥北天目，萬慮灰冷。有同志數人，以毘尼相叩。夫
毘尼久為腐貨，仍過而問焉，不啻冷灰豆爆矣，安
居竟，重拈自恣芳規，悲欣交集，慨然有作。
 秉志慵隨俗，期心企昔賢。擬將凡地覺，直補涅槃天。
半世孤燈歎，多生緩戒愆。幸逢鍼芥合，感泣淚如泉。 
 正法衰如許，誰將一線傳。不明念處慧，徒誦木叉篇。
十子哀先逝，諸英喜復聯。四弘久有誓，莫替馬鳴肩。 
<other>和荅譚埽菴</other>
 肯將瓦礫易明珠，箇事從來形影俱。信得此心真佛
種，任他咸作鈍根呼。 
<other>辛卯季秋重登西湖寺有感三首</other>
 風帆破浪陟危岡，轉憶交情空自傷。七十二峰明月
在，千秋逸興付波光。 
 不須弔古論前後，且共尋今誰始終。秋色已隨楓樹
老，晨曦仍似蓼花紅。 
 峰頭雲物去仍返，波裏山光住亦浮。讀罷維摩香未
冷，又移清夢入禪樓。 
<other>阻雨福源用雪竇禪師白樂天韻</other>
 最是禪關轉處幽，洞庭煙水護神州。松名羅漢從唐
宋，泉自真源映斗牛。穩坐佛龕消永日，懶尋漁父問
孤舟。年來狐兔仍城野，簇簇群峰橫點頭。 
 屈指蕭梁路未更，庭前雙樹意明明。風搖紅葉機猶
滯，雨溼青苔印已成。松古共咨呵護久，殿深贏得步
行輕。主人不厭湖山客，朝摘嘉蔬暮又生。 
<other>和荅王季延</other>
 馬牛作隊盡如馳，誰破銜拳名相縻。千古覓來難得
友，三人行處易尋師。虛空力壓終無汁，傀儡輕提亦
有儀。借問何方自修育，阿伽一味不拘時。 
<other>送清源首座返江寧二偈</other>
 木樨香罷菊初黃，長水灘頭別話長。瓦釜雷鳴今倍
甚，玄珠龍護正宜藏。愁看智巧多成鑿，喜聽顓蒙稍
未戕。與爾共期泉石夢，靈峰逝景共徜徉。 
 形影相隨未是親，饒他擬議轉迷真。一生自訟嫌頻
復，半世逃名幸遇津。愧昔譚經猶有石，欣今問字漸
無人。他年莫負珍池約，頓洗從前愛見塵。 
<other>譚埽菴招同王止菴高念祖遊研山，予大病而
返，漫賦二首</other>
 從昔假山終不假，於今真祖未全真。一番讀罷傳燈
記，添得毘邪幾痛呻。 
 埽菴豆腐東坡肉，問味山儂總弗知。大抵聞韶千古
案，還須見聖始無疑。 
 維摩無疾文殊疾，說是淆訛總弗淆。試看昔年明不
二，苦空依舊作前茅。 
<other>壬辰仲冬雨窗有感</other>
 朔風吹大漠，群雀愁寒雨。戢羽訴無糧，競向茅檐聚。
哀昔祇陀林，久喪樵人斧。誰為獅子蟲，最是輸金祖。
納粟笑儒冠，輸金歎禪譜。握麈遍城村，覿面如軍伍。
奚哉畫革囊，幻作羊質虎。救得眼前饑，留卻恆沙苦。
達人鑒始終，頓吐虛名蠱。一笑老深山，不屑驩虞補。 
<other>送用晦還新安兼寄堅密三首</other>
 繁霜一夜萬林空，千里歸帆挂朔風。道在未嫌離別
憾，情忘終藉琢磨功。恥觀野犴登獅背，遙囑潛龍寢
梵宮。明月北窗催曉夢，坐聽蓮漏鼓逢逢。 
 五十餘年客作人，悠悠斯世幾知辛。早占牛順同羊
逆，悔不狼貪易虎瞋。冰水本來唯溼性，空花從古絕
陳新。相期盡拭朦朧眼，彈指瞻依樂土親。 
 澹泊忘機入道難，淆訛公案幾能看。無人踏得隨身
影，有句旋成賣法奸。愧我跛翁唯坐歎，知君雛鳳可
離竿。他年共浴珍池水，不負靈峰徹骨寒。 
<other>病起感時七偈</other>
 直捷根源道有餘，尋枝摘葉欲何如。葛藤千七無端
<pb n="276"/>
設，之楚神駒北駕輿。 
 小見狐疑急轉遲，誤分根本與條枝。平平大道無難
易，羊質徒勞挂虎皮。 
 左右逢源觸目真，才生取捨便迷真。家和鄰里難欺
侮，分貝同田驗富貧。 
 牛皮穿透終難認，虎穴冥行暗未通。兩箇半斤皆八
兩，吠聲籬犬共憧憧。 
 識情未轉無塵智，知有依然墮法塵。怖影迷頭空自
擾，求真真露卻非真。 
 博文約禮孔顏心，箇事何容鑽仰尋。養氣知言通線
路，拍盲告子豈知音。 
 王賊元從一著爭，如何佛法當人情。名聞利養空華
事，痛煞求卿反得烹。 
<other>癸巳元旦過秋曙拈花菴四偈</other>
 曠劫陰移一剎那，滔滔法運駛如河。未明微笑非迷
悟，誰向拈花辯佛魔。雲外有聲知是鶴，燈前弄影便
同蛾。羨君不入輸金社，好與山儂誦伐柯。 
 萬緣何啻似寒灰，擬入千山誓不回。瞖盡光含清淨
目，情忘身育寶蓮胎。珠王滴水能盈器，義賊戕材甫
作桮。倒腹傾腸無別語，莫分少室與天台。 
 五十餘年夢幻身，寥寥斯世久無鄰。從頭覷破元非
我，此外何容別有真。寄宿不須求大廈，登舟正可就
偏津。東風吹亂殘詩卷，未許人閒肉眼掄。（時秋曙出乃祖寂生
法主詩求選） 
 檐矮牆欹聊自安，肯將溫飽換饑寒。未經世路風波
急，那信茅菴法界寬。野老對譚知米價，扁舟舉棹睹
回瀾。尋常聞見無疑滯，誰謂圓通剋證難。 
<other>吁嗟篇六章（有序）</other>
佛祖之道，戒定慧而已矣。戒即法身，直法身非法
身也。定即解脫，直解脫非解脫也。慧即般若，直般
若非般若也。弘戒學曰律師，果以般若解脫，嚴顯
法身乎。弘定學曰禪師，果以法身般若，成就不思
議解脫乎。弘慧學曰法師，果以解脫法身，趣歸般
若乎。我思古人，實獲我心。我悲今人，不求其實而
圖其名。正法埽地，相牽以淪。乃賦吁嗟，寫此哀情。
 吁嗟律兮，豈曰虛文。一止一作，持犯斯分。為斷有漏，
以破魔軍。三千八萬，賾矣匪紛。護彼無作，協此緇群。
煩惑乃怖，賢聖乃欣。自性清淨，萬法之君。律哉律哉，
衣云缽云。 
 吁嗟禪兮，豈曰鬥機。厥廣唯海，川瀆攸歸。操此一是，
融彼百非。匪疾而速，匪翼而飛。理必無舛，行必無違。
法法通備，門門入闈。逢源左右，何顯何微。哀此末季，
唯拂與衣。 
 吁嗟教兮，豈曰言詮。明月之指，良驥之鞭。昏塗之炬，
暴流之船。以簡邪正，以辨偏圓。法印所印，四依所傳。
周道坦坦，乃實乃權。目足無缺，直往弗愆。哀此叔世，
葉附枝牽。 
 吁嗟淨土，豈曰小補。圓頓之宗，萬靈之祖。厥旨唯心，
厥門唯普。非自非他，亦橫亦豎。躍冶莫逃，弱喪亦撫。
格外洪慈，異鄉親怙。龍樹摩肩，文殊接武。哀彼生盲，
目為旁戶。 
 吁嗟大法，何正何像。何是何非，何偏何黨。悲此愚頑，
各任厥想。逆之則非，順之則仰。率彼妄情，誰納忠讜。
始惰弗芸。繼唯助長。逐影迷形，鏤空捕響。哀矣群盲，
爭趨見網。 
 維茲末季，亦豈無人。緇曰紫柏，素如陽明。暨楚之袁，
西方指津。山陰之鮑，天樂以陳。可師可步，不鶩其名。
哀彼耳食，罔識斯真。爭馳虛譽，慕彼宵燐。何時憬覺，
以卜我鄰。 
<other>西窗自喻步寂音韻三首</other>
 初志何能不自新，每嗟涉世未忘真。行慈依舊還成
愛，責善無端已墮瞋。萬古是非渾短夢，十方淨穢總
長春。西窗對月披殘卷，獨向先賢語笑頻。 
<pb n="277"/>
 五十五年過未寡，鏡中徒歎頭顱光。觀音十句淨業
苦，佛號一聲超驪黃。歷盡寒酸無片實，由來悲喜空
縈腸。蓮華叢裏清魂逸，消盡人閒炎與涼。 
 綠水青山任往回，那堪睡眼未全開。十虛猶較微塵
窄，一息非從曠劫來。才擬辯真徒瞇目，創觀唯識已
亡埃。同仁欲和無生曲，但聽空山猿語哀。 
<other>和寂音尊者達磨四種行偈</other>
 三界有為，終歸敗壞。才有所求，便成窒礙。死安可憎，
生安可愛。憎愛兩捐，便是三昧。（無求行） 
 十二牽連，如環輪轉。釋梵奚貴，乞匈奚賤。既難強求，
復何希羨。俯仰塵寰，蕭然無戀。（隨緣行） 
 人我未忘，袈裟可醜。唾面勿拭，刀杖宜受。諦察法空，
逆境何有。動心忍性，苦師恩厚。（報冤行） 
 生即無生，是名法忍。豈用自矛，還攻自盾。恆觀意言，
遍計斯盡。後觸無得，依然本性。（稱法行） 
<other>將遊湯泉示三子三首</other>
 客氣消忘心便安，全身放下亦何難。分明萬象無藏
覆，山自高高水自寒。 
 泰山不如平地大，陽明隻語度迷津。平平蕩蕩遵王
路，莫效巖巖萬仞神。 
 相名分別本如如，真俗休將一異誣。萬水千山供見
聽，直須超出是非塗。 
<other>容溪觀池魚</other>
 循環匝匝覓江湖，活水雖流活路無。長者不須重施
水，好將金鼓應金桴。 
<other>帶雨觀白龍潭</other>
 石磴嶙峋未易攀，半谿煙霧鎖玄關。每哀獅座偏多
染，卻喜鷗群儘自閒。塵累幸隨波已逝，鬢眉聊似草
同斑。白龍何處潭如鑑，留與幽人照古顏。 
<other>登文殊院疾作而返</other>
 文殊遍界元無二，何必登高別覓真。興到便遊興盡
返，任從夢裏梗萍身。 
<other>和荅吳粲如四首</other>
 深崖亦有淨名居，坐對龍潭勘掠虛。君擬賦詩超漢
魏，我甘遯世傲孫吳。文殊已見不更見，能祖無書善
解書。此日蓮華峰畔霧，應同天際卷還舒。 
 士也懷山不戀居，澄潭幽閣日憑虛。昔從鹿洞星瞻
婺，今似牛刀學啟吳。已薦朝聞夕可意，勤觀約禮博
文書。泉聲演偈百千萬，直下令人見網舒。 
 何事紛紛競覓居，大千不異一漚虛。蠅頭富貴燕盟
趙，蝸角功名越報吳。舉世盡誇出格語，無人肯讀剖
塵書。白龍潭內泉聲潔，滌去塵襟眼自舒。 
 白牛車裏肯安居，今昔相逢自不虛。澤老尋山方入
越，龐公帶襆又稱吳。但能一博輸金注，何必三生鐫
石書。瞖眼空花纔撤盡，此身何異岫雲舒。 
<other>坐狎浪樓二首</other>
 雨過三日瀑聲微，五色潭光映晚暉。坐久不知身在
客，丹楓黃菊兩依依。 
 法門寥落少知音，偶與維摩論古今。莫怪泉聲太饒
舌，低徊難訴老婆心。 
<other>坐西竺菴偶成三偈</other>
 燈光五色分明現，目眚無多未易亡。何處金錍堪借
力，洪名六字足良方。 
 兔角豈須爭曲直，龜毛不用辨黃玄。蟭螟眉裏三千
界，楖栗芒鞋任所便。 
 覓心不得復調心，最是神光祖意深。勤掐數珠頻換
線，靈雞終許出餘燖。 
<other>示寶樹</other>
 修行無巧法，只要生死切。諦觀百年身，露電同生滅。
千古大聖賢，皆從一念決。一念識重輕，群妄自超越。
事不益真修，何能強屑屑。心逸乃日休，心勞乃日拙。
六字大經王，勤誦無休歇。能念所念本無二，熾然能
所相交徹。譬如萬里淨無雲，百千江瀆一輪月。不是
<pb n="278"/>
渠兮盡是渠，非親疏處難分別。 
<other>臨塘寺閱埋菴集</other>
 象教維持世所難，可憐魔惱不成歡。埋菴一變已至
魯，留與諸方作鏡看。（埋菴有書名象教四維，頗箴時弊。） 
<other>荅無住生心義</other>
 生心復無住，兩箇木人同拽鋸。無住復生心，泥牛臥
聽牧童吟。無住生心若有二，水波應辨東西位。生心
無住若定一，日光照處應無色。亦一亦二兩相違，非
一非二是何物。三世諸佛絕不知，何況嶺南賣柴客。 
<other>寄贈德水法主</other>
 剖盡籓籬見自心，去來諸佛足知音。支那國裏無相
識，肯把鋀銅漫博金。 
<other>芙蓉苑</other>
 菡萏初標蓮社名，十千天子共尋盟。瑤階行樹垂珠
網，寶岸樓臺映石城。無數妙華供佛事，幾多春色淡
塵情。幢王最喜香河繞，趺坐時聞法樂鳴。 
<other>題大蘇菴二首</other>
 頹垣小露薜蘿門，田畔依稀見別村。月到不知檐外
白，雨餘猶睹壁閒痕。一龕佛火明兼昧，半座蒲團冷
亦溫。遍吉願王勤徹夜，香煙堆裏度清魂。 
 直向須摩禮願王，肯從塵世借螢光。門常晝掩室生
白，虀作晨餐面欲黃。唯有貝多恆寓目，更無些子暫
關腸。娑婆歲月消磨盡，周匝俱時火宅涼。 
<other>入山二偈</other>
 鬥諍啀喍不忍聞，蟭螟眉裏盡浮雲。宗風斷續何關
我，教網弛張一任君。蝕芥便窺空界迥，剖塵方信大
千文。如來慧命同真際，笑殺從前河飲分。 
 染習難忘每自悲，調心無術幾人知。浮名何異斬頭
劍，逆境誠為抉膜錍。骨肉首丘同野獸，袈裟登壟似
優兒。山靈莫笑歸來晚，病未膏肓尚可醫。 
<other>雨窗偶詠二偈</other>
 一臥靈峰萬慮灰，檐聲滴滴印蒼苔。已忘世上狐蹤
擾，但聽林閒鳥語哀。野老乍逢商稼穡，山農常共卜
風雷。宣尼任斥樊須小，我較乘桴有取材。 
 浹旬風雨怯春寒，床折心安夢亦安。半世浮名同唾
委，餘生課願與時完。展開古藏非文字，閱盡今時驗
肺肝。天外舉頭誰似此，夜來高枕日加餐。 
<other>五月二十七日大病初起偶述三偈</other>
 山深日聽水漫漫，小暑依然似小寒。無意避人人已
避，有心刊病病難刊。臥餘十晝甘隨死，痛徹千肌苦
較寬。慚愧歸情猶未決，又從與餌獲輕安。 
 如何閱藏便招魔，慎疾偏令疾更苛。覷破革囊無一
淨，贏來壞想略成科。虎銜犬子踰垣去，庭滿苔紋拒
客過。絕後再甦渾似夢，夕陽斜映鬢眉皤。 
 及門諸子並天涯，擬作遺書筆欲斜。祕藏豈難開肉
眼，會權終恐滯牛車。嗤他苦諍全迷筏，慶我偷安別
有艖。病退身閒重展藏，珊瑚擊碎燦雲霞。 
<other>病起警策偈六章</other>
 幻身夢世，剎那遷逝。趨向死門，如囚赴劌。辯智神通，
何能稍制。唯有持名，斯為上計。 
 四大六情，唯苦相攖。一句佛名，如篁出聲。虛空可隕，
名德弗傾。不生不滅，本自圓成。 
 病苦既劇，涕淚悲號。類彼孺子，取誚同曹。夙業所致，
寧敢自弢。庶幾慈父，哀此塵勞。 
 痛既難脫，發心代苦。已願代苦，何又求愈。性非異同，
情遞參伍。脫則俱脫，籲我慈父。 
 革囊盛穢，有何可愛。況復瘡門，其惡彌倍。積劫癡迷，
沉溺弗悔。一念聞思，魔軍永退。 
 嗟爾幻客，聽我誨言。勿恃慧解，疏此定門。日乾夕惕，
成性存存。赴爾初志，報爾深恩。 
<other>閱藏畢偶成二偈</other>
 佛語何嘗離佛心，禪流義學枉沈吟。百千公案水洗
水，八萬修多金博金。閱盡始知無一字，拍盲安可透
<pb n="279"/>
稠林。馬鳴龍樹雖難企，智覺芳蹤庶許尋。 
 山房悄悄絕音書，縱有桃源恐不如。展卷分明唯一
事，出門何用覓三車。黃花遍地鋪新景，翠竹參天擁
舊居。般若真如休寱語，饑餐渴飲任狂疏。 
<other>雨窗自喻四偈（九月十九日）</other>
 萬仞寒巖枯木身，夢魂高揖謝芳春。佛名信是千生
伴，梵冊元非五眼塵。食母婆和憐病子，乾坤老大笑
畸人。閻浮何處尋知己，獨寄清思落日濱。 
 盤曲樗材與世違，自欣從未蹈時機。興來舉首看黃
葉，倦去支頤送落暉。無客不須商野饌，有風聊復被
鶉衣。來麰盞飯天遺我，絕勝當年賦采薇。 
 百年瞬動計何長，郵寄紛紛客夢狂。來去未知生死
寂，賢愚偏諍是非忙。梨華蛺蝶邀成果，柳絮毛毬佩
作璫。輸與深山閒納子，數珠百八理歸裝。 
 極化窮神皆妄想，喚回妄想想如來。但令當念一聲
切，便覺從前萬慮灰。截斷去來明暗句，結成實報寂
光胚。唯心作佛唯心是，不假鍼錐正眼開。 
<other>獨坐書懷二首</other>
 剋期取果志，慚愧未能酬。病後知身苦，貧來幻想休。
但將三際念，總附四弘舟。彈指歸安養，閻浮不可留。 
 半世傾腸腑，寥寥有幾知。庶幾二三子，慰我半生思。
捨盡從前得，方開格外奇。殷勤末後句，奚啻黍離詩。 
<other>病中口號（十一月十八日）</other>
 夏病不知暑，冬病不知寒。夜長似小劫，痛烈如刀山。
人間尚復爾，何況三塗閒。歸命大慈父，早出娑婆關。 
<other>病閒偶成（十二月初三日）</other>
 業緣叢簇病緣頻，痛苦呻吟徹暮晨。早發菩提猶若
此，未全正信擬誰親。身經九死渾亡力，心本無生獨
自甄。名字位中真佛眼，未知畢竟付何人。 
<other>大病初起求生淨土六首</other>
 閻浮百苦鎮煎熬，賴有摩提路匪遙。六字洪名真法
界，一聲凡念海全潮。濁流寸寸清珠映，暗室塵塵寶
炬招。千古東林風未墜，不須方便自橫超。 
 沈痾危篤是吾師，消卻從前多少癡。已破百年閒活
計，定開塵劫大通逵。遙瞻落日增哀慕，夢禮慈容長
智悲。六八願王恆攝取，金蓮育質可無疑。 
 持名真實是單傳，念念圓成深妙禪。能所本來無二
體，果因交徹即重玄。廣長舌相堅真信，周遍身光結
法緣。太事分明唯此事，同仁共策祖生鞭。 
 病經累月皮纏骨，彷彿冥塗薜荔多。脾弱羨人甘六
味，根嬴廑我順三和。軒岐伎倆非雙善，忉利酥酡柰
異柯。最是樂邦慈父願，含生永永離沈痾。 
 久向阿彌誓力深，浮生無柰染相侵。聞聲見色多忘
念，計後思前轉昧心。痛極色聲緣自斷，病危前後影
方沈。孤明六字全提出，百獸群中師子音。 
 乾慧初乾業未枯，病深無計可支吾。稱名不異兒號
乳，懺罪何殊囚伏辜。乍慶此時方得主，更慚歷劫枉
成逋。丁寧法侶勤相助，共解輪王髻裏珠。 
<other>贈王雪友</other>
 洙泗源從鷲嶺來，唯心一語正傳開。聖狂究竟由當
念，舜蹠何嘗稟異材。自昔靈根境既久，而今正信發
應恢。文人慧業元無二，好把家聲續老裴。 
<other>甲午除夕</other>
 東西南北枉趑趄，乍息狂心復舊居。正喜竹泉不用
買，那堪疾疢久難祛。力從枕席消磨盡，心向華臺畢
竟舒。薦取寶池春富樂，從茲貧與病俱除。 
<other>乙未元旦二首</other>
 爆竹聲傳幽谷春，蒼松翠竹總維新。泉從龍樹味如
蜜，石鎮雄峰苔似鱗。課續三時接蓮漏，論開百部擬
天親。況兼已結東林社，同志無非法藏臣。 
 法藏當年願力宏，於今曠劫有同行。歲朝選佛歸圓
覺，月夜傳燈顯性明。萬竹並沾新令早，千梅已露舊
芳英。諸仁應信吾無隱，快與高賢繼宿盟。 
<pb n="280"/>
（此書十卷，丙申歲後從新安梓三卷半。首其事者為葉淨衍（出二十兩），而助緣則有釋知循、李之韡（出十兩）、
胡公著（出十兩）、鮑如憪、吳淨智等，嗣有葉真岸（出五十兩）、蘇開祚（出四十兩）、吳淨迪（出十兩）三公協力刻六卷半，而
書於是乎成。感激法緣不易，略紀其姓氏如右。至丁福慧莊嚴，自有稱性功德在，非筆墨所能罄其
萬一也。己亥冬月（成時）合掌謹識。）
靈峰蕅益大師宗論卷第十之四（終）

<other>道德經順硃敘</other>
余閱玄聖言質而不文樸而非器與素王言西方聖
人言合故取而釋之蓋由學者請箋禪林寶訓順硃
訖復請曰道德經講解者累數百家咸各出己意讀
者更是難曉乞師順文淺顯開諭季而許之遂就正
文順硃填墨略增意義雖薄而無味不過使讀之者
不離言不即言易于領會焉耳若果於此五千言中
領會得則不唯看易言學言庸言易即看圓覺言楞
嚴言華嚴言亦不難矣。華岩德玉敘。
讚曰王者師民之寶指李非姓白髮非老尼父稱
猶龍嬰兒恒自抱憲宗尊諡上皇七聖列封祖考
灼然紫氣徹關頭眾妙之門人難造（又）元始天尊
辭侯成子變名變姓百矣千矣生李兮何嘗生死
槐兮何嘗死身騎青牛兮示荷負而不恃手持真
經兮發玄文于袖裏直斯陳跡五千言詎止流傳
一尹喜。

<sarticle><article>道德經順硃卷上</article></sarticle>
蜀渝華岩季而關聖可德玉順硃
<other>體道一章</other>
道可道非常道名可名非常名無名天地之始有名
萬物之母故常無欲以觀其妙常有欲以觀其竅此
兩者同出而異名同謂之玄玄之又玄眾妙之門。
（道理也即日用所當行之常理也可道之道言也常乃不遷不變的意思名常名也始初也母生生
不息的意思妙奧妙也深微的意思竅關竅也通徹的意思此一章示體道之本宜恆常不變不可
偏觀的意思日用當行之常道在眼見在耳聞在手捉在足奔本不遷變豈不可言哉蓋言默不足
以載之也若是可言則就是言句了豈是不迀不變的常道道本無名強名曰道此亙古亙今常名
也豈不可名哉若執此名為實而可名之豈是不遷不變的常名能名無名詎非天地之初乎杳杳
無形存之可也暨其有名詎非萬物之母乎生生有象守之可也由此觀之宜恆于未始有物之先
以觀察那杳杳無形何其深微恆于物色既彰之後以觀察那生生有象何其通徹此有欲無欲一
事兩端同條共貫二名一體統妙統微俱謂之玄何也有欲者形之彰也無欲者神之隱也神隱深
微可謂玄矣形猶通徹玄更玄焉孰有加于此哉萬物之妙咸從斯以出入也執偏不圓不善體道
者不可與之言也）。
<other>養身二章</other>
天下皆知美之為美斯惡已皆知善之為善斯不善
已故有無相生難易相成長短相形高下相傾音聲
相和前後相隨是以聖人處無為之事行不言之教
萬物作焉而不辭生而不有為而不恃功成而弗居
夫惟弗居是以不去。
（皆咸也知曉也美好也斯即也斯惡已言即惡了也下斯不善意同傾奪也辭言辭也恃賴也惟專
辭居處也不居言不處功勛的意思去退也此一章示養身之道當處無為而不居功的意思凡天
下之人咸曉得美好之為美好殊不知即就醜惡了也咸曉得善之為善殊不知即就不善了也至
于有生于無無生于有難成于易易成于難長形于短短形于長高傾于下下傾于上音和乎聲聲
和乎音前隨于後後隨于前盡天下人伎倆咸是如此豈識聖人養身之道哉是以聖人之養身也
處乎無為而曷常以有為為事行乎不言而曷常以有言為教此仁術也能識此則萬物既作吾亦
與之俱作而不假言辭雖生不生生而未嘗有雖為無為為而無所賴雖功無功功成而不處夫惟
功勛不居處則自無美名名既不有身何必退如此功不處即是功成名既無則名遂身不退即退
也養身之法有邁于斯者吾不得而知也。
<other>安民三章</other>
不尚賢使民不爭不貴難得之貨使民不為盜不見
可欲使心不亂是以聖人之治虛其心實其腹弱其
志疆其骨常使民無知無欲使夫知者不敢為也為
無為則無不治。
（尚崇也賢是有才德的人貴重也奇珍為難得之貨爭競也盜竊也可欲即功名財利稱意之事虛
心俾其無思實腹莫令有漏弱志戒毋多事疆骨謹守無知使知者不敢為是責在民上的意思為
無為是與為民上者立個主宰的意思無不治是功不浪施的意思此一章示安民之要貴乎無知
無欲的意思君主不崇尚賢良則小民自不爭競趨求名位君主不貴重珍寶則小民自不竊盜貪
<pb n="281"/>
榮財利稱意之事不令小民見之則小民之心自不昏亂是這個意思所以聖人之治天下也一味
教人虛心而絕思想實腹而勿滲漏志若多事戒而弱之骨既無知謹而守之恒使下民抱樸而無
知少私而無欲縱使他有纖知猶存有纖欲未盡亦不敢勉強以為之也為民上者能使民如此則
是道常無為而無所不為也天下焉有不治者哉所以安民之法不貴事事而貴無事矣）。
<other>無源四章</other>
道沖而用之或不盈淵乎似萬物之宗挫其銳解其
紛和其光同其塵湛兮似若存吾不知誰之子象帝
之先。
（沖虛也或似難以形容的意思淵深也宗主也挫折也銳鋒鋩也解釋也紛繁亂也和光韜其明也
同塵混于俗也湛寂也存在也象亦似也帝上帝也即造化的意思先言更在前也此一章示無源
道體深廣莫測的意思形而上者謂之道形而下者謂之器沖虛則形而上者也形上虛無無物不
受盡古今遐邇事物在其間不似一粟之在太倉乎故曰或不盈上善若水利萬物而不爭故淵兮
似可以為萬物之宗主也道以鈍為利故鋒鋩不可露道以安為榮故繁亂宜當解韜光以挫銳混
俗以解紛湛兮寂兮若亡若存焉耳既然如是吾不知伊誰之子耶吾恐此道也雖上帝猶未易以
當之意者其似乎在上帝之先欻無源道體誠哉叵測）。
<other>虛用五章</other>
天地不仁以萬物為芻狗聖人不仁以百姓為芻狗
天地之間其猶橐籥乎虛而不屈動而愈出多言數
窮不如守中。
（仁者心之德愛之理也芻草也橐籥冶鑄所用致風之器也橐者外之櫝所以受籥也籥者內之管
所以鼓橐也屈鬱也抑而不伸的意思數音朔屢也此一章示虛用無作在乎守中的意思天地好
生豈不仁于萬物哉特無愛惡于萬物有似于不仁耳不仁乃大仁也譬如結芻為狗設之于祭祀
之間飾以彩虔而奉豈愛之耶特時之當用適然而用耳祀訖而棄之行者踐樵者焚豈惡之耶特
時之當棄適然而棄耳安有愛惡之心于其間哉聖人之于民亦如是也特無以愛惡相擾而民性
自全生死得喪吾何與焉雖未嘗仁而仁亦大矣天地之于萬物又不亦猶夫橐籥虛中無心應用
者乎及其方用也心空腹實虛而不屈志弱骨疆動而愈出信乎應用不在多言也多言則為也為
者敗之數言數窮多為多敗故不如守中之無為也無為則虛也善虛用者其可外于斯理乎）。
<other>成象六章</other>
谷神不死是謂玄牝玄牝之門是謂天地根綿綿若
存用之不動。
（谷虛也牝即前章所謂母也綿綿不斷絕也此一章示成象之妙妙用不已之意思谷至虛而猶有
形神則虛而無形也既虛而無形則無生者誰當其死豈不謂之幽深叵測至玄至妙生生不息之
牝母也耶要知此幽玄牝母眾妙之門戶即是生天生地生人之根本也自古自今綿綿不絕若存
若亡而不可以眼見不用則已若一用之虛而不屈動而愈出總不見有勤勞之象焉成象之妙有
如此者）。
<other>韜光七章</other>
天長地久天地所以能長且久者以其不自生故能
長生是以聖人後其身而身先外其身而身存非以
其無私邪故能成其私。
（四以字細看首以為也次以因也是以事因也未以用也先尊也存猶壽也上私字單貼人下私字
兼天地說此一章示韜光宜法天地的意思天地人一也天無私覆地無私載人無私存天既長覆
地既久載人胡為而不久存也天之所以能長地之所以能久者因其不自認其生故所以能長生
能久生也是這個事因聖人法之後其身而不千祿高尚其志身似不尊也而人反尊之外其身而
不加愛芻粟自飽身似不壽也而反不死此豈不是用人無私存之道也耶故所以能成其三無私
焉耳人心同天地何用晦跡為）。
<other>易性八章</other>
上善若水水善利萬物而不爭處眾人之所惡故幾
於道居善地心善淵與善仁言善信正善治事善能
動善時夫惟不爭故無尤。
（上最也大也善道也性也上善猶言最上大道也利澤也處居也惡不愛也幾近也居善已下數善
字取善曰善尤過也此一章示成性貴圓融的意思最上大道無可比喻略而喻之有似于水水善
者何澤利萬物而不矜功不處高潔乃處眾人所惡卑污之處故差近于道焉水不擇大小廣狹可
容即受居善地也澄徹清深無物不鑒心善淵也利澤動植不求其報與善仁也流注潺湲適時不
易言善性也洗滌于準用之不勤政善治也遇物賦形能乘舟楫事善能也冬凝春泮不失其節動
善時也此誠處惡利物不爭之能事矣而誰與之爭耶既無與爭何過咎之有此水之所以為上善
也。
<other>運夷九章</other>
持而盈之不如其已揣而銳之不可長保金玉滿堂
莫之能守富貴而驕自遺其咎功成名遂身退天之
道。
（持扶也盈溢也已止也揣探摸的意思銳尖利也咎禍殃也此一章示人運用平夷知進退存亡而
不失其正的意思人畏其溢而扶持之不如止而不使溢之為妙也人畏其銳而探摸之其鋒芒脆
利豈能永久保其不折乎夫金玉既已盈矣而更貪未有不溢者富貴既已銳矣而更驕未有不禍
<pb n="282"/>
者然則何法運用以免此患哉法天之道而已矣何謂天道月滿則虧日中則昃聖人不過是成功
不居美名不處退身守正焉耳高尚其志咎如之何。
<other>能為十章</other>
載營魄抱一能無離乎專氣致柔能嬰兒乎滌除玄
覽能無疵乎愛民治國能無為乎天門開闔能無雌
乎明白四達能無知乎生之畜之生而不有為而不
恃長而不宰是謂玄德。
（載乘也指身而言如車馬之載物也營營營也不定貌魄魂魄心之精爽也焦筆乘謂清虛則魄即
魂住著則魂即魄如水凝為水水泮為水其實一耳季而謂即人之情也反之為性又即人之意也
收之為心營營不斂是謂坐馳載營魄復性之謂也玄覽玄妙之見也疵病也天門即玄牝之門也
畜養也宰主也此一章示復性愛民之大功能要為而不恃的意思凡人之魄時時營為日趨于有
若能載之則乘乘然有歸也化有為無滌情歸性人分二而我抱一其孰使離乎心有是非氣無分
別專一其氣致盡乎桑非嬰兒純一不雜其孰能之眾人之病粗而易除學者之病微而難遣玄覽
藥病執之更重能無疵乎金屑雖貴落眼成翳是故當滌除之也身既治矣國如之何抱一則身全
愛民則國富能拱默在上無為而治乎專氣則存牝門致深離出入能虛心弱志而無難乎見病蠲
除而朗潔縱橫無閡而四通能實腹強骨而無知乎若果能無為能無難佳無知何防生之而為象
帝先畜之而為眾父父雖生不生生而不取以為有雖為無為為而不恃以為功雖長不長長而不
自以為主夫是之謂深玄之德欲能為復性者可忽于斯乎）。
<other>無用十一章</other>
三十輻共一轂當其無有車之用埏埴以為器當其
無有器之用鑿戶牖以為室當其無有室之用故有
之以為利無之以為用。
（輻乃輪上所輳眾木轂即輪轑利轉之總木謂輻輳眾木而成一車也無車中虛處也下無同埏和
也埴黏土也謂用水和合黏土以為陶器也半門曰戶牖窗也此一章示虛無以明利用的意思三
十散木輻輳同于輪轂而成一車也其車之用必在沖虛不盈無物之處焉水和黏土而成坯火煆
土坯而為器也其器之用亦在橐籥守中虛無之處焉開戶出入豁牖通明而為室也其室之用亦
在明白四達虛無之處焉有輻共轂可以利任重致遠而不可以用容人物當其車之無可以用容
人物而不可以利任重致遠有埏埴可以利盛受而不可以用貯藏當其器之無可以用貯藏而不
可以利盛受有戶牖可以利出入通明而不可以用舉措寢處當其室之無可以用舉措寢處而不
可以利出入通明故曰有之以為利無之以為用人能實腹強骨以保身有之以為利也虛心弱志
以養氣無之以為用也易曰精義入神以致用也利用安身以崇德也其斯之謂歟）。
<other>檢欲十二章</other>
五色令人目盲五音令人耳聾五味令人口爽馳騁
田獵令人心發狂難得之貨令人行妨是以聖人為
腹不為目故去彼取此。
（爽失也差也馳馳馬疾驅也騁直馳也畋獵逐禽獸以除害也此言貪求無厭的意思春曰田冬曰
獵妨害也咎也此一章示檢欲之道言勿貪外以害內的意思青黃赤白黑五色也目欲之不已而
不知檢未有不為色所盲者宮商角徵羽五音也耳欲之不已而不知檢未有不為音所聾者酸辛
甘鹹苦五味也口欲之不已而不知檢未有不為味所失者馳求騁逐冬獵春田心心增無厭之貪
而不知檢未有不發妄號之狂者奇珍異寶塞梁充棟持而盈之而不知已未有不遺其咎害者以
是之故聖人但為腹而養已不為目而循物故悉去彼在外之諸妄而獨取此在內之一真也此檢
欲保身之實學也季而謂老子文法多錯綜捷略不如其已不可長保文錯意錯錯綜也為腹不為
目舉目不言耳口心行文簡義精捷略也。
<other>厭恥十三章</other>
寵辱若驚貴大患若身何謂寵辱寵為下得之若驚
失之若驚是謂寵辱若驚何謂貴大患若身吾所以
有大患者為吾有身及吾無身吾有何患故貴以身
為天下者則可寄於天下愛以身為天下者乃可以
託於天下。
（寵是功名爵祿辱乃削位損財驚駭也貴重也寄傳也愛惜也託附也此一章示厭寵斯無辱外身
即無患的意思凡天下人只知寵之為寵殊不知即就辱了也言辱生于寵故皆若驚焉人只知身
之為身可重殊不知即是重大患了也言患生＆unrec;身故均是患焉且道何以為寵辱若驚耶有寵即
有辱辱下則寵亦斯下矣得富而驚恐莫能守得貴而驚恐遺其咎失富而驚恐盜重來失貴而驚
恐禍迭至不知寵斯辱矣夫是之謂寵辱若驚且道何以為貴大患若身耶我之所以有大患者因
不知後其身而貪功名不知外其身而營利祿功名利祿患也有患皆生于有身也及我能後其身
而身先外其身而身存有身即是無身也何患之有夫是之謂貴大患若身所以不輕用其身為天
下者天下反可傳惜以身為天下者天下反可附則不知有其身而身反可保也貴天下猶一身是
寵何辱愛兆民如一體是身何患寵身無可用而反為天下大用矣奚用厭焉）。
<other>贊玄十四章</other>
視之不見名曰夷聽之不聞名曰希摶之不得名曰
微此三者不可致詰故混而為一其上不皦其下不
昧繩繩兮不可名復歸於無物是謂無狀之狀無象
之象是謂惚恍迎之不見其首隨之不見其後執古
<pb n="283"/>
之道以御今之有能知古始是謂道紀。
（三之字作的字看夷平也大象無形的意思希少也大音希聲的意思微細也難捉摸的意思皦明
也惚恍不有不無的意思執持也御運也紀紀極也此一章示讚道之紀極的意思視之不見那有
不當于眼者視的不見不可以黑白名也但曰夷而已聽之不聞那有不當于耳者聽的不聞不可
以音聲名也但曰希而已摶之不得那有不當于手者摶的不得不可以形段名也但曰微而已凡
人間事世智辯聰或可以詰問而得之唯此夷希微三者殆不可詰非隳肢體黜聰明離形去知同
于大通者不可得混合消融而為一也況視的聽的摶的擬將何物以形容之哉其在上也非三光
可比其明故不皦其在下也非雲翳可掩其質故不昧但密密綿綿了無縫罅從何名之仍復歸于
無何有焉耳夫是之謂無狀之狀狀何有無物之象象何有夫是之謂恍兮不有恍兮不無迎之於
始莫可詰其端倪隨之于末不可窮其終極莫可窮詰則無終始既無終始何有古今惟持守古天
地之始以運用今萬物之母則今母即古始也能知此者是謂通天徹地道之紀極也其深玄妙道
詎易以言贊及之耶。
<other>顯德十五章</other>
古之善為士者微妙玄通深不可識夫唯不可識故
強為之容豫兮若冬涉川猶兮若畏四鄰儼若客渙
若冰將釋敦兮其若樸曠兮其若谷渾兮其若濁孰
能濁以靜之徐清孰能安以久之徐生保此道者不
欲盈夫唯不盈故能敝不新成。
（強上聲勉強也豫象屬猶犬也豫猶之性不決多疑也涉徒行厲水也冬涉川常難之也畏四鄰慎
自持也儼矜莊貌儼若客不敢僭也渙散也冰將釋如恐陷也敦厚也若樸質而無文也曠空也若
谷虛而無所藏也渾渾然也若濁似乎晦而不明了也皆所謂強為之容也不欲盈沖而用之或不
盈也能敝善守舊的意思不新成言善守舊即是新成也此一章示人當晦德潛名埋光鏟彩的意
思自古有道之士形神微妙視之難見性理玄通聽之難聞其澄徹清深有不可以智知以識識者
也夫唯其不可以智知識識故所以勉強略為之形容譬之豫焉遲回不果若冬涉川畏寒而不敢
渡譬之猶焉疑忌或後而不敢先若畏四鄰而恒自慎其恭恪兮如對賓客而不敢慢其散渙兮若
水之泮而復為水其敦厚也若木之未斲而無文其空曠也若谷之能含而不卻其渾然也有似于
晦而不明焉誠哉深不可識難為之形容矣已誰能以濁亂之情復還定靜之性徐使湛湛焉而清
徹誰能以安穩無作之體令其末久不變徐使綿綿焉而長生能保守斯道者去奢去泰去甚決不
欲縱無厭之心以求盈溢也夫唯不欲如此故能守舊安分不希新成求顯達矣古之善為士者其
隱德若顯是這樣有難以形容者。
<other>歸根十六章</other>
致虛極守靜篤萬物並作吾以觀其復夫物芸芸各
歸其根歸根曰靜靜曰復命復命曰常知常曰明不
知常妄作凶知常容容乃公公乃王王乃天天乃道
道乃久沒身不殆。
（致極盡的意思作生也動也復復其初也芸芸物多貌妄動的意思根本也此一章示歸根復命之
極致的意思虛實之對也耽空而不致盡乎極虛之又虛與實何異靜動之對也守寂而不切于專
篤靜之又靜與動何殊誠能虛極靜篤憑他萬象森羅並生于目前不吾惑也吾但觀其復以反于
初耳物雖芸芸叢雜各有其根隨他妄想紛紜當下寂滅不靜而自靜也靜則復還于天命矣既復
于命則謂之不遷不變之真常真常則又非明白四達者不知也若不知常而任情妄動則凶禍隨
之矣自是非常恒不變者不能容也能容則大公無私公則宰制山河無施而不可王者何法天而
已法天者何此道而已此道者何綿綿若存而已果能此道詎僅若存而已哉設使神遊登遐而稿
形亦不敗壞其歸根復命之效有如此者。
<other>淳風十七章</other>
太上下知有之其次親之譽之其次畏之其次侮之
故信不足焉有不信猶兮其貴言功成事遂百姓皆
曰我自然。
（此一章示自然之化不假有為的意思太初以前上古無為之世小民淳朴日出而作日入而息縱
知有君而不知有君之德也及其下降也德可見而生親愛之心恩可稱而生贊美之語又其下降
也時遷世改智多難治乃設刑法以防之使有畏怕之意又下降也一法出一奸生禁多令繁于是
而有欺侮之念起何也蓋為民上者不以誠信待小民而小民亦以不誠信應之出乎爾反乎爾者
也所以為民上者兢兢業業如猶之畏四鄰而不敢輕出一言唯貴重其無言之教而俾其自化只
待八方寧靜而功成四海澄清而事遂百姓僉曰帝力何有于我哉咸我自食其食自衣其衣焉而
已矣此誠不知有之之至道也何用親譽畏侮為事。
<other>俗薄十八章</other>
大道廢有仁義智慧出有大偽六親不和有孝慈國
家昏亂有忠臣。
（此章示道衰俗薄淳心漸喪的意思正趣菩薩放身光明映蔽一切日月星電天龍八部釋梵護世
所有光明皆如聚墨用是而知大道一出則仁義縱有向何處安著耶故曰大道廢弛仁義方顯矣
文華喪質雕斲喪樸智慧一出而大奸必起矣父母兄弟宗親不相和睦方顯孝慈之名天下紛爭
擾攘之際方顯忠臣之節所以說有仁義不如不廢大道有大偽不如不尚賢有孝慈不如六親常
和有忠臣不如國家常治老子之意意在斯矣。
<other>還淳十九章</other>
<pb n="284"/>
絕聖棄智民利百倍絕仁棄義民復孝慈絕巧棄利
盜賊無有此三者以為文不足故令有所屬見素抱
樸少私寡欲。
（文質之反也屬附也此一章示絕學之道宜還淳反樸的意思聖智乃道之麤也能絕之去之而精
美獨露其民所利詎僅百倍也哉仁義乃道之偽也能絕之棄之而真素現前民不虛詐而復孝慈
矣巧利乃道之妨也能絕之棄之不重難得之貨而民不盜矣聖智之麤仁義之偽巧利之妨此三
者以為文而非質不足而非全故絕而棄之使令有所屬見素抱樸少私寡欲乃其所屬也見素則
知其無所與雜而非文抱樸則知其不散而非不足素既見而不雜樸既抱而不散則私欲自不能
感之矣能少私寡欲而後可以語絕學之道也）。
<other>異俗二十章</other>
絕學無憂唯之與阿相去幾何善之與惡相去何若
人之所畏不可不畏荒兮其未央哉眾人熙熙如享
太牢如登春臺我獨泊兮其未兆如嬰兒之未孩乘
乘兮若無所歸眾人皆有餘而我獨若遺我愚人之
心也哉沌沌兮俗人昭昭我獨若昏俗人察察我獨
悶悶忽兮若晦漂兮若無止眾人皆有以我獨頑似
鄙我獨異於人而貴食母。
（唯上聲阿烏何反皆應聲唯恭而阿慢也荒廣違也怕古泊字兆形兆也孩小兒始笑也笑則情動
而識生矣無所歸無住著也性分之內本無餘欠有餘則外矣遺失也沌沌無知貌一作純純無雜
也小明曰昭詳審曰察悶悶＆unrec;然若晦之意頑不知痛痒也食味也母道也此一章示人同俗異于
俗居塵不染塵的意思為學日益為道日損絕者何損也損之又損以至于無為無為而無不為何
憂之有學人只知真能去妄妄去真存玄覽不滌真亦妄也故設譬曰唯恭而阿慢咸出乎聲也相
差幾何善美而惡醜均離乎性也相去何若雖唯恭善美亦當損也古人絕學其憂心殷矣我寧得
不憂也歟至其心遊于物初其廣遠兮而未見其有盡極庸可限量哉眾人樂于務外如饑思食而
享太牢貪饕無厭如春遊覽而登陽臺流蕩忘返我則不然獨棲泊于情之未起形之未兆如嬰兒
之未解言笑一般載御營魄乘乘然似無歸宿之地而無住著也眾人之于道也有餘有欠而我之
于道也無得無失我果大智若愚至人之心也哉其實沌沌然而無知也俗人之用智昭昭而明我
獨用愚惚惚若昏俗人之用智察察而詳我獨無知悶悶若濁忽兮不滯于空而若昧寂兮不著于
境而似無定蹤眾人咸以昭昭察察為用而我獨昏愚若頑晦悶似鄙我所以不同于眾人味道之
末而我則貴求味乎道之本耳絕學至人有殊于人是這樣）。
<other>虛心二十一章</other>
孔德之容唯道是從道之為物唯怳唯惚惚兮怳兮
其中有象怳兮惚兮其中有物窈兮冥兮其中有精
其精甚真其中有信自古及今其名不去以閱眾甫
吾何以知眾甫之然哉以此。
（孔大也怳惚窈冥皆不可見見智知之意無狀之狀無象之象是謂怳惚是也以用也故也因也閱
觀也甫始也此一章示人虛心體道的意思大德無名擬將何名以形容哉夫唯不可形故強名曰
道然而道又何以形容若道是色是色非道若道是聲是聲非道若道是物是物非道擬其為物也
又何如唯怳兮不有唯惚兮不無焉耳雖然惚怳非無底蘊也惚怳即象也怳惚非沒憑據也怳惚
即物也窈窈冥冥非無把捉也窈冥即精也般若云若見諸相非相即見如來是也其精實有把捉
非修飾也而的的甚真其中實有憑據非妄言也而的的有信其孔德為何如哉互古互今唯道是
從其名不變用觀萬物之始而已太上復自問言我憑何而曉得觀萬物之始所以然哉乃自答之
口因窈冥真信其名不去而知其所以然矣閱眾甫觀其微觀其復咸是一個關捩。
<other>益謙二十二章</other>
曲則全枉則直窪則盈敝則新少則得多則惑是以
聖人抱一為天下式不自見故明不自是故彰不自
伐故有功不自矜故長夫唯不爭故天下莫能與之
爭古之所謂曲則全者豈虛言哉誠全而歸之。
（此一章示遜順之理貴乎無爭的意思夫曲己從人者何所以自全也屈己伸人者何所以自直也
人之所以能處窪下者何所以受益也人之所以能守舊者何所以自新也人之所以能知足者何
所以戒貪也人之所以縱無厭之求者何貴難得以自亂也以是之故聖人持守夫一而為天下法
識得一而萬事畢矣聖人非不自見用也特不自顯己之明而用眾人之明其明益大聖人不自滿
足也特以非自處而用眾人之是其是益彰聖人不自誇伐也特以無功自居而以有功讓人則其
功益著聖人不自矜高也特以謙卑自牧安不忘危故所以能長久夫惟不自見是伐矜即不爭之
道也故凡天下之人所爭者全也多也聖人之所處者曲也少也一焉而已矣孰與之爭耶古之所
以道曲則全云云者非虛妄飾說乃真實無妄之極談矣誠哉一曲則全而四方之高士無不來歸
如水之就下而莫之遏也。
<other>虛無二十三章</other>
希言自然飄風不終朝驟雨不終日孰為此者天地
天地尚不能久而況於人乎故從事於道者道者同
於道德者同於德失者同於失同於道者道亦樂得
之同於德者德亦樂得之同於失者失亦樂失之信
不足有不信。
<pb n="285"/>
（希少也飄風疾風也驟雨暴雨也自旦及脯為終朝自早及暮為終日風雨震蕩飄忽必不能久岐
伯所謂亢則害承乃制也此一章示無作自然之道貴恒久不變的意思道以自然為至而世少言
之者喜于有作也有作必有輟惡能久乎就如那疾風之不終朝暴雨之不終日不能長久一樣是
那個能為此久者除是天高地厚幾于久焉用斯疾風暴雨看來天地造化尚且不能長久而況于
人乎故有事於道者則不然從事于道者任其自然耳自然則無作無作則無得無得則無失一切
任之道任同道德任同德失任同失隨順世緣無罣礙呼牛應牛呼馬應馬而無容心焉無所不同
矣無所不同則無所不樂矣故同于道道樂得同于德德樂得同于失失樂得任運逍遙隨緣放曠
而無所不得矣不從事于斯者能如是乎所謂信不足焉有不信也信不足者道不同也道不同不
柏為謀故有不信）。
<other>苦恩二十四章</other>
跂者不立跨者不行自見者不明自是者不彰自伐
者無功自矜者不長其於道也曰餘食贅行物或惡
之故有道者不處也。
（舉踵曰跂張足曰跨立欲增高反害其立行欲增闊反害其行曰猶言是謂的意思餘食剩殘之食
如莊子謂惠子死鼠之喻是也贅疣也如莊子附疣縣贅出乎形而侈于性是也惡去聲言餘食贅
行人所不愛也處上聲此一章示人不可好高自大的意思人豈有不能立者哉苟立未穩而加以
跂未有不失其立者人豈有不能行者哉苟行未足而加之以跨未有不喪其行者此二句是喻那
自見者失明自是者失顯自伐者失功自大者失久的與此跂失立跨失行者一樣若其在道中也
是謂餘食贅行食殘人賤附贅累形不適于體豈能自然咸人之所惡也況有道之士乎決不處也
自高自大者可深誠矣）。
<other>象元二十五章</other>
有物混成先天地生寂兮寥兮獨立而不改周行而
不殆可以為天下母吾不知其名字之曰道強為之
名曰大大曰逝逝曰遠遠曰反故道大天大地大王
亦大域中有四大而王處一焉人法地地法天天法
道道法自然。
（混渾通先去聲強上聲介甫曰寂止也寥遠也羅什曰玅理常存故曰有物萬道不能分故曰渾成
鐘會曰廓然無偶曰獨立古今常一曰不改無所不在曰周行所在皆通曰不殆此一章示人體道
象元萬法一制的意思道如水中鹽味色裏膠青分明是有不見其形故疑之曰有物混成未有天
地之先早有此道不知此道又從何而生也寂兮聽之無聲寥兮視之無形獨立無偶兮而恒常不
變運行不息兮而水火莫侵其生成萬物也不可易以言喻而有似于天下母焉以吾看來凡天地
間飛潛動植咸有名字及至于生天地生飛潛動植者不得而知其名不得而知其字也字曰道者
亦寓言耳道無邊際故強名曰大大至于不可圍故曰逝逝無所往而不在故曰遠遠則無一處而
不從此道以通也故曰反反反其母也故道大生天生地無所不容也天大日月星辰無所不蓋也
地大山河社稷無所不載也王大統理兆民無所不制也而這生生不息聖域之中昭然有此四大
而王特居其四大之一大焉人當法地安靜無為而無所不蓄也地當法天運轉不息而無所不周
也天當法道微妙玄通而無所不現成也道當法自然無作無為而無所不作為也象元體道蓋有
以矣）。
<other>重德二十六章</other>
重為輕根靜為躁君是以聖人終日行不離輜重雖
有榮觀燕處超然奈何萬乘之主而以身輕天下輕
則失臣躁則失君。
（根本也躁動之極而煩擾也君主也輜音子載衣食器械者前後有蔽所謂庫車也以其累重故曰
輜重榮觀紛華之觀也燕安也處上聲居也超然高出而無繫著也奈如也乘去聲此一章言人君
當以道德自持不得輕舉妄動的意思治國不自重則權移修身不自重則神亂故凡最輕小的事
要當以自重為根本也治國不鎮靜則事煩修身不鎮靜則身敗故凡最煩躁的事要當以鎮靜為
君主也況其國與身乎是以聖人終日行道布德而不自輕謂其不離輜重輿衛以為本也雖有榮
美大觀而不為妄躁謂其燕處超然淵嘿以自主也奈何萬乘之君任重道遠以觀天下其可不靜
且重乎或迫而後動感而後應不得已而後起則重矣無為焉則靜矣苟其動于得已之際而不能
無為則是以身輕天下而不重何本之有不重則躁而不靜矣何主之有有天下者宜乎以道自任
以德自厚可也。
<other>巧用二十七章</other>
善行無輒跡善言無瑕謫善計不用籌策善閉無關
楗而不可開善結無繩約而不可解是以聖人常善
救人故無棄人常善救物故無棄物是謂襲明故善
人不善人之師不善人善人之資不貴其師不愛其
資雖智大迷是謂要玅。
（瑕玉玷也謫責也籌策計數者所用之策也楗拒門木也橫曰關豎曰健結繫也繩索也約束也襲
相傳襲也此一章示大道之巧在人善用的意思十一善字最重雲行鳥飛咸有影子未有行而無
跡者也諍臣直友咸有口過未有言而無瑕謫者也六出七擒咸有謀略未有計而不用籌策者也
南閞北門咸有鎖鑰未有閉而無關楗者也緘篋束帶咸有會紐未有結而無繩約者也在人善用
不善用耳善用則雖行無跡雖言無過雖計不謀雖閉無楗而不可開雖結無約而不可解以此之
故所以聖人恒常貫善斯法以救人也既恒貫救人則無棄人也恒貫救物則巧梓願輪桷之性枉
<pb n="286"/>
直無廢材良御適險易之宜駑驥無失性也又焉有棄物哉斯法也人人本有物物全彰一通百通
一達百達如燈襲明焰焰相續無有窮矣故善人者救人者也不善人之師也不善人者襲明者也
善人之資也善師者雖師不自貴也有資者雖資不專愛也不貴不愛而相忘于道雖有大智亦若
愚耳此之謂善巧之要玅不善用者其孰與之焉）。
<other>反朴二十八章</other>
知其雄守其雌為天下谿為天下谿常德不離復歸
於嬰兒知其白守其黑為天下式為天下式常德不
忒復歸於無極知其榮守其辱為天下谷為天下谷
常德乃足復歸於樸樸散則為器聖人用之則為官
長故大制不割。
（守保守也復並扶又反谿谷眾水所注天下極言之也式法也忒爽也足全也長上聲制裁斷也割
分裂也此一章示還淳反朴貴常守其德的意思雄者高強雌者卑弱知高強之不可恃宜守卑弱
以自牧則高而不危強而不拱天下嚮慕如水之歸谿矣既為天下所歸也此守雌之常德可須臾
離乎時時守氣刻刻致柔則庶乎仍歸于赤子無知耳白者聰慧黑者愚魯知聰慧之為道妨宜守
愚魯以自養則聰非昭昭慧非察察天下遵崇而反以為法矣既為天下法也此守黑之常德可斯
須失乎心心無思念念無慮則庶乎仍歸于原有之無極耳榮者尊貴辱者汙濁知尊貴之不可驕
宜守污濁以自戒則尊而無憂貴而無患天下歸投如水之赴谷矣既為天下赴也此守辱之常德
豈不完全乎戒慎不睹恐懼不聞則庶乎仍復歸于本有之朴素耳道不可離離則為形役樸不可
散散則為器用聖人之為用也總其大綱而眾日自隨矣故曰為官長臨蒞天下者貴無為而大制
不有為而事事于宰割矣）。
<other>無為二十九章</other>
將欲取天下而為之者吾見其不得已天下神器不
可為也為者敗之執者失之凡物或行或隨或呴或
吹或疆或贏或載或隳是以聖人去甚去奢去泰。
（取如左氏取我田疇而伍之為治之也為之則傷自然執之則乖通變載成也隳毀也去甚慈也去
奢儉也去泰不敢為天下先也三者聖人所以取天下也此一章示無為妙理不治而化的意思至
人體神合變與物為一雖兼制天下而未嘗有有故能從容無為而業無不濟糠秕土苴亦將陶鑄
帝王也若夫塊然而有以己遇物則自己六尺之軀手足屈伸若將不容而況天下之大歟將欲則
有心取物則有為詎可乎除是不得已天與人歸庶幾可耳天下者神道設教之大器也無思無為
寂然自感不可勉強有作也若勉強有作盡心力而為之一定有災亡無日也不可屈強求得也若
屈強求得與物相刃相靡一定有妨失不旋踵也故獨行于前而不知隨者之在後如形影之不舍
呴之欲溫而不知吹者之已到如寒暑之相生知強欲益而不知贏損者有時而來知載欲成而不
知隳毀者應手而至此皆造物之大情朝暮之常態有為者有執者不知由己不了故有斯患而更
與為兢是以將六尺小微形而操天下大神器寧不累乎聖人則不然遊神于澹合氣于漠而無容
心焉如鏡應形適可而止但去其過分而已甚奢泰皆分之過也物有固然不可強為事有適當不
可復過此老子之本意也。
<other>儉武三十章</other>
以道佐人主者不以兵疆天下其事好還師之所處
荊棘生焉大軍之後必有凶年故善者果而已矣不
敢以取疆焉果而勿矜果而勿伐果而勿驕果而不
得已果而勿疆勿壯則老是謂不道不道早已。
（好去聲還旋通易曰師眾也處上聲善即有道者的意思不得已為之難也莊子曰不得已而後動
是也果有斬釘截銕之意不二其心也五而字當作於字讀人方果于彼我獨果于此也矜自恃也
伐夸大也驕恣肆也已止也早已言不久也此一章言為民上者以無為自處佐人主者亦宜以道
相衛的意思夫為人臣者以仁義為干櫓以禮樂為甲冑猶為道偽況以兵強天下乎天道旋還此
往彼復終無已也而以兵強佐人主者是不知天道者也軍旅所處之地使民不得耕耨而荊榛棘
刺叢生也治身者心君六亂性地茅塞如斯也大軍經過之後家無糧人乏食而凶荒立至治身者
救死且不暇奚暇收耗散復正氣而保其無凶乎故有道者知其兵疆決不可用而遂止非果斷不
能也有道者尚不敢其他孰敢以兵疆取天下耶有道者果斷于謙而不自大果斷于讓而不自誇
果斷于退而不自驕果斷于不得已而後動果斷于弱而不以兵強天下非達天下者決定不能也
不知天道者一味恃壯而不知衰恃強而不知弱知存而不知亡知得而不知喪可叫做佐人主之
人也耶是謂不知天道之人也不知天道旋還之人不可以不早已也夫。
<other>偃武三十一章</other>
夫佳兵者不祥之器物或惡之故有道者不處是以
君子居則貴左用兵則貴右兵者不祥之器非君子
之器不得已而用之恬淡為上勝而不美而美之者
是樂殺人也夫樂殺人者不可以得志於天下矣故
吉事尚左凶事尚右是以偏將軍處左上將軍處右
言居士勢則以喪禮處之殺人眾多以悲哀泣之戰
勝以喪禮處之。
（佳謂佳之也溫公曰兵愈佳則害人愈多惡去聲處上聲下並同左為陽為生右為陰為死恬澹安
靜也美即佳也樂去聲此一章言定亂偃武不及布德安邦的意思夫兵乃戎器戈矛劍戟之類所
以殺人者而嗜愛之豈吉道哉或師之所處或大軍之後荊棘叢生凶荒立至動植飛潛咸不得所
<pb n="287"/>
而況于人乎未有不嫌惡者故有道之士不居處也君子居之以左為重取陽生以自保也用兵以
右為貴取陰殺以自強也兵者非吉器乃凶器也豈君子樂用之器也耶設或時衰世亂救民水火
不得已而用兵以自防護亦宜以德為兵以慈為衛以無為為城郭以不嗜殺人為甲冑如此恬澹
為上不得已而戰勝而不佳美若戰勝而佳美之是嗜愛殺人以要求功名也夫嗜愛殺人者豈能
放心肆志而安天下哉非不嗜殺人者不能一之矣左陽生位也平居為吉而尚左右陰殺位也喪
事為凶而尚右偏將軍卑而居左者陽不專殺也上將軍尊而居右者陰位主殺也兵者不善之器
故以喪禮處之而不美煞死者眾宜乎以悲傷哀痛無德自慚而涕泣之也古者戰勝將軍居喪主
禮素服而哭明不得已而用兵也有道者詎樂處也耶。
<other>聖德三十二章</other>
道常無名樸雖小天下不敢臣侯王若能守萬物將
自賓天地相合以降甘露民莫之令而自均始制有
名名亦既有夫亦將知止知止所以不殆譬道之在
天下猶川谷之與江海。
（此一章言侯王宜晦德含章俾物自化的意思道也者不可須臾離也可離非道也不可離即常也
道即無名也無名即未雕未琢之樸樸即曰希曰微之小也樸雖小乃天下人之君主也孰敢臣而
偶之哉尊之至也侯王若能守是見小曰明是知子守母抱一為天下式也有一人一物不為賓服
者耶侯王抱道育民德侔天地以時以雨而無貧富不疵不厲而無壽夭吉祥止止民受其賜而不
自覺知各安其分而天下自和平矣始本無名制之有名樸原非器散而為器名器既有則一生二
二生三千頭萬緒與接為搆逐色逐聲窮劫不悟苟能抱一亦將知止鎮之無名之樸而萬有自冰
消瓦解也知止則不隨物遷淡然自足殆無從生矣道在屎尿道在稊稗在坑滿坑在谷滿谷道在
天下無在而無乎不在也比喻此道之在天下就如千流萬派無有不歸于江歸于海者無以異矣
故筆乘曰異派必會于海殊名必統于道）。
<other>辯德三十三章</other>
知人者智自知者明勝人者有力自勝者強知足者
富強行者有志不失其所者久死而不亡者壽。
（不失其所即易之止其所也羅什曰在生而不生曰久在死而不死曰壽此一章言察人不如明己
勝人不如自強的意思知在外為智察在內為自明勝在外為勢力在內為自強智與力妄也明與
強真也入道之門皆由于此人之所以不能入道者以其自知不明自勝不強真不勝妄而為物欲
所蔽也人能明己自強回觀返照近取諸身＆unrec;本有智力不可勝用矣不可勝用則無所不瞻＆unrec;物
皆備于我而富可勝言哉不可勝用則無所不強千變萬化咸從斯出凡心所發發皆中節也明己
之人萬物一體天地同根安有失所之理耶不綿綿若存吾不信也自強之人等視生死猶如旦暮
安有不壽之理耶不沒身不殆吾不信也。
<other>任成三十四章</other>
大道汜兮其可左右萬物恃之以生而不辭功成不
居衣被萬物而不為主故常無欲可名於小萬物歸
焉而不知止可名於大是以聖人能成其大也以其
不自大故能成其大。
（此一章言至人任其自然不拘于一曲的意思世之于道也可左而不可右可右而不可左拘于一
曲者非大道也大道也者無乎不在故汎兮其可左可右也凡天地間飛潛動植無不賴之而不假
言辭功業克襄而不居其聲名仁愛育養衣被萬物而不以為主制惟其不辭不名有不為主則常
無欲矣常無欲則玅之至者也故可名于小萬物歸焉而不知主則容之至者也故可名于大因是
之故聖人任其自然可以大可以小而卒不拘于一曲單成其大惟卒不單成其大故所以可以大
可以小而乃能成其大矣大道汎兮其活活鱍鱍如此也）。
<other>仁德三十五章</other>
執大象天下往往而不害安平泰樂與餌過客止道
之出口澹乎其無味視之不足見聽之不足聞用之
不可既。
（此一章言守道者無所往而不安的意思大象者道也能抱守無離則凡天下四海五湖何所往而
不可哉凡所往者利澤萬物而不主誰為害誰當害故至者無不安無不平無不泰矣夫樂可以悅
耳餌可以適口多樂喪志多嗜損神只可以暫而不可以久但如過客一止即去道之在口渾如嚼
蠟非同于餌視之無形聽之無聲非同于樂其所用之也既以與人己愈有則何所往而不安平泰
也耶。
<other>微明三十六章</other>
將欲歙之必固張之將使弱之必固強之將欲廢之
必固興之將欲奪之必固與之是謂微明柔弱勝剛
強魚不可脫於淵國之利器不可以示人。
（此一章示微明之理要識將必的意思凡人物事物之理將欲收斂不可強歙必固意開張之使其
自歙將欲柔弱不可強弱必固意剛強之使其自弱將欲廢棄不可強廢必固意興起之使其自廢
將欲抑奪不可強奪必固付與之使其自奪此理也非術也故曰微明柔之所以勝強弱之所以勝
剛正是此微明之理也雖然謂之微明則微而明可也明其微不可也何謂微而明韜此理以自養
靜深斂退優遊自得如魚之不離水是也何謂明其微炫此理以示人啟釁招尤借寇誨盜如以邦
之利器示人是也此理也民可使由而不可使知也聖人用之為理猶魚得水快活有不可勝言者
姦邪挾之為術惜莫惜于志莫邪為下其害亦有不可勝言者）。
<pb n="288"/>
<other>為政三十七章</other>
道常無為而無不為侯王若能守萬物將自化化而
欲作吾將鎮之以無名之樸無名之樸亦將不欲不
欲以靜天下將自正。
（道常言道之大常也介甫曰言道之主故曰萬物將自賓言道之變故曰萬物將自化作此也鎮者
壓定之使不動也羅什曰心得一空資用不失萬神從化伏邪歸正此一章言為政在無為民自歸
厚的意思道常者即首章不遷不變之常道也體本無為不遷不變而用無所不為亦不遷不變故
曰道常云云王侯若能持守此無為無不為的道常則萬物之理得而天下將自正所謂我無為而
民自化也苟利欲之情一萌動我必以此道常無名之質奠安而鎮壓之使其不萌動無名之樸可
謂美矣然而不能無跡亦將有所不欲焉必使玄覽滌除心跡俱遣遣亦復遣靜而又靜靜亦不欲
則庶乎天下之民自各正性命而無累物之跡矣）。
道德經順硃卷上（終）

（蜀渝華巖季而關聖可德玉順硃卷上

　徒　發靜　發桂　光讚同刻

　嘉興范嗣吳書　　嘉郡陳馥林刊
康熙癸亥仲秋月吉嘉禾楞嚴寺般若堂藏板）

<sarticle><article>道德經順硃卷下</article></sarticle>
蜀渝季而關華岩德玉順硃
<other>論德三十八章</other>
上德不德是以有德下德不失德是以無德上德無
為而無以為下德為之而有以為上仁為之而無以
為上義為之而有以為上禮為之而莫之應則攘臂
而仍之故失道而後德失德而後仁失仁而後義失
義而後禮夫禮者忠信之薄而亂之首前識者道之
華而愚之始是以大丈夫處其厚不處其薄居其實
不居其華故去彼取此。
（無以為以用也仍因也一作扔強牽引也前識如楞嚴前塵之前非有諸己之謂也此一章教人處
厚居實不事囂薄華飾的意思德者五常之總名即道之著也上德之人自德于中而不彰著猶幾
于道故其德愈大下德之人自彰己德惟恐人不知是以遠于道而德愈失其次上德之人靜處無
為寂然不動隨感即應而無所作為下德之人輕舉妄動觸處有作取功要名而有所作為又其次
上仁者慈愛心殷雖有利濟作為之行而猶無事于事上義者裁制事宜應機合理事于接物而世
務紛紜也又下降上禮者何亂使之治爭使之讓奢使之儉華使之質偽使之真也使之而猶莫之
依從既不依從則加以非理攘臂而牽強之而爭競始矣其禮安在故所以道衰而後有德德喪而
後有仁仁亡而後有義義廢而後有禮焉夫此禮也者因無禮而立也法出奸生偽弊愈熾不欺之
忠以實之信豈僅薄耶且毫無有而形法干戈從此禮以首倡之矣真智者無為事事知止知識者
有為事事不已前識者先識而行即無德人之妄想是也華而無質道體全無好智而反愚頑從此
始矣是以有道德的大丈夫唯處此道體之敦厚而不處此忠信之薄唯居此至德之信實而不居
此道之華也故去彼虛華囂簿取此信實敦朴也誠哉倡亂始愚禮識之不可嘉尚如此。
<other>法本第三十九章</other>
昔之得一者天得一以清地得一以寧神得一以靈
谷得一以盈萬物得一以生侯王得一以為天下貞
其致之一也天無以清將恐製地無以寧將恐發神
無以靈將恐歇谷無以盈將恐竭萬物無以生將恐
滅侯王無以為貞而貴高將恐蹶故貴以賤為本高
以下為基是以侯王自稱孤寡不穀此其以賤為本
邪非乎故致數車無車不欲琭琭如玉落落如石。
（裂破毀也發發泄也歇消滅也竭枯竭也蹶音厥顛仆也數上聲此一章示致一之道要達根本的
意思自往古來今聖人得一者多也萬法歸一吾道一以貫之抱一為天下式識得一而萬事畢矣
天得斯一而天道清明三光著矣地得斯一而地道寧謐山川顯焉神得斯一而千變萬化谷得斯
一而眾流來歸萬物得斯一而遂其所生侯王得斯一而天下斯民無不得其正也易曰天下殊途
而同歸百慮而一致天下何思何慮言其未嘗不一也天若無一則必有異異則不清且懼其破壞
霾霧而不明也地若無一則必有異異則不寧且懼其發泄震蕩而不安也神若無一則有異異則
不靈且懼其消滅而不妙也谷若無一則有異異則不盈且懼其枯渴而不克也萬物若無一則有
異異則不遂其所養且懼其絕滅而不生也侯王若無一則有異異則貴而不貴高而不高且懼其
顛仆而不自在也是一也咸可得而無之乎故知貴而不知賤以何為本知高不知卑用孰為基譬
如行遠必自邇譬如登高必自卑欲畢萬事必先識一也是以侯王自稱道孤恩寡德不善利人者
且得不是以卑賤為基本耶此正是以賤為本也非乎非也若不知此基本故使知貴而不知賤就
如那數三十輻而不知共一轂者皆眾木合成也得一者豈如是耶不欲琭琭如此其貴珞珞如此
其賤也卑賤為高貴之本頑石為美玉之基一而已矣）。
<pb n="289"/>
<other>去用第四十章</other>
反者道之動弱者道之用天下萬物生於有有生於
無。
（此一章示處道者當以反弱為本而往強亦歸于虛的意思世人皆知往之為動而不知在道者反
亦動也人皆知強之為用而不知在道者弱亦用也若然弗信以天地間飛潛動植事事物物觀之
是那一件不生于有既其有也是那一有不生于無耶有之以為利無之以為用其往其強似乎有
其反其弱似乎無亦猶此矣）。
<other>同異第四十一章</other>
上士聞道勤而行之中士聞道若存若亡下士聞道
大笑之不笑不足以為道故建言有之明道若昧進
道若退夷道若類上德若谷大白若辱廣德若不足
建德若偷質貞若渝大方無隅大器晚成大音希聲
大象無形道隱無名夫惟道善貸且成。
（建立也偷苟且也渝變也又作輸愚也應人之乏而終以見還曰貸且者權成非久固也欲使蒙貸
者不長往得成者非久住感貸荷成速歸于道此一章言人形名雖同心念不等宜速歸于道的意
思上等之人專一于道聞斯行之中等之人忽忽于道半疑半信下等之人不信此道大笑非毀永
嘉曰上士一了一切了中下多聞多不信是也夫道也者微妙玄通深不可識苟不為下士所非笑
烏足以顯道之淵容哉故古人立言有之曰夫體道者與日月合其貞明而其光不耀斯明道若昧
也與四時合其運行而其動必反于玄玅斯進道若退也與天地合其易簡而其用不可為典要斯
夷道若類也常處卑下而終不可渝斯上德若谷也常居溷濁而終不可涅斯大白若辱也衣被天
下而不有其仁斯廣德若不足也生畜萬物而不顯其功斯建德若偷也復其性以御其情斯質真
若渝也正乎內而行乎外此大方無隅也以若拙之匠陶甄天下而不為近功斯大器晚成也以不
言之教鼓動萬物而不事小說此大音希聲也事無事莫睹其用斯大象無形也為無為莫識其體
此道隱無名也夫唯善濟貸于萬物而不責其報是以萬物受其生成而不知其德故下士聞此道
而笑之不信其能若此耳）。
<other>道化第四十二章</other>
道生一一生二二生三三生萬物萬物負陰而抱陽
沖氣以為和人之所惡唯孤寡不穀而王公以為稱
故物或損之而益或益之而損人之所教我亦教之
強梁者不得其死吾將以為教父。
（凡動物背止于後陰靜也耳目口鼻居前陽動也故曰負陰抱陽植物則背寒向煖而沖氣運乎其
間木絕水曰梁木負棟亦曰梁取其力之強也故曰強梁金人銘曰強梁者不得其死好勝者必遇
其敵蓋古人嘗以此為教而我亦教之但老子獨尊之曰教父者如言萬物之母之謂母主養父主
教故言生則曰母言教則曰父此一章言道化無方神變莫測的意思夫道非一非二及其與物為
偶道一而物不一故以一名道然而道則非一也一與一為二二與一為三自是以往而萬物生矣
雖有萬不同而飛潛動植物物頭頭莫不負陰抱陽咸從天以成象地以成形沖虛之氣以為之和
育者也而世人之所欲者軒冕富貴詎識沖虛一氣孤寡不穀之道哉一也虛也卑賤貧天也咸人
之所惡而王公法謙道以自稱者蓋達一生二生三生萬之理也夫物自損者必益自益者必損滿
招損謙受益故抱一處損處謙處孤寡不穀王公以為稱正得損己不爭之道也蓋古人恒以此不
爭之道教人而我亦以此不爭之道教之強梁者好爭之輩死之徒也或不可以不爭教吾則將以
教其教者焉則庶幾于化矣）。
<other>遍用第四十三章</other>
天下之至柔馳騁天下之至堅無有入於無間吾是
以知無為之有益不言之教無為之益天下希及之。
（馳騁役使也堅剛也無間無縫隙也此一章言無為之益世所不及的意思夫天下之至剛者非至
柔不能役使如水無筋骨能乘萬斛舟是也凡至于無隙可入者非無所有不能入視不見聽不聞
體物而不可遺是也用此至柔無有兩者觀之而知無為之有益于人世多矣天不言而時行地不
言而物生曷嘗有為哉無為而無不為利益無限概天下而言鮮有能企及之者也）。
<other>立戒第四十四章</other>
多與身孰親身與貨孰多得與亡孰病甚愛必大費
多藏必厚亡知足不辱知止不殆可以長久。
（多猶重也薛云知足者樂今有之已多無求者也無求奚辱知止者懼復進之有損知幾者也知幾
奚殆此一章示人宜以知足知止自戒庶乎永久的意思呂註云烈士之所徇者名也而至殘生傷
性則不知身之親于名也故曰名與身孰親貪夫之所徇者貨也而至于殘生傷性則不知身之多
于貨也故曰身與貨孰多所徇者名則世謂之君子所徇者貨則世謂之小人君子小人所徇雖或
不同而亡其所存則一也然則得名得貨而亡其身則不知亡之病於得也故曰得與亡孰病是故
愛名欲以貴其身也以甚愛之故并其良貴而失之是大費也蓄貨欲以富其身也以多藏之故并
其至富而害之是厚亡也夫唯有德者知至貴之在己而無待于名也故知足而不辱知至富之在
己而無待于貨也故知止而不殆不辱不殆則可以長久矣。
<other>洪德第四十五章</other>
大成若缺其用不弊大盈若沖其用不窮大直若屈
大巧若拙大辯若訥躁勝寒靜勝熱清靜為天下正。
（此一章明洪德之用要以清淨為本的意思天下以不缺為成故有成必有弊以不虛為盈故有盈
<pb n="290"/>
必有窮聖人要于大成而不卹其缺期于大盈而不惡其沖是以成而不弊盈而不窮也直而不屈
其直必折循理而行雖曲而直巧而不拙其巧必勞付物自然雖拙而巧辯而不訥其辯必窮因理
而言雖訥而辯今夫寒熱者天地之所為有形之所不免也而一躁焉可以勝寒一靜焉可以勝熱
以一時之躁靜猶可以勝天地之所為況夫體無為清淨以為天下正則安往而不勝者乎若缺則
非成也非成非缺清靜無為乃為大成若缺若沖若屈若拙若訥五者亦猶躁之勝寒靜之勝熱焉
爾矣）。
<other>儉欲第四十六章</other>
天下有道卻走馬以糞天下無道戎馬生於郊罪莫
大於可欲禍莫大於不知足咎莫大於欲得故知足
之足常足矣。
（卻屏去也糞糞田也戎馬生郊言兵久不還也一性之內無欠無餘人能安之無往不足故曰知足
之足常足此一章教人知足寡欲全身遠害的意思希聲註夫天下有道之世雖有甲兵無所用雖
有健馬無所乘屏卻走馬以糞田而已天下無道之時則天子外攘四夷諸侯則外侵鄰國故甲兵
動于境內戎馬馳于四郊桑梓盡于樵薪荊棘生于畎畝矣夫無道之君毒痡天下原其所以其惡
有三心見可欲非理而求故罪莫大焉求而不已必害於人故禍莫大焉欲而必得其心愈熾故咎
莫大焉然自非聖人不能無欲欲而無求求而知足知足則安分凡所遇無爭矣禍害奚及之有。
<other>鑒遠第四十七章</other>
不出戶知天下不窺牖見天道其出彌遠其知彌少
是以聖人不行而知不見而名不為而成。
（此一章言性鏡本明不假作為而自鑒照的意思性之為體充遍宇宙無遠近古今之異至德之人
其所以不出戶不窺牖而無所不知者特其性全故耳世之人為物所蔽性分于耳目內為身心之
所紛亂外為山河之所障塞見不出視聞不出聽戶牖之微能蔽而絕之不知聖人復性而足乃欲
出戶而求之是以彌遠欲窺牖而察之是以彌少也性分所及不必行出戶庭而知天下之事宛然
在目不必窺看窗牖而見天道之理歷爾知名不必有所作為而自然成功詎是有作有為而始鑒
照如斯也耶）。
<other>忘知第四十八章</other>
為學日益為道日損損之又損以至於無為無為而
無不為取天下常以無事及其有事不足以取天下。
（此一章示無為之道在絕學的意思世人之所以為學者日求增益徒多見多聞廣益其陳跡耳大
慧謂讀得書多知解多靈源謂文學之學障先聖之智眼是也為道者豈如斯乎為道者貴乎時時
消損現業直至于無為連這無的念頭亦要消損無無亦無方纔到得真實自然無為之地而不勉
強焉自既覺悟亦可覺他無為而無所不為應用不窮施及天下綽綽然有餘矣故治天下者常以
不勞民不傷財行其所無事而已矣及其有事政令繁法網蜜民不聊生安可以治天下哉。
<other>任德第四十九章</other>
聖人無常心以百姓心為心善者吾善之不善者吾
亦善之德善信者吾信之不信者吾亦信之德信聖
人之在天下惵惵為天下渾其心百姓皆注其耳目
聖人皆孩之（皆俱也）。
（此一章表聖人隨機應感不逆民情的意思聖人也者無思也無為也寂然不動感而遂通天下之
故曷嘗有一定之常心哉唯以百姓之心有善有信則聖人亦以善心信心應之耳倘百姓既善吾
亦與之偕善俾樂善不倦焉其或不善吾亦自善以感之俾民自新遷徙為善斯乃德化于善也詎
有常善心耶倘百姓既信吾亦與之俱信俾其崇信不已焉其或不信吾亦自信以動之俾民自慚
更改尚信此乃德化于信也豈有常信心耶聖人之存心于天下兢兢業業惟恐一民不得其所而
為天下之民渾沌其心使民無知無欲使夫知者不敢為也民咸注望仰瞻聖人容止可睹作事可
法則因聖人之視聽而民亦從而視聽之也故聖人皆孩之一般慈惠及物等視萬民猶如一子而
不二其心至此則不善不信者亦皆善信況善善信信者乎）。
<other>貴生第五十章</other>
出生入死生之徒十有三死之徒十有三民之生動
之死地亦十有三夫何故以其生生之厚蓋聞善攝
生者陸行不遇兕虎入軍不避甲兵兕無所投其角
虎無所措其爪兵無所容其刃夫何故以其無死地。
（出謂自無而見于有入謂自有而歸于無莊子謂萬物皆出于機入于機又曰其出不忻其入不詎
又曰有乎出有乎入皆以出為生入為死也攝管攝也言不認生為已有蹔且管攝的意思兕野牛
一角善觝觸此一章言厚生非所以養生挕生乃可以長生的意思神出而付于有形為生入而歸
于空寂為死形有生死神無生死而世人特未之知也故柔和善順不與物爭屬生之輩僅十中有
三焉好勇鬥狠強梁跋扈屬死之輩亦十中有三焉人之求生以自厚萌念之初把持不定動輒便
趨入死地屬此者亦十中有三焉夫此三者是何緣故蓋生之徒死之徒人之生動之死地之徒凡
此十分之中率居其九咸以其求養生形之計太厚者也違道背理不出自然夫有生者一定有死
厚吾生者乃所以厚吾死也兕虎印兵咸所以死人者也安可逃乎善攝生者神全神全則無生無
生則無死地矣故兕角無所投虎爪無所措兵刃無所容夫此善攝者又是何緣故彼以其無死地
以受之也季而謂以盡天下三種久言求生者十中有九而求無生者千萬無一老子惜得道之無
人至深切矣○兕虎甲兵即無常煞鬼也。
<other>養德第五十一章</other>
<pb n="291"/>
道生之德畜之物形之勢成之是以萬物莫不遵道
而貴德道之遵德之貴夫莫之命而常自然故道生
之德畜之長之育之成之熟之養之覆之生而不有
為而不恃長而不宰是謂玄德。
（此一章言道德尊貴本乎自然不假榮顯而自尊貴的意思希聲註夫物生而後畜畜而後形形而
後成其所由生者道也其所以畜者德也形其材者事也成其用者勢也萬物以能生故尊道以能
畜故貴德道德以生畜之故自然為萬物之所仰豈有拔之爵位而後見尊貴哉然道者至真之體
德者玅物之用體可以兼用用不可以兼體道可以體德德不可以兼道故稟其精謂之生含其氣
謂之畜遂其形謂之長字其材謂之育權其成謂之亭量其用謂之毒保其和謂之養護其傷謂之
覆此之謂大道既生之而不執有既為之而不矜恃既長之而不宰制此之謂玄同之德營魄章言
人同于道德今此章言道德同于人是以其辭同而理通也）。
<other>歸原第五十二章</other>
天下有始以為天下母既得其母復知其子既知其
子復守其母沒身不殆塞其兌閉其門終身不勤開
其兌濟其事終身不救見小曰明守柔曰強用其光
復歸其明無遺身殃是謂襲常。
（兌口也人之有口家之有門皆喻物所從出者塞而閉之藏有于無守母者也不可目窺曰小不可
力得曰＆unrec;此一章言返本還源方契此道的意思凡天下事物未有形名之始不可狀不可名及其
有狀有名則凡天下事物無不藉斯以資生也故曰始曰母母者道也子者物也道為物母物為道
子古之得道者能使子母不離而道物為一蓋物從道出物不異道子從母出子不異母物不異道
而世人欲外物以求道子不異母而世人欲棄子以求母本不異而自異之是以終不得而一也使
人知物即道知子即母得母知子知子守母綿綿若存無少問斷則左右逢其原有不難者到此則
入水入火蹈險履危而無容傷今人能塞其兌而不妄得母知子閉其門而不貪知子守母則全物
全道終身受用不假勤劬而自得設或不然開其兌而逐境生情見物遺道濟其事而撥波覓水貪
外擾內則心蕩精衰究竟不得見道同于世物一般銷損人之患在不謹其小不養其微若自小而
謹之自徵而養之雖小必明雖柔必強明者本也光者明之所自出也元明為本其末分而為視為
聽為覺為能者皆此光也道自本流于末學自末求其本故曰用其光復歸其明如此則無死地也
殃害何損這纔叫做永久傳襲不殆不勤之常道也不知不守者豈易識哉）。
<other>益證第五十三章</other>
使我介然有知行於大道唯施是畏大道甚夷而民
好徑朝甚除田甚蕪倉甚虛服文綵帶利劍厭飲食
財貨有餘是謂盜夸非道哉。
（介然有知猶言微有知也夸張曰施嗇之反也又施設也夷平也路狹而捷為徑除治也又階除也
夸夸毗也言小人不為大言以夸世則諛言以附人如詩大雅無為夸毗是也夸一作竿此一章言
歷世宜合無為大道不可施設多事的意思老子意謂設使我介然微有知常之明方將行于大道
唯施設為可畏恐其不侔于無為大道也夫大道也者不假修理而自平夷而民喜其狹小捷徑是
以崎嶇迷惑不達所趨故聖人畏之畏其民之難化如此也上若不畏朝闕必甚修除好崇臺樂遊
觀矣上若不畏田野必甚荒蕪好力役奪民時矣上若不畏倉廩必甚空虛好末作廢本業矣上若
不畏服飾必多文彩好淫巧蠹女工矣上若不畏佩帶必皆利劍好威武生國患矣上若不畏飲食
必常饜飫好醉飽忘民事矣上若不畏聚斂必常有餘好掊剋困民財矣凡此七者皆由上不知畏
而盜用民力以為夸毗故謂之夸毗夸毗者非有道之治也盜者陰取之而民不知也所謂唯施是
畏其在此乎）。
<other>修觀第五十四章</other>
善建者不拔善抱者不脫子孫祭祀不輟修之身其
德乃真修之家其德乃餘修之鄉其德乃長修之國
其德乃豐修之天下其德乃普故以身觀身以家觀
家以鄉觀鄉以國觀國以天下觀天下吾何以知天
下之然哉以此。
（此一章言治天下要以修身為本的意思凡物以建而立者必易拔此不善建者也唯為道的人建
之以常無有則善建而不拔矣凡物以抱而固者必易脫此不善抱者也唯為道的人抱神以靜則
善抱而不脫矣夫唯所建所抱者如此則其傳豈有窮哉此子子孫孫所以祭祀不已也世之所謂
修德者或修之于天下國家而不知其本真乃在吾身也故曰修之于身其德乃真或既善修其身
能自建自抱又當推己及人而家而鄉而國而天下則其德寧不有餘裕有廣長＆unrec;豐溢有普布哉
莊周以為道之真以治身其緒餘以為國家其土苴以治天下其說本此大學謂治國平天下以修
身為本亦不謀而合然則何觀而修身哉以身觀身而已矣云何觀吾觀吾眼云何有見吾觀吾耳
云何有聞吾觀吾身云何有覺吾觀吾意云何有知如是觀察見聞覺知之所自而又觀夫觀者則
眼耳身意四肢百骸不待煆煉而自無何有誰當拔且脫耶一身既爾則一家人之身一國人之身
一天下人之身無不渾其心不治而自治人人善建善抱亦不拔不脫也吾何以知其天下不治而
治所以然哉因觀身修德而知其所以然耳凡臨蒞天下者可不知所本乎。
<other>玄符第五十五章</other>
含德之厚比於赤子毒蟲不螫猛獸不據玃鳥不搏
骨弱筋柔而握固未知牝牡之合而脧作精之至也
終日號而嗌不嗄和之至也知和曰常知常曰明益
<pb n="292"/>
生曰祥心使氣曰強物壯則老謂之不道不道早已。
（毒蟲蜂蠆之類以尾端肆毒曰螫猛獸虎豹之類以爪按挐曰據攫鳥鵰鶚之類以羽距擊觸曰搏
趙志堅曰以四指握拇指曰握固脧子垂反赤子陰也嗌氣鬱也號平聲嗄所嫁反聲嘶也祥吉凶
之候也此一章言人當厚德含章如同赤子無知的意思世人厚生者多矣有生有死厚生即是厚
死不唯無益而反害之吾未見厚德如厚生者也厚德乃長生也含藏道德深厚的人就如那初生
之嬰兒一般純一不雜無害物之心物亦不傷也故蜂蠆雖毒不螫虎豹雖猛不據鷙鵬雖勇不搏
我忘于物物亦忘我也赤子之骨本弱筋本柔而握拳牢固者何蓋心意不移其神全也赤子無心
豈曉男女配合而脧常興作者豈欲意使之然耶蓋精全氣望專一使然耳赤子終日啼號而嗌聲
不嘶嗄者何蓋心無喜怒氣全而沖和也苟能達此沖和之氣有益于己則是知常復命人也復命
知常者念起便覺而不遠復非明白四達者乎夫益生固祥矣有生有死有祥有妖好事不如無矣
心能使氣可謂強矣為者敗之強梁者不得其死凡人物事物壯極則一定衰老枯槁剛則一定易
折不知此理徒厚益其生而不含藏其德豈知常道人哉乃不知常道之人也不知常道之人詎可
不早死也夫＆unrec;。
<other>玄德第五十六章</other>
知者不言言者不知塞其兌閉其門挫其銳解其紛
和其光同其塵是謂玄同不可得而親不可得而疏
不可得而利不可得而害不可得而貴不可得而賤
故為天下貴。
（此一章示玄同之道非言嘿可載的意思道非言說亦不離言說然能知者未必言能言者未必知
也唯塞兌閉門而視聽不妄挫銳解紛而圭角不露和光同塵而混同彼我則默而成之不言而信
不同而同是之謂玄同也世之所謂不同者有可親有可疏有可利有可害有可貴有可賤體道者
均覆萬物而孰為親疏等觀逆順而孰為利害不知榮辱而孰為貴賤情計且有所不及況言嘿乎
此玄同之道所以為天下所貴重也）。
<other>淳風第五十七章</other>
以正治國以奇用兵以無事取天下吾何以知其然
哉以此天下多忌諱而民彌貧民多利器國家滋昏
人多伎巧奇物滋起法令滋章盜賊多有故聖人云
我無為而民自化我好靜而民自正我無事而民自
富我無欲而民自樸。
（此一章言為民上者要以淳風化民而民自歸厚的意思夫人心本正因誘故邪我以正治人出人
之本正也以奇用兵由兵之本奇也以無事取天下由天下之本無事也凡我之應物者豈以我哉
亦由物而已矣吾以此而知取天下所以然聖人能以天下為一身中國為一人者其治自心出也
我多忌諱則禁防必設禁防既設則民安得而不貧我以利示民則民多趨利民既趨利則國安得
而不昏我以巧示民則民多伎巧伎巧既盛則奇物安得而不滋我以法示民則民亦竊法以自便
上下相冒則盜賊安得而不多其獘實在我而不在民也上有好者下必有甚焉者矣故聖人云我
示之以無為民亦無為我示之以好靜民亦好靜我示之以無事民亦無事我示之以無欲民亦無
欲天下各以其所示者報之出乎爾反乎爾者也故曰德猶風也民猶草也草上之風必偃。
<other>順化第五十八章</other>
其政悶悶其民醇醇其政察察其民缺缺禍兮福所
倚福兮禍所伏孰知其極其無正邪正復為奇善復
為訞民之迷其日固久是以聖人方而不割廉而不
劌直而不肆光而不曜。
（悶音門鈌殘缺也一作缺缺失望貌極終也奇衰也廉稜也劌割也皆謂芒利傷物也此一章言為
政者當渾合其德以化成天下的意思其政悶悶無取于民則民亦醇醇自瞻不以巧應其政察察
有得于己則民亦缺缺不足以巧求免凡天下之事吉凶同域禍福相倚禍依從福以生福含藏于
禍內猶如貫珠誰窮極到此我悶悶無得則民醇醇自足我察察有得則民缺缺不足我得彼失我
福彼禍自然之理也昧者不知道理之正專察為明惟求僥倖之福以禍人而不知循環報復遂使
正復化而為奇善復化而為祅人之昏迷其蔽固如斯已非一日矣是以聖人之治方義而不攫人
廉稜而不傷物內直而不外肆含光而不衒耀賞罰雖設而不用故能使奇者正祅者善轉禍為福
而無缺缺之弊也。
<other>守道第五十九章</other>
治人事天莫如嗇夫唯嗇是謂早復早復謂之重積
德重積德則無不剋無不剋則莫知其極莫知其極
可以有國有國之母可以長久是謂深根固蒂長生
久視之道。
（此一章示久視之道要當以嗇守為主的意思治人者吾朝所為也事天者夜必焚香以告于天也
莫若嗇者不敢告者天敢為也夫惟不敢為是謂不遠復不遠而復則所復寧不早乎夫人本有之
德性日日營為精時以耗誠能嗇而早復則德日益以充德既日益以充則至德之人也至德者恚
火不燒愛水不溺魔王兵刃不能加損又何所往而不勝哉既無所不勝則孰知其極雖有九垓八
埏亦不得而累之可以有國矣能嗇能復者有國之母也得母知子知子守母則沒身不殆安有不
長久者耶然則守嗇之道謂非細故也實乃深根固蒂長生久視之道也精神者生之根嗇而藏之
則根深而生長矣長生者視之蒂衛而保之則蒂固而久視矣）。
<other>居位第六十章</other>
<pb n="293"/>
治大國若烹小鮮以道蒞天下其鬼不神非其鬼不
神其神不傷人非其神不傷人聖人亦不傷之夫兩
不相傷故德交歸焉。
（聖人亦不傷之之字一作人以下德交歸焉觀之作之字是之指神而言此一章言為民上者宜以
道治天下不可多事擾民的意思治大國者唯施設有作有為為可畏攪擾則亂就譬如烹小魚一
般一攪擾則糜爛不堪也以無為常道臨蒞天下者雖有鬼魅陰魔異術神奸無所用巧矣然而非
特有道者拒絕之使不神耳設使神也邪不勝正詎能傷害于人乎不是神不能傷害于人以聖人
在位者無為無作無害神之心而神亦不敢越理犯分以欺聖是兩不相傷也夫唯兩不相傷故聖
歸德于神神歸德于聖兩相交歸而民自化矣）。
<other>謙德第六十一章</other>
大國者下流天下之交天下之牝牝常以靜勝牡以
靜為下故大國以下小國則取小國小國以下大國
則取大國故或下以取或下而取大國不過欲兼畜
人小國不過欲入事人夫兩者各得其所欲故大者
宜為下。
（此一章言謙下為德根本為上者宜以謙德服人心的意思海之能為百谷王者以其善下之也治
大國者能屈尊就卑則所歸者眾故大國者如海居下不擇細流則天下交合而匯歸之也天下之
交比猶牝牡牝陰也能柔弱卑靜而不唱牡陽也能剛強高動而多躁卑靜身後老高動物先摧故
牝常以靜勝牡者蓋是以靜為下面躁自不能勝而反附之矣大國下流天下交歸亦如斯矣故大
國之君能謙下小國則可以取小國來歸小國能謙下大國則亦可以取大國不害以大就小其德
愈廣以小事大理無不順或下謙德以取義之所在小當歸大或下守柔而取理合如是只宜自保
大國之下者不過是兼愛畜養于人而人自交歸小國之下者不過是欲順承上意而得自護也夫
大國小國此兩者上遜下順各得其所欲也凡小者易為下大者難為下故大國者更宜為下也）。
<other>為道第六十二章</other>
道者萬物之奧善人之寶不善人之所保美言可以
市尊行可以加人人之不善何棄之有故立天子置
三公雖有拱璧以先駟馬不如坐進此道古之所以
貴此道者何不日以求得有罪以免耶故為天下貴。
（奧藏也天子人君也三公大師大傅大保也拱璧合拱之璧駟馬一乘之馬也執拱璧將命曰先得
得寶也指善人說免罪自保也指不善人說此一章言道為身寶當自重的意思凡天下之物無有
不備于道也故道乃萬物之藏言道無所不容善固在道中不善亦在道中也賢善者以道為寶故
樂得其得不賢善者非道莫保故樂免其罪由其根于人心之自然無使之者故言依于道則其美
可市聽之者眾行依于道則其德可貴迥異于人苟非人心之自然則言而不從行而不應矣由人
各根于道也設不幸違道而限于不義則聖人亦何忍棄之故立天子以道化民置三公以道佐人
主非苟利其富貴也蓋不欲棄人于不善還以此道善之而已使雖有合拱之璧將命面先駟馬以
奉君不如出一善言建一善行以佐人主使天下之人不限于不義則其利豈小補哉如孟子謂我
非堯舜之道不敢陳于王前是也由其以道佐主覺民是謂坐進此道古之所以貴重斯道者何也
以其果毅于道不擇日而求善人得之以為寶不善人遵修之亦可以保其無罪因此之故所以為
天下人之所貴重也。
<other>恩始第六十三章</other>
為無為事無事味無味大小多少報怨以德圖難於
其易為大於其細天下難事必作於易天下大事必
作於細是以聖人終不為大故能成其大夫輕諾必
寡信多易必多難是以聖人猶難之故終無難。
（為營為也純甫曰人皆有所為聖人亦人耳獨無所為乎但眾所為者有為之事聖人所為者無為
之道此其所以異也事所為之條件也味所為之理趣也作起也此一章言大從小起難從易主要
應之以無心勿期必于物的意思息參註為無為則己不勞事無事則人不煩味無味則物不費世
所謂大小多寡者以形言也聖人遊于形器之外故大小多少等而為一夫大小多少尚等而一之
又況于恩怨報施之間乎吾所為所施者唯德而已豈知其有所怨有所報者哉既無恩怨報施之
別又無大小多少之異其于天下之故豈有心于為之哉事難必求易大必由細自易而往則難者
亦易自細而行則大者亦細是以聖人究竟不為大而大必歸之者由其無心也唯其無心于事故
未嘗先事而期于物豈若世之小夫己未為而先喏事至而多易先喏則必寡信多易則必多難聖
人于事未至則常若難之非難之也不以我期必于物故若難之惟其難故究竟無難為之事。
<other>守微第六十四章</other>
其安易持其未兆易謀其脆易破其微易散為之於
未有治之於未亂合抱之木生於毫末九層之臺起
於累土千里之行始於足下為者敗之執者失之聖
人無為故無敗無執故無失民之從事常於幾成而
敗之慎終如始則無敗事是以聖人欲不欲不貴難
得之貨學不學復眾人之所過以輔萬物之自然而
不敢為。
（此一章言守微以無為為貴無為以自然為宗的意思凡有身有家有國者當安泰之時而持守之
則易及其既危險也而持守之則難矣未有形兆之時而圖謀之則易及其既萌動也而圖謀之則
<pb n="294"/>
難矣其脆易破則不可使至于堅大而難破其微易散則不可使至于彰著而難散物皆然心為甚
通諸其心則于身于家于天下無難矣安也未兆也正是為之于未有也脆也微也正是治之于未
亂也合抱之木生子毫末大生于小也九層之臺起于累土高起于下也千里之行起于足下遠起
于近也為之于未有治之于未亂其本末常如斯也為未有則是無為而為治未亂則是無治而治
也既有而為之則為之欲成而反敗之既亂而治之則執之欲固而反失之也是以聖人為之于未
有則我固無為也故無敗治之于未亂則我固無執也故無失民之從事常在既有之後故至于幾
成而敗之以不知其本故也使知大生于小高起于下遠始于近慎終如始則無敗事也是以聖人
欲眾人之所不欲小也下也貧賤也不欲眾人之所欲大也高也富貴也故不欲者聖人欲之難得
之貨聖人不貴也學眾人之所不學見小也守微也謙卑也不學眾人之所學侈大也進顯也過高
也故不學者聖人學之眾人之所過聖人反是也如斯欲不欲學不學即凡天下之物各安乎性命
之常無有不得其所者而孰敢有為有執哉此所以合道之自然而不敢有為也）。
<other>淳德第六十五章</other>
古之善為道者非以明民將以愚之民之難治以其
智多以智治國國之賊不以智治國國之福知此兩
者亦楷式能知楷式是謂玄德玄德深矣遠矣與物
反矣乃至於大順。
（楷模也式法也下徹曰深旁周曰遠反乃順者司馬曰物情莫不貴智而有玄德者獨賊之須反于
物乃順于道此一章言為民上者宜反物順道以化民民始獲福的意思眾人昭昭我獨若昏眾人
察察我獨悶悶我愚人之心也哉古之善為道者在己若此則推之于民也固非明之將以愚之也
明之者何察察昭昭也愚之者何若昏悶悶也民之失性居華而去實故智多而難治誠欲治則去
智與故鎮之以無名之朴則彼將自化而以智治之適所以亂之也蓋不識不知順帝之則治國而
以智是有智有識逆帝之則矣逆則為賊故曰國之賊治國而不以智無介然之知無益生之祥則
有國之母可以長久矣故曰國之福知此兩者不以智固可以為法以智亦可以為誠故曰亦楷式
苟知楷式而不違其德可謂玄矣德而至于玄則深而不可測遠而不可量豈智知識識情意之所
及哉故曰與物反矣有德者唯其與物反始與道合而至于大順。
<other>後巳第六十六章</other>
江海所以能為百谷王者以其善下之故能為百谷
王是以聖人欲上民必以言下之欲先民必以身後
之是以聖人處上而民不重處前而民不害是以天
下樂推而不厭以其不爭故天下莫能與之爭。
（王之為言天下所歸往也此一章言為民上者宜以謙德益民而民自推尊的意思江深海闊之所
以能為百川所歸往者何也以其能卑下于百川故所以為百川之所歸往也是以聖人則之欲上
于人乃以孤寡不穀之言卑下之欲先于人乃謙退其身而遜讓之是以聖人雖處在民上于己不
自尊貴而民亦不知有君可尊可貴雖處在民前不見有民可先而民亦不見有君可爭可害聖人
之于民也自忘忘民上下相忘是以天下之民愈愛重推尊而不厭蓋以聖人能處眾人之所惡而
不爭故天下之民誰能與處下之道爭耶故聖人所以為天下貴也。
<other>三寶第六十七章</other>
天下皆謂我大似不肖夫唯大故似不肖若肖久矣
其細我有三寶持而寶之一曰慈二曰儉三曰不敢
為天下先慈故能勇儉故能廣不敢為天下先故能
成器長今舍慈且勇舍儉且廣舍後且先死矣夫慈
以戰則勝以守則固天將救之以慈衛之。
（此一章言三寶為道中之最大人人咸具各自保守的意思盡天下人咸言我道大何所謂大哉夫
道之大也非言嘿可載汎兮其可左可右無乎不在者也若肖言言亦小若肖嘿嘿亦小若不肖言
言能顯道若不肖嘿寂然不動感而遂通誠不可為喻擬似不肖焉耳寧不謂之大歟夫惟大不可
為比故擬似不肖設若是有物可肖則其道屬物安能大久矣其細矣蓋吾道大者有三乃吾人至
寶也是世人之所不能持我能保惜而長存不失則幾于我道大也一曰慈愛人如愛己也二曰儉
節己不取人也三日不敢為天下先謙退自保不恃強梁也夫慈愛類柔弱而柔能勝剛弱能勝強
是能勇也節儉為不費用之不可既是能廣也謙退後人而不先人聖人用之則為官長者皆自我
者也是能成器長也此三寶者聖人之所恃以自保者也今若捨慈愛而尚勇敢捨儉節而尚奢泰
捨謙退而欲先人則剛強者死之徒矣何以自保耶夫以軍旅之事觀之設不得已而用兵亦以慈
忍不殺為念仁者無敵不戰自勝設有土可守而用民亦以慈愛不苛為懷民心同德不令自固信
知此慈又今之所急也天將救斯民於水火也必使有慈者出而衛護之慈又儉先之最大寶中之
寶也即至道也故日我道大似不肖。
<other>配天第六十八章</other>
善為士者不武善戰者不怒善戰勝者不與善用人
者為下是謂不爭之德是謂用人之力是謂配天古
之極。
（古者車戰為士甲士三人在車上左執弓右持矛中御車掌旗鼓皆欲其強武戰卒七十二人在車
下蓋至爭者惟兵故借之以明不爭之德也羅什曰心形既空孰能與無物者爭此一章言配天之
道貴守柔不爭的意思今之為士者多尚武強梁者死之徒也善為士者常行之以怯而不武今之
戰者多出于怒多怒必嗜殺人嗜殺人者天必殃之善戰者不輕用其身而不怒今之勝敵者不能
無我而不爭有我而爭未必勝矣善勝敵者無我而不爭今之用人者多競上而不謙下驕奢倨傲
<pb n="295"/>
而人不服從善用人者謙下而不高凡體道者能不武不怒不爭則天下莫能與之爭是之謂不爭
之德也體道者能下人人人樂為之用而不自用是之謂用人之力也體道者德而不爭力而用人
則我無我爭無爭用無用而與天合德則何所往而不宜耶是之謂配天古之極也）。
<other>玄用第六十九章</other>
用兵有言吾不敢為主而為客不敢進寸而退尺是
謂行無行攘與臂仍無敵執無兵禍莫大於輕敵輕
敵幾喪吾寶故抗兵相加哀者勝矣。
（用兵有言古兵家有此言也下行戶割反行列也仍就也因也詩曰仍執醜虜兵五兵戈矛殳戟干
也幾平聲喪失也抗舉也林希逸曰此章全是借戰以喻道推此則書設喻處其例甚明此一章言
玄用之妙要無心應物的意思古用兵有曰主者有心造事吾不敢獨任自為專主也客者無心應
敵與眾和同吾敢為之進則有心于爭雖寸吾不敢強進也退則無心干爭雖尺吾亦不敢輕退也
苟無心于爭則雖在軍旅而不見有行列可行不見有臂膂可攘不見有抵敵可因不見有兵刃可
執而安有用兵之咎也無心者何即所謂有慈之寶也故聖人以慈為寶輕敵則輕戰輕戰則輕殺
人輕殺人則喪失其所以為慈之寶也故凡舉兵兩敵相加之際若出于不得已而有不嗜殺人之
哀心者是有慈寶也有寶者天與人歸雖欲不勝不可得矣）。
<other>知難第七十章</other>
吾言甚易知甚易行天下莫能知莫能行言有宗事
有君夫唯無知是以不我知知我者希則我者貴是
以聖人被褐懷玉。
（宗者族之總也道者事之總也此一章言知行不易無知始貴的意思仁者仁智者智百姓日用而
不知豈果蠢然不知哉自昧而不知也德輶如毛民鮮能舉之豈頑然不能行哉自昧而不能行也
吾所言者日用飲食之際極易知動靜營為之間極易行而天下之人反自迷惑而不能知不能行
其奈何哉第至人發一言必有根宗行一事必有君主非思慮之所可及夫唯無思也無為也則幾
于道而知我也人不能無思無為豈易知我也耶知我者若多則我亦不足貴是以聖人被褐懷玉
外雖與人同而中心實與人異也）。
<other>知病七十一章</other>
知不知上不知知病夫唯病病是以不病聖人不病
以其病病是以不病。
（此一章言不知與知二俱是病滌除玄覽始可無疵的意思知妄知也不知真知也人能即妄知以
了真知而不撥波覓水非上士而何即知了不知固上矣而不知不知與知皆病也何也真即是妄
而真猶存水即是波而水猶在金屑雖貴落眼成翳滌除玄覽始可無疵故曰不知之與知皆病也
夫唯了此不知與知二者俱是病則是天地間第一等完人何病之有故曰是以不病聖人之不病
不外此理也以其了此不知與知二俱是病而玄覽盡除故所以不病而無瑕疵矣）。
<other>愛巳第七十二章</other>
民不畏威大威至矣無狹其所居無厭其所生夫唯
不厭是以不厭是以聖人自知不自見自愛不自貴
故去彼取此。
（此一章言為民上者當省刑薄斂愛民如愛己的意思民之所以不怕死者何蓋由為民上者恃高
自貴而無慈讓淵容之心政網刑煩大威太過民反視為泛常而不畏懼矣倘為民上者肯闊大心
地如希韋氏之國黃帝之囿不狹小其居肯株柷其形任為鼠肝任為蟲臂不厚養其生如此而國
足民足有餘矣夫唯為民上者不厚養其生苛剋取民以自足是以民亦不厚養其生而不欠上和
下睦何威可畏之有是以聖人自知不自見不彰己德為天下渾其心也自愛不自貴去奢去泰為
天下遠其害也故去彼狹居自見厭生自貴而取此自知自愛含德為式而民心自正也胡用威畏
為耶。
<other>任為七十三章</other>
勇於敢則殺勇於不敢則活此兩者或利或害天之
所惡孰知其故是以聖人猶難之天之道不爭而善
勝不言而善應不召而自來繟然而善謀天網恢恢
疏而不失。
（殺猶死也利謂活害謂殺惡去聲繟音闡舒緩也一作默不言也一作坦不爭之意此一章言惡人
不知天惡之故特以不爭善勝曉之的意思剛強者死之徒敢作惡者也柔弱者生之徒不敢作惡
者也此兩者或敢而生或敢而死或不敢而生或不敢而死因斯之故則敢為惡者得而借口曰天
道恢大多疏失惡人無有報應而不知天之所惡深昧難測豈膚見淺識者知其故哉雖天縱之聖
生知之人猶莫測天之所惡之故況其他耶天之惡人不以力爭非如人之惡人以力與爭而天自
能勝人天非如人之惡人以口與言而其應聲如響其報應之速不待召之而自來至惡有惡報雖
有智計不可逃免天雖無心坦然平易而巧于報應有非人謀之所能及此不爭不言不召坦然天
網恢恢廣大似若疏而不密然善勝善應自來善謀未嘗失一惡人使漏其網者此天之所惡其故
蓋如此）。
<other>制惑第七十四章</other>
民不畏死奈何以死懼之若使民常畏死而為奇者
吾得執而殺之孰敢常有司殺者殺夫代司殺者殺
是謂代大匠斲夫代大匠斲希有不傷手矣。
（此一章言為上不可恃刑以臨民的意思民之所以不畏死者蓋由政煩刑重民無所措手足知其
<pb n="296"/>
無可逃生之地而民反拼死不怕雖勉強以極刑恐之亦無益也云何以死懼之而欲使其畏死乎
若使民果畏死有為奇者執而殺之則殺一人足以為治矣然愈殺而愈不可禁則刑之不足恃也
明矣秦人用法嚴其網密而姦究不勝漢用法疏網漏吞舟之魚而天下歸于漢此亦足以見矣天
道福善禍淫是有司殺者于冥冥之中殺之一定不可逃也為上者若不明司殺自然之理而必要
代司殺者之權強以殺人就是那代大匠者斲一樣夫代大匠斲者不出自然本不會斲而勉強代
之鮮有不自傷其手者手即身也恃刑臨民者亦猶是也司主也主殺者即無常也）。
<other>貪損第七十五章</other>
民之饑以其上食稅之多是以饑民之難治以其上
之有為是以難治民之輕死以其求生之厚是以輕
死夫唯無以生為者是賢於貴生。
（稅租也純甫曰無以生為者賢于貴生即吾無吾身吾有何患之意此章之言由麤及精要歸其重
于此耳此一章言為上者當損己益民勿貪生以損民的意思吾教言貪嗔癡為三毒而貪居首儒
教三戒戒之在得一也世有貪財利貪祿位貪闢土地者皆貪生也因貪生之故廚有肥肉廄有肥
馬民有饑色野有餓莩用是看來可憐無限河邊骨盡是深閨夢裏人又詎僅饑而已哉上多取則
民貧上有為則民亂必然之理也是以饑饉者何上多取之故也是以難治者何上有為之故也我
欲厚其生則不顧人之生我厚而彼薄彼安得不輕死以厚生是以輕死者何上求生之厚之故他
聖人之于生蓋不得已彼視其生若無以生為也豈肯厚吾之生以奪人之生＆unrec;是之謂賢于貴生。
<other>戒強第七十六章</other>
人之生也柔弱其死也堅強萬物草木之生也柔脆
其死也枯槁堅強者死之徒柔弱者生之徒是以兵
強則不勝木強則共強大處下柔弱處上。
（脆軟也徒類也合手曰共又其伐之也處上聲此一章言學道者要以守柔為主的意思道之為物
無形而不爭唯至柔略幾于道而人未之喻也故以有形喻之人能柔和軟弱必竟長久而生人若
堅剛強暴必竟夭折而死就如那木生時柔脆死時枯槁一樣用此而觀有形者亦以堅強而死柔
弱而生何況無形之道而不致柔弱其可得乎蓋死之類無不由于剛狠強暴生之類無不由于柔
和軟弱此必然之理是以兵強則恃之而驕敵國之所以謀也我驕而敵謀所以不勝也木強則伐
之所以共而舉之也又以定位而言天以氣在上地以形在下氣則柔弱形則堅強臣以有為事上
君以無為畜下有為則堅強無為則柔弱堅強居下柔弱居上物之理也然則柔弱必能勝剛強可
知矣）。
<other>天道第七十七章</other>
天之道其猶張弓乎高者抑之下者舉之有餘者損
之不足者與之天之道損有餘而補不足人之道則
不然損不足以奉有餘孰能有餘以奉天下唯有道
者是以聖人為而不恃功成而不處其不欲見賢。
（不欲見賢晦德含章之意此一章言人當法天道之自然以適其平的意思天道虛玄廣大叵測用
物略喻其由張弓也乎張弓之道既高者降抑之使卑既下者升舉之使高咸是有餘者損減之不
足者補益之也天之道陽氣本高而降之使下陰氣本下而升之使高亦該是損減有餘以補益不
足裒多益寡稱物平施而已此自然之正理也就如那張弓的道理一般人之道則反是全是損減
民之不足以奉君之有餘虛者愈虛實者愈實民貧君不能獨富此豈理也哉孰能損己有餘以奉
天下博施濟眾必也聖乎唯有道者始能耳是以聖人能以己有餘而奉人不足故其能下及萬物
而＆unrec;恃其能功蓋天下而不居其功利澤施于天下而不欲見賢惟有道者始能如此耳。
<other>任疆第七十八章</other>
天下柔弱莫過於水而攻堅強者莫之能勝其無以
易之弱之勝強柔之勝剛天下莫不知莫能行故聖
人云受國之垢是謂社稷主受國之不祥是謂天下
王正言若反。
（此一章言學道者貴守柔又要當體認力行的意思天下之物唯水為能水利萬物而不爭處眾人
之所惡流行坎止鑽山透石動地移山無有能先過得他者何也以其水性至卑至柔亙古亙今不
遷不變故幾于道也夫柔之所以勝剛弱之所以勝強即凡天下之人是誰不知之哉但以天下之
人雖知之而莫有一人效法于水者信乎得守柔之道能確實體認者非聖人不能也是以聖人有
言受國之垢浼能含恥忍辱者可以託于天下是謂社稷主也受國之凶殃流言訕謗者可以寄于
天下是謂天下王也垢與不祥眾人之所惡孰為之爭非守柔聖人不能受天下之人是那一個就
輕易曉得受垢受不祥為正言也耶眾人之所愛者淨與福也與茲反矣故曰正言若反）。
<other>任契第七十九章</other>
和大怨必有餘怨安可以為善是以聖人執左契而
不責于人有德司契無德司徹天道無親常與善人。
（此一章言大怨不可和宜法天守道而天自祐之的意思大怨如鄰國累世征＆unrec;不絕積怨深厚者
如此之類豈可和乎勉強求和者是示之以怯而誘敵其慘傷有不可勝言者故所以道和大怨者
必有莫測之餘怨安可以和怨為善道哉有德者則不然是以聖人一味以天道自持就如執左契
一般自有個不言不語的公道先生在那裏要費多少口水與他說和調合耶執右契者來一見左
契自不言而喻嘿自心休也責人奚為故有德的人惟主契若昏無德之人唯主徹察察天之道不
言而善應不爭而善勝常恢大而無失不疏遠惡人而惡人自疏遠必無餘殃不親愛善人而福祐
自歸善人必有餘慶矣詩曰皇天無親惟德是輔此之謂也季而謂執左契如展喜犒師見齊侯齊
<pb n="297"/>
侯曰爾國何恃而不保聚喜曰恃先王之命成王盟曰世世子孫無相害也載在盟府我邑不保聚
者恃此耳齊侯乃還是也展喜不唯能執左契而且善處不爭之道矣）。
<other>獨立第八十章</other>
小國寡民使有什伯人之器而不用使民重死而不
遠徙雖有舟輿無所乘之雖有甲兵無所陳之使民
復繩結而用之甘其食美其服安其居樂其俗鄰國
相望雞犬之聲相聞民至老死不相往來。
（漢書詔天下吏舍無得置什器顏師古曰五人為伍十人為什則共器物故通謂什伍之具為什物
不用者無往來免儲待省徭役也舟輿甲兵舉其重者言之樂音洛望音忘相望相聞近也道足則
無事咨詢財足則不相乞假此一章言國大事煩民姦吏詐為民上者宜復古風以為政的意思小
國則政不煩寡民則俗尚質使有十人所共什器百人所共伯器而無所可用使民樂生遂性能重
死而安土無求不遠徙焉上既無為不擾下既安土尚質雖有舟轝什伯之器不相往來亦無因可
乘雖有甲兵民各重死不相防害亦無因可敵能如此庶幾可復古也使民尚賢而不尚文捨棄書
契之俗而復用古結繩之風各自耕自食而不嗜味各自織自衣而不營為各安分居處而不好奢
泰各逍遙善俗而不事塵囂鄰國不遠目相矚望而對境無心雞鳴犬吠耳相聽聞而諠譁不入民
心淳朴不詐不求有終其天年而無相來往者其上古之風人人相忘乎道術乃如斯也）。
<other>顯質第八十一章</other>
信言不美美言不信善者不辯辯者不善知者不博
博者不知聖人不積既以為人己愈有既以與人己
愈多天之道利而不害聖人之道為而不爭。
（此一章言不積之道原從性分中流出的意思老子道德五千言誠信實體道之言也言言咸從心
地流出非飾說也設使華而不實人豈崇信之哉誠至善契理之言也言言俱自性分中來非言議
之可及也設使擬之而後動議之而後言又詎能善後于今日而自天子以至于庶民咸得而溥利
之哉此五千言也只可以嘿會而不可以智察世智辯聰者流欲苦其心志以求通紆之甚矣嘿契
此道者順理自然而非博學廣博以求通者執文拘字杜蔽悟機而反不知也此五千言也豈是博
采積學而始言也耶殊不知皆聖人不積之言也不積者何若沖而已若沖則大盈也盡底以為人
君佐人君為堯舜之君己愈有而不竭盡底以與斯民拯斯民為堯舜之民己愈多而不欠寧有限
量哉斯不積之道即天之道也唯利養萬物而不傷害斯不積之道即聖人之道也唯為無為而不
爭競斯不積之道所以為玄為妙為天下貴矣
瓊水季雲胡嶦　擬　聖公道德經註解頌云厥惟猶龍玄著超超代爭箋譯家樹幟標譬彼堅
白同異互囂　我師藏眼抉微洞要發蒙啟覆日月為昭假漢帝而研覽奚河上之問遙。
道德經順硃卷下（終）

<other>東山破峰重禪師語錄敘</other>
破峰重禪師慧覺先兄嗣也干蜀鼎沸之際就鑊湯
爐炭裏轉大法輪向塵勞中作大佛事而無榮無辱
為宰官護法之所推重匪得無畏智無礙辨詎克如
是師子吼耶可謂有本矣有嗣慈雲自南浙還捃摭
師稿授余余目之見其頌三頓棒云三頓棒頭為小
孩破家鉤賊甚奇哉家財耗盡猶還可過後誰知要
活埋又頌婆子燒庵云萬仞峰高久結冰寒巖花卉
杳無音就中幸有陽和力九曲黃河徹底清目至此
驚喜并集不憶酒肉之門而猶有斯人第憾其福不
逮慧未久行雙桂之道而早夭咄是何言歟茲錄半
偈以災梨面目長年而現在。
康熙二十二年孟春月補天日蜀渝華巖季而關聖
可德玉敘。

<other>破峰重禪師語錄目錄</other>
序文
上卷
上堂
小參
下卷
舉古
拈古
頌古
牧牛頌
印偈
像讚
示眾
機緣
入室
<pb n="298"/>
塔銘

<sarticle><article>東山破峰重禪師語錄卷上</article></sarticle>
嗣法門人傳慧等編
<other>住嘉定州龍驟禪院語錄</other>
乙未年闔郡文武官紳等請就本寺開堂。
師陞座祝聖畢末後拈香云此瓣香刀斫不破斧劈
不開黑漆漆明歷歷絕纖毫沒縫隙至幽微甚秘密
爇向爐中耑申供養傳臨濟正宗第三十二世本師
上慧下覺和尚用酬法乳之恩斂衣就座上首白椎
云法筵龍象眾當觀第一義問如何是主中賓師云
盲人夜穿鍼進云如何是賓中主師云隨處得安樂
進云賓主不立時如何師云秋江一色問身猶未動
意如電光和尚作麼生師云亂走作麼進云未走時
如何師云失卻腳跟乃云一條拄杖子三世諸佛也
沒奈何歷代祖師也沒奈何山僧今日拈提在手好
肉剜瘡若向未陞座已前覷透猶是鈍漢及至葛藤
有甚交涉遂以拄杖連卓兩下上首白槌竟下座。
結制上堂問如何是體中玄師云秋江月正圓進云
如何是妙中玄師云杲日耀當天進云如何是玄中
玄師云不犯舌頭尖乃云火爐頭句甚分明盲龜跛
鱉瞎眼睛原是他年陳種子一回拈出一回新即今
紅爐大設煉聖煆凡王居士來山瓣供請山僧打無
皮鼓吹沒孔笛唱無生曲調且道還有知音者麼若
將耳聽終難會眼底聞聲方始知下座。
上堂問如何是踞地獅子師云狐狸絕跡進云如何
是獅子吼處師良久云聞麼進云如何藏身師打云
欲隱彌露問如何是第一義師云未開口前早領三
十棒乃云若道第一義諦三世諸佛全道不著歷代
祖師不能覷透若向空劫已前契會猶是落二落三
即今眾居士至山瓣供請山僧說些無味之談正是
落七落八且道第一義意旨在甚處振席下座。
上堂禪道佛法聽著耳聾覷著眼瞎山僧偶應眾居
士請自慚唇訥言遲聊舉一則古人葛藤以塞來命
先哲有云佛法若無靈驗難救三種病人患聾者與
他語言三昧他又不聞盲者與拈槌豎拂他又不見
啞者使他開言吐露他又難說古人雖然有此話端
亦是妄生節目山僧遇明眼者只令教瞎耳聰者只
令教聾能言者只令教啞且道與古人是同是別。
上堂眾檀越向般若會中深探智種大興善心手擎
忠義劍戟胸藏佛祖靈符鏗鏘法門股肱王室且道
畢竟意旨如何將軍有八面威風知識具通身手眼
喝一喝下座。
師誕日上堂三十年來個匹夫如今冒上祖師圖無
量劫來冤債業飲氣吞聲受塗糊諸方追宗薦祖山
僧惟打口鼓歷劫冤親多生父母向拄杖頭上現大
人相放大光明大眾且道報恩一句如何道問和尚
正當降誕之期有何祥瑞師云一鼻透青天進云十
方世界正是放光現瑞之時恰當在甚麼處師云七
通八達問日用現前事如何師云荊棘叢中忙躑足
明月村裏休留連進云萬象總歸一師徵云如何是
一進云水底明月現杲日正當陽師云月落後如何
僧擬議師便打乃云三世諸佛捐頭尾歷代祖師盡
攢眉一莖拄杖頻拈弄普報群恩慶無餘卓拄杖一
下下座。
佛成道日上堂祖令當行十方坐斷吹毛微舉凡聖
潛蹤今日釋迦老漢成道之期若言有道可成埋沒
釋迦若言無道可成辜負自己且道就中還有別幽
微定邪正者麼出來與老僧相見問答罷乃云禍胎
出自老胡惡因起於壁觀殃及人人空盤打算若是
上流未舉先判怎奈韓盧東走西竄且道還有得定
者麼男兒自有翀天志不向他人行處行。
上堂山僧未涉唇吻眾兄弟癡癡獃獃及至登座諸
<pb n="299"/>
人立問立答向舌根下覓討端倪曾不聞古人有言
問在答處答在問處猶是向葛藤窩裏打輥終無了
期各各向未涉唇吻已前一一自己胸襟流出蓋天
蓋地自然風行草偃水到渠成喝一喝。
上堂問如何是最初句師云杲日出時光滿地進云
如何是親切句師便打進云如何是轉身句師又打
乃云前三三與後三三珍重禪人仔細參參到忘功
絕跡處踏碎銀山夜過關且道還有過得關者麼喝
一喝下座。
上堂祖師心印狀似鐵牛之機去即印住住即印破
只如不去不住印即是不印即是良久云這個無紋
印子若天若人若凡若聖未曾移易一絲毫許因甚
麼諸人不會只為分明極翻令所得遲。
解制上堂結制時一場懡㦬解制時一場懡㦬未結
未解時一場懡㦬且道平穩一句作麼生道本來無
一事何處有干戈。
<other>住資陽縣佛興禪寺語錄</other>
師在嘉定受資陽縣眾居士請住佛興師至三門以
拄杖點三下云前三三後三三兩兩三三一串穿拄
杖點開精徹眼徐行踏破趙州關遂進佛殿云冤有
頭債有主無量劫來曾觸忤今朝特地起狼煙甜者
甜兮苦者苦遂拜云屈屈至座前以拄杖擊座云須
彌燈王曾居山僧今日當坐雖然如是也是將錯就
錯便陞座拈香云此一瓣香爇向爐中耑申供養本
師釋迦牟尼佛及歷代祖師又拈香云此一瓣香爇
向爐中端為祝延　今上
皇帝萬歲萬歲萬萬歲末後拈香云此一瓣香乃第
二回拈出爇向爐中耑申供養傳臨濟正宗第三十
二世上慧下覺本師大和尚用酬法乳之恩上首白
槌竟問答罷師乃云釋迦老漢設三期以調心架紅
爐而煉士且道心作麼生調士作麼生煉良久頌云
鱉鼻蛇頭直捷通鋒鋩點處絕羅籠胸中佛祖機關
盡凡聖一齊列下風喝一喝下座。
上堂師以拂子左邊敲禪床云於此會得松直棘曲
鶴長鳧短大地坦平頭頭顯現右邊敲禪床云於此
會得三世諸佛盡在汝等諸人腳跟下放光動地歷
代祖師盡在汝等諸人胸襟裏縱去奪來以拂子於
空中畫圓相云於此會得堪與諸佛把手共行堪與
祖師同一鼻孔出氣復以拂子擲下云於此會得盡
大地人亡鋒結舌天下善知識藏身無所且道利害
在甚麼處。
上堂師默然據座良久高聲云大眾不得妄生穿鑿
劈口掌云口是禍門下座。
上堂囫圇一句語開口不周全縱撩拄杖子也是矢
加尖且道就中還有道得全者麼不妨出來與老僧
相見一僧出喝一喝問云臨濟一喝分賓主學人這
一喝還分得賓主也無師便打問路逢達道人不將
語默對畢竟將甚麼對師云速退速退進云如何是
直捷為人處師云杖長七尺乃舉風穴垂語云若立
一塵家國興盛不立一塵家國喪亡恁麼說話大似
劃作兩橛普重則不然若立一塵也未興盛不立一
塵亦未頹喪更有一頌分明舉似連卓拄杖云看取
看取。
上堂山僧重重絡索錯下幾許註腳檢點將來全無
煞合且道如何是有煞合一句天上有星皆拱北人
間無水不朝東。
上堂一句全提無聖無凡無向背磨礱赫奕絕空絕
色絕羅籠透網金鱗休憶禹門栖舊岸玲瓏達士直
須透過上頭關且道就中還有透關者麼良久師復
舉馬祖見百丈來豎起拂子丈云即此用離此用祖
掛拂子於繩床角祖云汝向後開兩片皮如何為人
丈亦豎起拂子祖云即此用離此用丈掛拂子於舊
處馬祖震威一喝百丈從空放下然先哲若無頂門
<pb n="300"/>
正眼肘後神符怎得輝騰今古然雖如是山僧檢點
將來也是憐兒不覺醜。
臘八日上堂山僧本來無說應個因緣時節提起者
段根由不得不容饒舌釋迦初生打失腳跟周行七
步分明錯路睹星成道望空啟告末後拈花通身泥
沙更示雙趺轉見塗糊山僧看來正是時清大盜復
有臨濟德山種種阿師起模畫樣倚草附木弄鬼眼
睛正是賊中細作今日撞著山僧以拄杖一時穿卻
鼻孔拋向諸人面前出氣不得且道眾中還有為釋
迦老子臨濟德山出得氣者麼擲拄杖云一齊捉敗
了也阿呵呵便下座。
<other>住順慶府香積禪院語錄</other>
師自丙申歲歸南邑受守道王廷郡侯洪其清請住
香積禪院師入院陞座拈香祝聖畢末後拈香云此
瓣香二十五年費盡辛勤今朝乃第三回拈出爇向
爐中耑申供養傳臨濟正宗三十二世本師慧覺大
和尚用酬法乳之恩上首白槌竟一僧出默然而立
師云裝死賣活作麼僧喝云第一義諦當下粉碎了
也且道如何相見師云用第二杓惡水作麼進云恁
麼則庭前翠柏千年古點綴青松與白雲師云猶是
第二頭進云狼藉枯枝花更香師云放過一著乃云
未到香積口早生塵偶遇護法請開爐鞴只得開兩
片皮為諸禪人舉揚法化且道還說心說性得麼說
玄說妙得麼論機論境得麼論實論虛得麼總不與
麼也是貧兒思舊債畢竟意旨如何萬邦有道歸王
化四海歌謠賀太平。
上堂自住東山四載餘未曾提著祖師機今朝幸遇
知音客不覺通身入水泥山野年來將祖道佛法一
齊放下格外風騷頓絕幾先斯時逢本然禪客臨山
瓣供露格外風開人天眼使聖道之通衢作衲僧之
巴鼻然雖如是山野仍將數十年來一段風光盡忘
於廛市家國祖佛機宜悉潛於果城舊地即今雖則
拈弄鋒鋩貴在未舉已前討個下落還委悉麼良久
云納被幪頭萬事休此時山僧都不會。
原任鄰水邑侯劉燦設齋請上堂僧問道玄參馬祖
豁開心地裴休訪希運洞徹本根劉護法今日飯僧
未審以何相為師云昨夜文星從天降祥雲原自日
邊來進云人人共唱無生曲個個俱彈沒絃琴師云
兩輪日月垂交互草木昆蟲盡揚眉進云四海狼煙
俱掃盡萬邦直教樂昇平師云鵰弓已掛狼煙息鼓
腹謳歌運化神進云幸逢證據師云不必道破乃云
釋迦不說說毗嵐猛風吹海烈迦葉不聞聞青山只
得輾微塵留下一轉語舌頭在口裏千古鎮乾坤山
河大地日月星辰今朝金湯劉護法至香積寺中恰
似紅爐添炭正所謂不昧靈山親囑扶揚末運頹綱
手攜仲尼日月胸藏佛祖靈符鏗鏘法門股肱王室
為瑞為祥為龜為鑑且道還有知端的意旨者麼昔
日龍蟠為甘雨今朝果熟故園香。
上堂舉昔日有一婆子供養趙州請州轉藏州下禪
床繞一匝云藏已轉畢婆云我請轉全藏如何只轉
得半藏且道如何是全藏據實而論三世諸佛歷代
祖師繞百千萬億匝於婆子分上也只得半藏在何
故看這婆子洞房穩密善絕干戈趙州轉藏不全卻
被婆子看破且道就中還有轉得全藏者麼困來曲
臂支頭睡不怕人來偷枕頭喝一喝下座。
佛成道日上堂一字搜窮徹透虛空骨髓萬機頓赴
獨露衲子端倪成佛不成佛難逃翳眼空花迷悟非
迷悟豈免腳底泥水今朝乃是釋迦成道之期護法
趙檀越至山供眾天人讚仰神鬼欽崇四眾沐恩泉
石有賴然雖如是更有一個漢不受人天供養不受
二諦瞻禮從生至生未曾喫著一粒米從劫至劫不
曾掛著一縷絲若識此人可與佛祖為師且道眾中
還有識得此人者麼一僧出從東過西從西過東於
<pb n="301"/>
中畫一圓相卓然而立師云不堪了也進云一枝永
茂千年秀五葉聯芳萬古奇師云塗毒鼓邊休側耳
僧以袖抹圓相云恁麼則前不尊釋迦後不禮彌勒
去也師云一恁𨁝跳乃舉昔日靈山會上有五百比
丘得四禪定具五神通未得法忍各各以宿命通見
過去殺害父母種種冤親於甚深法不能悟入於是
文殊師利菩薩手執利劍持逼如來佛云住住不應
作逆不得害吾吾必被害為善被害文殊師利汝從
本來無有我人但以內心見有我人內心起時吾必
被害是名為害於是五百比丘自悟本心得證無生
法忍得旋陀羅尼師云為人為徹殺人見血文殊微
露鋒鋩釋迦通身是口也分疏不下不但釋迦分疏
不下直饒千佛祖師一難分疏覓此劍來處不得且
道還有知此劍來處者麼良久云劍為不平離寶匣
藥因救病出金瓶下座。
上堂煦日麗空塵塵剎剎舒瑞相千眼圓頓山河大
地露全身千丈盧舍那原來糞箕苕帚丈六紫摩身
亦是磚頭土塊於此無取無捨無是無非無長無短
無得無失塵塵爾剎剎爾念念爾法法爾上無攀仰
下絕己躬常光現前壁立萬仞正所謂趙州使得十
二時辰也且道就中有使得十二時辰也麼一僧出
近前一喝師云被十二時辰使也進云到這裏未免
大家不著便師云下坡不走快便難逢乃舉風穴郢
州衙內上堂云祖師心印狀似鐵牛之機去即印住
住即印破只如不去不住印即是不印即是還有人
道得麼時有盧陂長老出問學人有鐵牛之機請師
不搭印師曰慣釣鯨鯢澄巨浸卻憐蛙步𩥇泥沙陂
注思穴喝曰長老何不進語陂擬議穴便打一拂子
曰還記得話頭麼陂擬開口穴又打一拂子時有牧
主曰信知佛法與王法一般穴曰見甚麼道理主曰
當斷不斷反招其亂穴便下座師云此則葛藤有些
淆訛處所這僧打頭太過末後不及風穴據令而行
卻被傍觀者哂且道就中還有知風穴落處麼羚羊
掛角千峰外更有羚羊在上方下座。
<other>住順慶府觀音禪院語錄</other>
師受闔郡紳士請住觀音開爐入院禮佛云似拜不
拜也甚奇怪各自稱尊一彩兩賽至座前云狻猊聳
翠非眾寶以攢成曲彔高軒豈龍象而覷破山僧即
今居此天人亦須迴互便陞上首白槌竟問答罷師
乃云幾迴生壁上畫麒麟幾迴死大象褁燒紙生死
悠悠無定止日上月下自從頓悟了無生錯認定盤
星於諸榮辱何憂喜不消漏逗擲卻拄杖下座。
上堂問適間未出方丈已打葛藤今登曲彔木床漏
逗不少須是法爾如然未免一場扯淡二途不立如
何垂示師云丁一卓二進云四海浪平龍睡穩九天
雲凈鶴飛高師云高有餘低不足進云堂前生瑞草
好事不如無師云帶累闍黎進云恁麼則五臺山上
雲蒸飯佛殿階前狗尿天師云直須截斷乃舉死心
和尚云一人所在也須到半人所在也須到無人所
在也須到看這老漢出言吐氣有定衲子之權衡分
龍蛇之變化若向此三語下明徹得透脫得可以攪
長河為酥酪變大地作黃金其或未然不免遍界坑
坎堆阜荊棘阻途且道就中還有能向此處明得透
得者麼金鏃慣調曾百戰鐵鞭多力恨無讎。
上堂道無二路義絕淆訛事具千差理歸一致雖則
鼓唇搖舌要知格外提持今朝幸遇二維摩來山飯
眾只得舉則古人機宜以為話柄昔有個王常侍訪
臨濟侍曰這一堂僧眾還看經麼濟曰不看經侍曰
還參禪麼濟曰不參禪侍曰經又不看禪又不參畢
竟作甚麼濟曰總教伊成佛作祖去侍曰金屑雖貴
落眼成翳濟曰我將謂你是個俗漢師云臨濟若無
後語卻被常侍看破忽有人問山僧這一堂僧眾還
看經麼云看經還參禪麼云參禪或云又看經又參
<pb n="302"/>
禪畢竟作麼生云只教無佛可成無道可得去或云
郎當不少云我將謂你是個大人山僧若無後語卻
被維摩看破大眾且道與古人是同是別填溝塞壑
無人會雨過夜塘秋水深下座。
元旦上堂問如何是賓師云將軍令進云如何是主
師云天子敕進云賓主不立時如何師云截斷前後
句料掉沒交涉乃云山僧自住果城偶遇本府眾居
士共相扶助道脈整頓徽猷同聲相應同氣相求猶
記得昔龐公訪藥山辭次藥山令十禪客相送至門
首時值下雪龐公指雪云好雪片片不落別處全禪
客云且道落在甚麼處公便掌全云且莫草草公云
恁麼稱禪客閻老子未放你在全云居士作麼生公
又掌云耳聽如聾口說如啞師云看這龐公見境生
情有個下落全禪客買鐵得金一場好彩即不無今
我眾居士第未知有龐公見處否昔日龐老今朝居
士如是不隔一絲毫只恐同途不同轍拍几云也畢
竟不落別處。
解制上堂大道坦平無起無倒真機演唱何解何結
若然覿體渾融處處總為華藏界頭頭盡是釋迦文
結制之梯航何安聖賢之階級孰立且道就中還有
向此處嶷然具眼者麼不妨出來大家定當僧問寒
盡春風花滿地當軒布鼓震龍門未審如何得相應
去師云霹靂一聲轟宇宙撩天落魄甚驚群進云倒
嶽傾湫無回互吐霧吞煙占五湖師云沒交涉進云
長天日月輝今古觸處笙歌萬象新師云隔嶺望煙
知是火策藜惟見白雲堆舉翠嵒示眾云一夏已來
為眾兄弟東說西說看翠巖眉毛還在麼長慶云生
也保福云作賊人心虛雲門云關看這翠巖眉毛墮
落處自救不了復有三元龍象互相蹴踏仔細檢點
將來個個膽小今日山僧則不然一冬已來為眾兄
弟東說西說看山僧眉毛長麼復云出門泥水無回
互瞬目青山千萬重。
<other>復住香積禪寺語錄</other>
元日上堂新正一萬象森羅從此立作夜磨盤生八
角驚起泥牛吹觱栗報道東山老禿奴明明向道真
不識真不識上下四維無縫隙火就燥水流濕龍驤
虎驟風雲際山僧滿口成話杷具眼當陽共分析且
道就中還有分析者麼不妨出眾酬唱問昔日鏡清
云諸方只具啐啄同時眼不具啐啄同時用如何是
啐啄同時眼師云放汝三十棒進云如何是啐啄同
時用師云放汝三十棒進云南院道作家不啐啄啐
啄同時失又作麼生師云失進云恁麼則學人推倒
禪床喝散大眾去也師哂云咦進云仁義道中放過
一著師便打乃云即今香積寺功德主張公於新正
元日造衲衣一頂供養山僧自慮德寡福微難堪披
搭只得作一頭水牯牛早承當了也喝一喝下座。
本然無極二上座率眾姓建會追宗請至白塔寺上
堂師至法堂作此⊕相云人天交感萬象崇新是聖
是凡總歸中徑以腳抹卻云雖然蹤跡親描出形滅
跡掃少人知至法座前以拄杖擊座云狻猊縱廣非
語默可及釋迦老漢向這裏夢語未惺歷代祖師於
此納敗愈甚山僧口似乞兒破草鞋即今且道如何
施設不入驚人浪怎得稱意鱗便陞拈香白槌畢師
云大道無向無背真機有捲有舒三世諸佛說不說
之法歷代祖師傳無傳之心把住時乾坤失色日月
無光放行時海晏河清風行草偃若是不放不收萬
象森羅各得其所且道就中還有共相證據者麼問
答罷乃云真機演唱幸遇知音入水救人聊通一線
今朝是我本無二上座率眾姓等建淨業道場資諸
考妣仍請山僧登曲彔木床說不思議話以拄杖卓
一卓云乾坤於此建立日月於此流光萬象森羅從
斯養育九有十類從斯安排且道如何是現前大眾
安身立命處披蓑側立千峰外引水澆蔬五老前。
<pb n="303"/>
朔一日再請上堂果城故郡三巴明府劫難兵燹惟
存瓦棘幸有現前四眾入等廣修福業多布善芽於
此殺害冤親冰消瓦解皆為多生淳熟戒行精專猶
然大建白塔叢林為勝世福田作人天上剎仍建淨
業道場資諸考妣復請山僧重登寶座為眾決疑猶
記昔日有一婆子參瑯琊和尚偶聽貧子唱蓮花樂
云不因柳毅傳書信何緣得到洞庭湖了然大悟拋
油餈於街上其夫云汝顛耶婆便掌云非公境界後
於瑯琊和尚處印可凡見僧至便云兒待僧擬議婆
便閉卻門後有佛燈珣往看之婆見便云兒兒珣云
娘在這裏且道爺在甚麼處婆便轉身拜露柱珣便
踏倒云將謂有多少奇特便出婆云兒兒來我惜你
則箇珣便不顧而去後有安首座往看之婆云甚處
來座云德山來婆云德山泰是婆的兒座云且道婆
又是何人兒婆云被上座一問只得立地放尿師云
這婆子鍼線傳家洞房深穩祖師機關徹底領荷佛
燈珣捉賊歸功殊不知弓折箭盡安首座排兵調鬥
未定輸贏而今諸方扶強不扶弱山僧今日扶弱不
扶強這婆子恁麼賣弄坐籌帷幄決勝千里即不無
爭如我白塔四眾風恬浪靜無作無為殊勝多也更
為諸人頌出一句彌陀為拄杖何愁平地不生蓮若
得胸中疑情斷水綠山青一樣鮮。
上堂三十年前有傝𠎷三十年後沒巴鼻先哲權衡
置之物外自己性命七落八零今朝偶遇本府明維
摩不遠千里而至荒山欲破生死關頭觸碎本來面
孔大入紅爐重重煆煉此維摩亦曾經過大老鍵鎚
露出青鋒利刃雖然如是猶在半途山野只得將無
作有露個消息誘他歸家去也且道就中還有自解
力行不受牽引者麼師良久云道泰不傳天子令時
清休唱太平歌。
臘八上堂問百丈問溈山併卻咽喉唇吻作麼生道
山云卻請和尚道意旨如何師云就身打劫進云百
丈道不辭向汝道恐後喪我兒孫是何宗旨師云老
婆心切進云百丈復問五峰峰云和尚也須併卻又
作麼生師云截舌了也進云百丈道待無人時斫額
望汝且道是肯他不肯他師云兩彩一賽進云百丈
復問雲巖巖云和尚有也未此理如何師打云與汝
見解相同進云學人今日請問和尚併卻咽喉唇吻
作麼生道師云只得忘前失後進云恁麼則學人不
疑天下老和尚舌頭去也師喝云更參三十年進云
這老漢頂門有眼瞞他一點不得師云退身有分乃
云釋迦臘八夜睹明星悟道即今夜夜有星人人皆
見因甚麼不悟縱然悟得去也是刺腦入膠盆東山
恁麼舉揚亦是狐狸戀舊窟畢竟作麼生速道速道。
小參三朝一七討個巴鼻今已一七大眾且道有巴
鼻也未山僧觀眾兄弟三個一攢四個一簇只圖熱
鬧打謴過期未曾有一個真實用工者尚且在禪床
上也還無禪經行處也還無禪何況朝夕隨情逐意
處如野馬無轡曠牛不拴如此安得透生死關頭且
道諸佛少你禪耶祖師少你禪耶天下善知識少你
禪耶汝等何不向自己胸襟下貼體自究一番將各
人本參話頭猛著精彩忽然觸著磕著一透百透一
明百明不著問人而自了了也不勞久立。
小參諸佛說不著處借口傳言祖師提不起時全身
擔荷果能如是猶是建法幢立宗旨施設邊事且道
向上更有事否若知有去釋迦彌勒只可吞聲文殊
普賢不敢吐氣德山一棒猶未是恰臨濟一喝命根
不絕雲門顧鑒墮坑落塹仰山圓相自弄泥團曹洞
五位失錢遭罪法眼六義翳眼添翳若具向上事老
僧結舌亡鋒不堪共語因為情不獲已為汝諸人通
個消息驀拈拄杖云見麼向這裏見得徹去有佛處
敲枷打鎖無佛處見兔放鷹如龍得水任西任東似
鳥騰空隨高隨下若然者衲僧門下更有事在且道
<pb n="304"/>
如何是衲僧門下事以拄杖一時趕散。
小參云山僧年方十二離塵十四撞著本師領個話
頭朝夕追尋向老和尚邊覓求決擇至三年忽有消
息非從外得又年餘實實體會更無別有元來元來
更不多疑以為主宰後為時世遷變行至黔中入山
住靜三年胸中無事可疑偶遇余山老漢將些甜言
密語哄我同住山僧不受處分被他點著痛處同住
三年更參觸背話頭期會須結二三只是分疏不下
每每受那老漢許多屈折發起勇猛將從前所作所
為一齊劈碎四十日未曾眨眼忽聞霹靂大震渾然
一刀兩斷身心一如方悔從前作為盡是客塵邊事
虛勞心力耳自此打成一片方覺無一物之語雖然
未敢放逸連年以來住幾叢林不過隨緣度日而已
未曾將心肝肺腑拋向諸人面前即今眾兄弟多生
有幸於此大鞴池中紅爐底裏每受鍵鎚不得妄生
退屈定要勇猛精進努力一番徹底推倒掉轉面皮
看此利害在甚麼處若能直下承當得擔荷得行履
得堪與先哲同一鼻孔故臨濟有語云沿流不止問
如何真照無邊說似他離相離名人不稟吹毛用了
急須磨大眾且道如何是吹毛用了急須磨處師驀
拈拄杖云三世諸佛以此接物利生歷代祖師以此
播揚奧旨衲僧以此敲骨取髓痛下鍼錐佛祖窠窟
摟碎凡聖徑路不通然雖人水救人只可提持一半
當知衲僧分上更有向上全提在良久云咦。
小參云參學人只須空拳赤手直出直入毫釐揮盡
一貧徹骨窮得潔淨方稱行腳若是擔囊負缽粘皮
帶骨滿肚骯髒胸藏一物纏山繞水迤邐行腳有甚
了期曾不聞香嚴在百丈時一問十答十問百答後
百丈遷化方謁溈山山問云久聞師弟在百丈先師
處一問十答十問百答是否嚴云不敢山云吾有一
問嚴云便請山云父母未生已前一句作麼生道嚴
不能對慚惶歸寮去古人錄中揀取一句來酬更無
一句相應遂別溈山後住山數載深疑此事拋石擊
竹了然大悟遂有偈云一擊忘所知更不假修持處
處無蹤跡聲色外威儀動容揚古路不墮悄然機諸
方達道者咸言上上機後溈山聞云此子徹也仰云
此心意識作成待慧寂勘過始得後仰山至香嚴處
便問師弟有悟道偈是否嚴云是仰云試舉看嚴復
舉前話山云此是心意識作成若是真悟必不重舉
嚴復道一偈去年貧未是貧今年貧始是貧去年還
有卓錐地今年錐也無山云如來禪許師弟會祖師
禪未夢見在嚴復道一偈吾有一機瞬目視伊若人
不會別喚沙彌仰云且喜師弟會祖師禪也諸仁者
你看古人入道機緣徹骨徹髓非是將錯就錯妄定
是非古云不得一番寒徹骨怎得梅花噴鼻香然上
古聖人如是作歷代祖師如是行今日山僧亦如是
用未曾殊異要在諸人徹底窮來窮去所謂窮則變
變則通倘窮到變通處老僧更要與諸人覓通變在
且道如何是通變處良久云看取下文。
小參師舉雲門云向你諸人道直下無事早是相埋
沒了也老僧自領烏藤欲談幾句之乎也者何更土
上加泥空裏掘洞到這裏千聖有無量辨才也啟口
不得祖師具全體大用也施設不得老僧不覺臉厚
畫蛇更要添足若是具真實超方眼有真實過量見
將三藏靈文猶如故紙千七葛藤恰似爛索失口道
著佛字嘔吐三朝錯聽說個祖字耳聾七日遂呵呵
大笑云老僧即今青天白日開眼說夢。
破峰重禪師語錄卷上
（鎮守四川川北等處地方總鎮左都督加四級高
信官李時中
信生王錫命　劉慶生　劉餘慶　何清　文壁
王起龍　程　炳　羅　洪　劉祚昌　劉維屏
張維衡　黃開秦　王璧仲　王又曾　苟桂先
<pb n="305"/>
射邑信生伏永禧　李友梅　李蘭芬　李　相
南部縣　宋之美　張　鼎　苟應受　王秀還
苟良弼　苟　璋　陳貴祥　文永貞
西克縣　李郁李氏　李門何氏侯氏　李成應
陳門蒙氏　信女淨智　楊門曹氏　嚴曰林
射邑青提渡蒲應雄率眾信認字一千）

<sarticle><article>東山破峰重禪師語錄卷下</article></sarticle>
嗣法門人傳慧等編
<other>舉古</other>
洞山於扇上書一佛字雲巖見書不字洞山又改
作非字雪峰見乃一時除卻。
師云看這三個老漢有甚傝𠎷靈龜拽尾拂跡成痕
若是吾在將扇子丟向火中使他三老慚惶無地。
智者大師誦法華經至藥王品曰是真精進是名
真法供養如來於是悟法華三昧獲旋陀羅尼見
靈山一會儼然未散。
師云智者大師好似白日見鬼。
明州善道和尚常將布袋并破席一領於通衢往
來布袋內盛缽盂木屐魚飯菜肉瓦石土木諸般
總有或於稠人處打開內物撒下云看看師云不
直半文錢又一一提起問人這個作甚麼師云自
醜不覺或在通衢立有僧問云和尚在此作甚麼
師云莫妄想袋縮手云你不是這個人師云狼藉
不少。
師云布袋入泥入水自救不了仔細檢點將來弄巧
成拙。
世尊因普眼菩薩欲見普賢不能得見至三度入
定遍觀三千大千世界覓普賢不能得見而來白
佛佛云汝但於靜三昧中起一念便見普賢普眼
於是纔起一念見普賢向空中乘六牙白象。
師云普眼眼空三際塞斷四維普賢遍滿塵剎難描
難畫三昧定中無人無我恒沙界內絕影絕形看那
老瞿曇顛拈倒弄使二大士七顛八倒一念纔萌普
賢覿面毛端頭上放大光明然雖如是也是眼花不
少。
昔日有僧去參米胡在路上逢一婆子住菴僧問
云婆有眷屬麼婆云有僧云在甚麼處婆云山河
大地若草若木皆我眷屬僧云婆莫便作師姑來
麼婆云汝見我是個甚麼僧云是俗人婆云汝不
可是僧僧云婆莫混濫佛法好婆云我不混濫佛
法僧云與麼豈不是混濫佛法婆云汝是男子我
是女人豈是混濫。
師云風煖鳥聲碎日高華影重兩個泥牛折角立三
腳驢子弄蹄行牧童撞遇吹鐵笛百草聞知笑點頭
若無巢父怎識許由。
百靈和尚一日路次見龐居士乃問昔日南嶽得
力句曾舉向人麼士云曾舉來百靈云舉向甚麼
人士以手自指云龐翁百靈云直是妙德空生也
讚之不及士卻問百靈得力句是誰得知靈便戴
笠子而去士云善為道路百去更不回首。
師云龐翁有入虎穴出虎穴的手腳若不具這手眼
幾乎錯舉似人百靈輸了一著若無箇破笠遮頭面
孔無著處。
德山云今夜不答話問話者三十棒時有僧出禮
拜山便打僧云某甲話也未問為甚麼打某甲山
云你是甚麼人僧云新羅人山云未跨船舷好與
三十棒。
師云衲僧家權衡在手秉殺活之風威寶劍揮時破
龍象之窠臼若也鞭策未舉良驥先奔未跨門閫深
宮遠透若也臨床解帶遇水脫鞋就路還家未免是
個鈍漢看他德山出言吐氣袂裏藏鋒且道利害在
甚麼處試道看。
<pb n="306"/>
洞山和尚曰貪嗔癡太無知賴我今朝識得伊行
便打坐便捶吩咐心王仔細推無量劫來不解脫
問汝三人知不知神鼎和尚曰貪嗔癡實無知十
二時中任從伊行便往坐便隨吩咐心王擬何為
無量劫來元解脫何須更問知不知。
師云貪嗔癡我全知從朝至暮任所之行即往坐同
居吩咐心王莫亂推無量劫來非解脫何須更問知
不知。
仰山坐次一僧外來問訊了向東邊叉手立以目
視師師垂下右足僧卻過西邊叉手立師垂下左
足僧向中叉手立師收雙足僧禮拜師云老僧自
住此山未曾打著一個拈拄杖便打僧騰空而去。
師拈云七縱八橫左之右之各逞風流神通玅用即
不無只是仰山錯了一著至今悔之不及且道如何
是仰山錯處試檢點看。
臺山路上有一婆子凡有僧到便問臺山路向甚
麼處去婆云驀直去僧纔行婆云好個阿師又恁
麼去也僧舉似趙州州云待與勘過州亦如前問
婆亦如前答州至來日上堂云我與汝勘破婆子
了也。
師拈云只知騎馬趕人不顧自己性命趙州奪賊槍
騎賊馬攻破賊窠且道意歸何處金鱗已躍深潭去
癡人猶自立沙灘。
阿難尊者問迦葉云世尊傳金襴袈裟外別傳何
物迦葉召阿難阿難應諾葉曰倒卻門前剎竿著。
師拈云一呼一喏一起一倒是則也是了則未了教
外別傳從此而窮撕煎餓撕炒。
三祖商那和修問鞠多尊者汝年幾耶者曰我年
十七祖曰汝身十七耶汝心十七耶者曰師髮已
白為髮白耶亦心白耶祖曰我但髮白非心白爾
者曰我身十七非心十七。
師拈云祖師尊者道也道得好只是話作兩橛。
龍樹大師見迦那提婆來先令侍者將一缽水至
面前迦那提婆見乃取鍼投之樹繇是大喜。
師拈云迦那提婆被大師一缽水淹殺了也至今活
不起來且道如何救得試救看。
溈山石上坐仰山侍立次忽鴉啣一柿落在面前
仰山取柿拭過呈似溈山山云子甚處得來仰云
此是和尚道德所感溈云汝也不得無分將半個
與仰山玄沙云大小溈山被仰山一坐至今起身
不得。
師拈云仰山被溈山半個柿子至今吞吐不得。
世尊因耆婆善別音響至一塚間見五髑髏乃敲
一髑髏問耆婆云此生何處婆云生人道又敲一
髑髏云此生何處婆云生天道又別敲一髑髏云
此生何處耆婆罔知生處。
師拈云耆婆善別音響何故不知這一髑髏的生處
奈予生不當時若是預數把那黃面老子劈面一敲
何也來說是非者便是是非人。
茱萸示眾云你諸人有向虛空裏釘得橛者麼時
有僧出云虛空是橛萸便打僧云莫打某甲萸便
歸方丈。
師拈云茱萸打這僧是釘橛是抽橛試斷看。
溈山云老僧百年後向山下作一頭水牯牛右脅
下書五字溈山僧某甲此時若喚作水牯牛又是
溈山僧喚作溈山僧又是水牯牛且道喚作甚麼。
師拈云溈山老漢自賣精神殊不知反成扭捏正所
謂字經三寫烏焉成馬且道還有知下落處者麼咦。
靈雲見桃花悟道有頌云三十年來尋劍客幾迴
落葉又抽枝自從一見桃花後直至而今更不疑
有僧舉似溈山山云從緣悟達永無退失善自護
持後有僧舉似玄沙沙云諦當諦當甚諦當敢保
老兄未徹在。
<pb n="307"/>
師拈云靈雲老漢逐塊不少自盲猶可只恐盲卻別
人看他溈山順水推舟未免墮坑落塹喜得有個玄
沙傍不肯的出來開疆展土直至而今名揚千古且
道還有會得玄沙意旨者麼師呵呵大笑云絕後再
甦欺君不得。
僧問三角謙和尚云如何是佛謙云速禮三拜。
師拈云若問老僧如何是佛答云汝即是若信得及
沿途逍遙就路還家若信不及待等驢年。
法眼因聞井被沙塞卻泉眼乃問僧云泉眼不通
被沙礙道眼不通被甚麼礙僧無對自代云被眼
礙。
師拈云有道礙眼有眼礙道這個說話顛倒不少。
玄沙一日見三人新到遂自去打普請鼓三下卻
歸方丈新到具威儀了亦去打普請鼓三下卻八
僧堂久住來白沙云新到欺和尚沙云打鐘集眾
勘過大眾集新到不赴沙令侍者去喚新到纔至
法堂卻向侍者背上拍一下云和尚喚你侍者至
處新到便歸僧堂久住乃云和尚何不勘新到沙
云我與你勘了也。
師拈云玄沙有縱奪之機而無擒將之謀新到有殺
活之鋒而無降帥之勇二家似有納僧氣象未具全
威若有個漢向未舉槌已前相會猶較些子及至葛
藤有甚了期余則不然待新到纔至我卻不顧便歸
方丈自然賓主相應何必重重辯驗。
金峰明禪師上堂云老僧二十年前有老婆心二
十年後無老婆心僧問如何是二十年前有老婆
心峰云問凡答凡問聖答聖僧云如何是二十年
後無老婆心峰云問凡不答凡問聖不答聖。
師拈云余則不然待問如何是有老婆心便云問凡
不答凡問聖不答聖如何是無老婆心便云問凡答
凡問聖答聖且道是同耶是別耶試定當看。
<other>頌古</other>
<other>世尊初生</other>
 讒然突出便張乖一段真風已自埋四十九年重栽
棘兒孫千古惹塵埃 
<other>世尊拈花</other>
 老倒瞿曇不作家人天百萬示拈花若將佛法為解
會眼底如何自著沙 
<other>世尊陞座</other>
 丈室弗移落二三更陞寶座轉難堪母胎未出度人
畢何假重重下釣竿 
<other>德山托缽</other>
 電捲星馳老禿奴偶然一拶觜盧都平沉祖佛冤家
恨果得三年活也無 
 利刃揮空曾百戰天人魔佛總難見無端陸地起波
濤直至而今不著便 
<other>女子入定</other>
 團圞一座鐵崑崙逼塞虛空佛祖沉收放縱橫黃面
老神頭鬼面眼無筋 
<other>趙州洗缽盂</other>
 老婆心切為兒童九個相逢十個聾無底缽盂輕動
著趙州不覺草茸茸 
<other>三頓棒</other>
 三頓棒頭為小孩破家鉤賊甚奇哉家財耗散猶還
可過後誰知要活埋 
<other>婆子燒庵</other>
 深室幽幽暗鈍機寒巖枯樹野猿啼老婆舉起無明
火燒破闍黎鐵面皮 
 萬仞峰高久結冰巖寒花卉杳無音就中幸有陽和
力九曲黃河徹底清 
<other>三聖瞎驢</other>
 白拈老賊逞精神好似偷天換日輪一喝分明正法
眼猶言滅卻瞎驢身 
<pb n="308"/>
 千古英雄千古俊一番拈弄一番奇羅紋結角交加
處滅卻由來有瞎驢 
<other>大顛擯首座</other>
 無端特地覓蹤由晝夜分明百八酬更向溪邊尋野
老一時覆卻釣魚舟 
 觸境臨機機未頓逢緣達旨旨猶乖桃花灼灼翳雙
眼堪有東家人助哀 
<other>黃龍三關</other>
 我手何似佛手指指個個開口吐出獅子之兒遍界
盡為哮吼 
 我腳何似驢腳踏遍乾坤海嶽忽爾拶破虛空處處
清風明月 
 人人有個生緣經行坐臥睡眠覿面相逢不識西天
十萬八千 
<other>尋牛（十頌）</other>
 雲煙冉冉犯疑猜涉澗登峰蹈莓苔幾度愁腸難吐
卻此迴必要驗將來 
<other>見跡</other>
 荊棘叢中路轉斜杖頭微舉破煙霞蹄痕踏碎籬邊
石見得分明意氣賒 
<other>得牛</other>
 捕蹤訪跡費慇懃一旦相逢遂此心依舊皮毛無變
異從今更不問前程 
<other>貫鼻</other>
 扭著繩頭興轉奢貫鼻調馴事事嘉自此不遊別路
徑任渠收放更無差 
<other>調馴</other>
 家山坦蕩甚相宜百卉流泉日整齊養就一頭肥壯
力掀翻大地足耕犁 
<other>騎牛歸家</other>
 童子風流笑臉開橫吹短笛謾徘徊揚鞭自詠歸田
樂一曲無私遍九垓 
<other>忘牛存人</other>
 家常散淡樂昇平鼓腹謳歌運化神雲盡長空孤迥
迥秋江浩月水澄澄 
<other>人牛雙忘</other>
 家邦穩密絕他岐無限丰姿渾不知朕兆未分忘物
我太溈有口向誰癡 
<other>反本還原</other>
 業就功成事事悠隨高隨下度春秋如今異類中行
得馬是馬兮牛是牛 
<other>入廛垂手</other>
 花街柳巷頻拈弄肉案酒樓賣狗頭果是金鱗丹鳳
客逢渠一醉解千愁 
<other>印偈</other>
<other>欽山傳祖禪人</other>
 幾過禹門重點額一番徹骨振五湖烏藤七尺親吩
咐轟雷轟雨滿皇都 
<other>恒知傳歷禪人</other>
 最初一句絕羅籠怎奈山重雲又重若得通身爪牙
備龍蛇陣上繼宗風 
<other>恒燦傳明禪人</other>
 幾番忠義繼宗風鋤柄頭邊八面瓏有與深山為住
足轉歸真靜自匆匆 
<other>佛生傳蓮禪人</other>
 三十年來始得伊滿腔佛肉滿盤撕今朝兩手親吩
咐任接曹源第一枝 
<other>天眼傳印禪人</other>
 巾瓶數載異同倫續焰燈燈迥不群佛祖口門俱坐
斷垂鉤四海釣金鱗 
<other>可默傳敏禪人</other>
 行者三更五祖囑東山當午付禪人曹源一派流傳
遠繼此宗風獨可能 
<pb n="309"/>
<other>念如傳佛禪人</other>
 東山放出一鯨鱗利爪鋒牙絕異倫佛祖機關隨展
縮淵流代代續傳燈 
<other>慈雲傳慧禪人</other>
 法付付法無法付法無付時法法付今付無法法無
無無法法無無差互 
<other>讚釋迦</other>
 看這黃面老慣好逞風流兒時先出醜老還不知羞
引壞人男女坑殺俊英流葛藤遍地起處處是冤讎
雲門拄杖放過也巢父溪頭不飲牛 
<other>彌勒</other>
 者個布袋裏瓦礫并土塊打開十字街逢人作買賣
鬧市等個人也是驢喫菜 
<other>天童密雲祖翁和尚</other>
 示相非相真亦是妄太白峰頭南海岸上咄問是阿
誰天童和尚 
<other>湖山慧覺本師和尚</other>
 這尊宿誰識你生平孤硬直到底禪不依人參學不
依他語白手顯家風青天霹靂起大開十二紅爐煉
盡人天骨髓我儂親遭塗毒至今怨恨不已殃及後
代兒孫驢年猶未止止咦這等沒量村夫堪作破翁
嫡子 
<other>示眾</other>
有工亦墮無工墮理事雙忘忘更忘鸞鳳沖霄蹤跡
泯羚羊掛角絕形藏。
有舌人其音如啞無舌人其音如雷因甚麼一個用
得一個用不得畢竟是何宗旨。
說得的難行行得的難說行說俱不到的入泥入水
行說俱到的目視雲霄且道那個恰好供養。
沒面目的漢千眼頓開有面目的漢一竅不通且道
因甚如此。
自截其首者毫不傷膚全體不動者通身朽爛畢竟
罪歸何所。
釋迦老漢未出母胎度生以畢四十九年又為何事
請試道看。
釋迦彌勒自招拔舌地獄白牯狸奴大笑不已且道
何人救得。
出家本為了脫生死且道生死到來如何了脫得既
了脫得又向甚麼處去。
一句語全規短且道是那一句語有眼見不得有耳
聞不得有舌說不得有鼻臭不得有手捉不得有腳
行不得有身觸不得有意思不得有佛成不得有覺
惺不得有禪參不得有道會不得且道畢竟如何不
許盲龜跛鱉會惟許通方作者知。
數日以來有一件尋常事老僧只是分疏不下不知
世界中何重何輕何得何失何先何後何上何下何
高何低何法何則一旦茫然莫知其事昨夜睡眠其
神正靜渾然熟寐忽有一僧從門外至拜起問曰法
輪在先食輪在先老僧失口向他道我今每日忍餓
不暇何有時節說禪演法耶其僧無語默默潛去其
僧忽爾又拜於前問曰世間何重何輕何得何失何
先何後何上何下何高何低何法何則老僧復答曰
鴻毛丘山輕重定矣凝神散淡得失明矣前聖後聖
其理彰矣君臣父子上下分矣富貴貧賤高低見矣
育良驅暴法律備矣子胡為而不見乎其僧再拜問
曰和尚之語某方惺矣某以為乾元之內無輕無重
無得無失無先無後無上無下無高無低無法無則
理事全矣聞師之言方知其則老僧曰不然大約而
言天地一道也聖賢一心也智愚一體也萬物一氣
也以至理觀之則可也以世理觀之則不可也何也
重不能轉之為輕凝不能變之為散父不能轉之為
子君不能次之為臣子若誠然知之可以為人矣驀
顧左右云寐語不少。
<pb n="310"/>
<other>機緣</other>
僧問諸方善知識還有未說的法麼師云有口無言
僧云今日說法已是有也師云舌頭無半邊。
僧問如何是體師云人貧志短僧云如何是用師云
馬瘦毛長僧云秋夜一輪月滿天星斗明師云月落
後來與爾相會僧無語。
僧問和尚將何利生師云不利生僧云如遇上上人
來時如何師云不得動著僧云四海浪平龍穩睡九
天雲盡鶴飛高師云不為分外。
僧問如何是第一玄師云孤燈耀大千僧云如何是
第二玄師云擊碎水中天僧云如何是第三玄師云
兩眼黑漫漫僧云如何是第一要師云開口不向道
僧云如何是第二要師云正好喫草料僧云如何是
第三要師云石頭瓦礫跳。
僧問如何是賓中賓師云花街柳巷問知音僧云如
何是賓中主師云十字街頭常戲舞僧云如何是主
中賓師云室中生喜嗔僧云如何是主中主師云巖
前石虎解跳舞。
僧問摘葉尋枝即不問如何是直捷根源句師舉杖
云拄杖點開千聖眼僧云極則處如何師云斬釘截
鐵僧云百尺竿頭如何進步師打云待汝腳跟點地
時向你道。
僧問如何是選佛場師云三門佛殿。
僧問如何是有為國師云天高群象正僧云如何是
無為國師云海闊百川潮。
僧問雲收霧捲杲日當空時如何師云坐看案山腳
下泥。
僧問如何是金剛王寶劍師云截斷疑根僧云如何
是踞地獅子師云狐狸絕跡僧云如何是探竿影草
師云且去別時來僧云如何是一喝不作一喝用師
云天上有星皆拱北人間無水不朝東。
<other>入室</other>
師問首座云如何是臨濟下事座云殺人不眨眼師
云如何是曹洞下事座云父子沒商量師云如何是
雲門下事座云一字該千古師云如何是溈仰下事
座打圓相師云拈卻五家更道一句看座便喝師云
依然如舊。
師問院主云如何是臨濟下事院便喝師云且道這
一喝是臨濟底是你底院云照顧眉毛師云未在更
道院云穿卻和尚鼻孔師云再向拄杖上道一句來
院云殺佛殺祖師云如何是雲門下事院云字字郎
當師云如何是曹洞下事院云兩面三頭師云如何
是法眼下事院云草木瓦礫師云如何是溈仰下事
院云一舉四十九師云拈卻五家宗更道一句看院
拂袖便出師便打。
師問西堂云如何是直捷根源佛所印摘葉尋枝我
不能堂云踏破海底月沙界黑漫漫師復問更向拄
杖子上道一句來堂便喝師便打。
師問維那云如何是你見地那云一箭射雙鵰師云
如何是你變化那云平地起骨堆師云見地穩密變
化地未在那便出。
師問僧如何是第一玄僧云城中無背面師云如何
是第二玄僧云閫外有威權師云如何是第三玄僧
云直捷此根源師云且去不暇勘得三要在。
師問僧云向上一著千聖不傳如何是不傳的一著
僧云百尺竿頭走馬加鞭師云汝試加鞭看僧喝師
云汝更道一句看僧云不向和尚道師云因甚麼不
道僧云不道不道師打云替汝道。
師問僧云如何是直捷根源句僧云折卻和尚拄杖
師云汝試折看僧云折卻了也師打云何曾被你折
卻。
師問僧如何是藏身處沒蹤跡僧云四海無邊畔師
云如何是沒蹤跡處莫藏身僧云瓜瓢世界寬師云
<pb n="311"/>
蹤跡生也僧擬議師便打。
破峰重禪師語錄卷下（終）
（南克縣眾信張國梁　蒲鳳祥　趙昌裔
朱應辰　李光祖　龐啟元　劉現春　馮承士
岳虞愷　岳代明　嚴鳳翱　胡　紘　鄭友義
胡德心　王佳勝　任佳寅　李明祥　趙永秀
趙元龍　母志滿　文加明　張明選　母仕聰
張登榮　陳應聰　李明應　李崇德　張應士
李雲逵　陳世閑　何登應　馮景餘　馮光耀
張蓬峰　何可至　張門楊氏
諸山老宿　慶湛　清玉　普睿　普濟　通社
光常　聯睿　慶聯　永貞　永恒　珠明
慶知　大智　澄法　澄月　淨孝　性敏
慶密　正定　通慧　澄潤　法容　傳脈
慶長　心明　傳佛
梓州諸山　性容　道傳　普法　心曇　發見）

<ps>破峰重禪師塔銘</ps>
師法諱普重號破峰果之北路永豐鄉人也姓岳氏
其祖孟龍登甲第事明神宗皇帝持己清約在廷敢
諫以名臣稱後嗣遂以儒傳家師之父有長者風母
亦以閨範著天啟丙寅歲生師前後多異徵然法不
當書慮傳之既久議者以實為妄則實者亦靡不妄
也師兒時不好嬉遊嚴重威恪如成人不見有所嗜
好里中父老咸器之謂其父曰是兒矩矱方嚴而神
情靜遠異日非治世名公卿不則其羽儀雲逵矣讀
書一披覽即棄似無研精功扣之能約取書義錯落
而出不過數語而義蘊悉涵即夙儒皆為之斂衽然
不肯操觚為舉子業若不知世間有婚宦事者年十
七出遊登峨峰遂薙髮參慧覺和尚相語間和尚嘆
曰此大乘器何處得來古一宿覺者非耶未走滇黔
時知止為一方大尊宿在黔地南江河大寺閣緇衣
駢集知止少所許可師至卓錫整衣與語移頃知止
第首肯唯唯連云如是如是幾歲月來十方雲集顧
何彼之如石投水而此之如水投石一眾愕然師覺
之遂晦跡隨眾入室居有時乘間與語如兩鏡對照
彼此相涵而光明互耀亦無庸再相依矣去而歸蜀
復遇慧覺慧覺亦復唯唯如曩之遇知止者乃舉衣
拂授之曰珍重一祖汝好為之師首住仁懷之萬壽
寺次受嘉定龍驟之請亦住資陽縣之佛興寺後乃
重闢南充之香積遂不復他往師所過之地凡學士
大人及緇素等圍繞法座傾心信受其所演說深與
為深淺與為淺既不苦於艱而難入不厭其膚而不
奧大約以其所應受而為說法其為之弟子者如鴻
毛遇風巨魚縱海恣其所之而無扞格擬議之患是
以得人最盛嗟乎師人耶佛耶人也而佛矣夫十方
三世何佛非人此界他方又何以人不能佛大約此
道自宋元後其傳愈盛而其道愈湮其人益繁而其
事益偽破碎支離不可究詰其橫拄杖而坐曲彔木
床者彼何人斯亦何為者耶夫可以自信而後可取
信於人能不自欺而後乃不欺於眾予見禪道佛法
至今日而極盛亦至今日而極衰也求如師之居之
有源施之不竭晰人之疑啟人之悟豈非群然付衣
法中之僅見者哉真可謂佛之功臣法之護法僧海
狂瀾間屹然一砥砫也哉師於丁未正月二十三日
微恙書偈畢擲筆而逝得壽四十有二得臘二十有
四前後得法弟子欽山祖恒知歷恒燦明佛生蓮天
眼印可默敏念如佛見安儒慈雲慧計九人焉師生
予里知之最真而其門弟子天眼慈雲乃為之礱塔
夫不當書而書諛也諛不可為當書而不書隱也隱
亦安可為哉緣為之誌而係以銘曰。 千佛萬佛吾不
見其一成佛者出彼千萬佛兮吾一焉不失師為佛
而與人為佛也將窮劫而息 
<pb n="312"/>
郡人李兆襄譔
　（渝城湖山法宗法乘大師香國寺法宜止常
　嗣法門人傳明傳蓮徒孫心誠心德覺弘印喜印
　定印法同校刊
　巴邑白君山法印法藏法密
　潼川眾信　霍二俸　陳大猷　韓世能　趙美
　陳繼田　黃朝宗　黃能蛟　馮奇壽　杜宗義
　何禹通　張君甫　吳成才　趙俸軒　高之梅
　于方奇　于方會　侯　綱　顧　坤　賈宗玉
　楊啟華　湯開遠　趙再星　龔喜仁　趙進洪
　陳友志　李品琦　康在祥　黃一珍　劉進學
　韓成翼　陳希榮　王　明　李俸學　馬明相
　劉宗先　李國應　張　胥　曾可重　金太星
　穆國柄　姜現玉　王啟明　杜門鄒氏
　射邑眾信伏孔固　陳潛思　文登秀　蔡靈炤
　張耀斗　袁登朝　張　氏　張　錦　蒲希仲
　袁君詔　信女潘氏　胥印　胥承先　宋門何氏
　胡耳順　焦門袁氏　張仞　胥寒初　秦門田氏
　李斯恩　張萬里　羅應選　李名節　羅學燕
　楊之皙　蔡真方　余士學　文天錦　王用予
　文成一　馬門宋氏　余氏　宋現明　母長榮
　宋全應　張希榮　王文魁　王進賢　牟昌林
　王門王氏景運開　趙瑞溪　張門付氏　李紀宗
　金必伸　唐林芝　龐門馬氏　太真　劉顯漢
　田照奇　崔續先　龔元爵　唐應舉　楊　震
　文　第　文應昌　楊洪榮　向桓榮　向桓鼎
　贊今玉　馬門陳氏
　陝西商人陳文英率眾信認字一千
　等誘眾姓發菩提心施資流通
　東山和尚語錄惟願生生世世得善知識開導悟
　無生法忍者
　浙江嘉興府吳知先書　陳馥林刊
康熙癸亥孟夏月吉嘉禾楞嚴寺般若堂藏板

<talk>雲幻宸禪師語錄序</talk>
昔賢山堂究宗風要訣云貴大家唱和勝鶖子神通
語言文字由來尚矣是以啐啄同時隨機收放不憚
分門別類為後學詮解及論至離四句而一槌粉碎
無一舌而九曲珠通又似有語要歸無語而無言卻
勝有言且禪宗悟此關捩獨露真機余蒞阿與恒秀
禪師晤輒開生面者三數年于茲壬子冬秀師舉本
師雲幻和尚遺帙問序於予予閱一過知幻翁非閉
門作活獨了自身者從來教外別傳貴乎能信更貴
乎能知知明守確然後說法見性如觀掌上了了分
明入廛勘驗如風如箭垂手棒喝如電如雷幻翁乃
破山老和尚哲嗣負荷正宗紹隆嫡統者矣所以高
坐曲彔木床茹納乎當世歸依幻翁往矣語默鉗鎚
具在遺編秀師乃能以鐘鼓羅前溯耳識之真青黃
交映傳眼入之玅秀師能不負師而能自師蓋其宗
祖高明子孫光大繼自今恢弘道器丕振前徽宗風
要訣嗣續雲仍詎獨幻翁一集是珍也歟。
時
康熙癸丑春古臨弟王民皞書於滇南阿迷署之朗
鏡軒

<sarticle><article>雲幻宸禪師語錄</article></sarticle>
嗣法門人發林等編
順治戊戌師在梁山縣福國衣缽寮受巴州眾護法
請住龍潭中峰禪寺開堂日師於諸檀護手中接疏
示眾云兩行文字點畫分明不可私蓋囊藏卻煩維
那宣過宣畢指法座云華王寶座物外全超坐斷威
音當陽顯露以拄杖劃一畫云會麼踞虎頭兮收虎
尾握斷雲處覆雲流遂陞告香云此瓣香端為祝延
<pb n="313"/>
今上皇帝聖躬萬歲萬歲萬萬歲伏願龍垣不廄千
乘馬寶殿時歡六合雲次拈香云此瓣香奉為諸王
殿下滿朝文武伏願金枝長茂盛玉葉永芬芳窮盡
世間理頓證佛菩提再拈香云此一瓣香懷抱甚分
明八字無兩丿爇向罏中端為供養現住梁山縣萬
竹山福國禪寺傳曹谿正脈第三十五世破山大和
尚用酬法乳之恩斂衣趺坐上首白槌竟師云一門
超出彈指了達無為兩眼豁開宛然頓證妙果心心
是佛何必尋劍刻舟念念即空豈在離波覓水千江
月映處處百億化身萬樹春回在在隨緣應感婬房
酒肆即是彌勒道場虎穴魔宮原來釋迦寶所舉一
明三坐斷人天異路知十畣百不落凡聖階梯堪報
不報之恩用作無為之化堯日舜日以增輝金輪法
輪而常轉正當恁麼時祝國利生一句作麼生道四
海狼煙都掃盡萬邦只教樂昇平。
上堂問天不蓋地不載底人來也請師直接師云非
汝境界進云風清月白師云莫向閒處說僧禮拜師
便打乃云雪峰上堂輥毬不是好心禾山上堂打鼓
不是好心以拂子左右擊云大眾會麼不因葉落夜
來雁錦國秋聲何處聞喝一喝下座。
上堂問如何是學人當來和尚師云金雞飛鳳闕進
云如何是和尚當來學人師云玉驥出龍城進云恁
麼則大家同唱劫初春師云蹉過也不知進云學人
禮拜去也師云不禮拜更待何時乃云菩提種子人
人具足逢時節而萌芽般若靈苗箇箇不無遇雨露
而增長一塵入正受大地冷湫湫諸塵三昧起虛空
鬧浩浩驀豎拂子召眾云菩提般若總在箇裏諸塵
三昧不出於中有時賓中主有時主中賓且賓主混
融一句作麼生道覓火和煙得擔泉帶月歸。
臘八上堂一坐六年孤卓卓奇哉子半冷生光豁開
眉眼空天際突出明星古道場遂震威一喝下座。
上堂千聖同轍萬靈一揆無言立言無名顯名或觀
妙蓮華或指水中月正法眼破沙盆蓋覆乾坤西來
意鐵彈子穿回鼻孔上智之士拂袖知歸中下之儔
未免停思人貧智短馬瘦毛長機輪轉處作者猶迷
良久卓拄杖一下云庭前舞罷休思曲醉後添盃興
未闌下座。
上堂問經教佛語讀者云何不見性師云吾無隱乎
爾乃云當陽顯示露布全身體若太虛縱橫十字驀
豎拄杖云會麼如斯會得多子塔前分半座全主全
賓少室堂中垂一語大機大用知幻即離不作方便
離幻即覺亦無漸次何以故眼裏不著沙耳裏不著
水人人懷滄海之珠箇箇抱荊山之玉啟無為之化
行不言之教要津把斷不涉階梯喝下承當箭鋒相
觸正恁麼時如何委悉以拄杖劃一畫云劃斷千峰
頂白雲獨占高。
上堂問一法若有毘盧墮在凡夫萬法若無普賢失
其境界離此二途請師速道師云東者東邊坐僧禮
拜師云西者坐西邊問如何是西來的的意師云久
雨未晴進云人意俱盡時如何師云乾坤大地乃云
久晌未登堂剛被維摩眾舉揚昔日龐公曾有語及
第心空選佛場明歷歷絕覆藏拈華微笑解承當惟
有中峰不恁麼一條白棒絕商量擲拄杖下座。
元旦上堂堯風浩蕩舜日熙明祖意現成無勞指註
拈起則天迴地轉放下則地轉天迴南山起雲北山
雨張公喫酒李公醉古往今來遷復變箇中元不異
絲毫雖然如是且祝延一句又作麼生燒香只願干
戈息秉燭惟祈宇宙清。
解制上堂有佛處不得住無佛住急走過中峰院裏
大開罏鞴方來衲子箇箇煉得骨露皮穿恰好寸絲
不挂上無攀仰下絕己躬出門撞著瞎波斯未免身
沉於海底諸人切莫動著一絲毫頭動著則與三十
棒復喝一喝云脫。
<pb n="314"/>
上堂明歷歷活潑潑大千沙界無著落驀豎拂云知
不知莫向意根生卜度喝一喝下座。
師誕上堂目前無佛法領取目前機既取目前機何
用目前法乃呈杖云大眾者是拄杖子如何是目前
機卓一卓云者是目前機如何是目前法復卓一卓
云還見麼如其見得便見三世諸佛歷代祖師資生
之期若見三世諸佛歷代祖師資生之期即見人人
自己屢世父母歷代宗親資生之期見得屢世父母
宗親資生之期方見中峰資生之期箇箇到者裡純
清絕點凜凜孤危一眼覷破得大解脫具大總持良
久云且道覷破箇什麼分明拶出憍尸迦咭嘹舌頭
三千里擲拄杖下座。
己亥冬護法曹榮寰趙正宇等請住雲峰淨慈禪寺。
結制上堂拈香祝聖畢乃云豎窮三際激揚少室宗
猷橫遍十方啟鑿人天正眼驀呈拄杖云大眾見麼
如其見得攪長河為酥酪變大地作黃金拈則星馳
電卷放則瓦礫光生山河大地動靜一如明鏡色空
自由自在小中現大大中現小坐微塵裏轉大法輪
於一毛頭現寶王剎聲聲是佛聲色色是佛色千聖
莫能窺佛眼覷不見荊棘林中走馬眉毛罅裏翻身
正恁麼時且道釋迦彌勒在甚麼處卓拄杖一下云
從來孝子諱爺名下座。
上堂本來無一物自性倚天真要會箇中意日午打
三更為甚馬大師一喝百丈三日耳聾眾中莫有超
聲獨脫者麼向無機用處呈機用無言詮處顯言詮
淨裸裸坐地赤灑灑徘徊覿體承當了無向背脫或
未然你諸人一條窮性命落在山僧手裏時有僧一
喝師云山僧被你一喝僧旋一匝而出師云好興逆
水波莫隨風力轉便下座。
上堂舉釋迦老子道若有一人發真歸源十方虛空
皆悉銷殞演祖云若有一人發真歸源十方虛空錦
上鋪華師云若有一人發真歸源十方虛空拄杖頭
現盧舍那身豎則萬境全彰放則虛空粉碎然雖如
是荊棘林中下腳易月明簾外轉身難卓拄杖下座。
上堂佛真法身猶若虛空應物現形如水中月驀呈
拄杖云大眾釋迦老子來也諸人見麼若向者裏見
得塵塵盡是釋迦剎剎皆為彌勒所以道無邊剎海
自他不隔於毫端十世古今始終不離於當念且道
正恁麼時如何委悉潑油見火渾無事雪上加霜經
幾秋復舉南泉示眾云文殊普賢昨夜三更甚鬧各
與二十棒趕出院去趙州云和尚棒教阿誰喫泉云
王老師在甚麼處州乃禮拜師云禮拜即不無且道
者二尊宿還有優劣也無若有文殊普賢在什麼處
若無趙州禮拜又作麼生分析良久云數聲清磬是
非外一箇閒人天地間下座。
上堂問昔日中峰今朝雲峰是同是別師云神出鬼
沒進云此意如何師云長安路上家家月萬里無雲
萬里天乃云窮諸玄辯若一毫置於太虛竭世樞機
似一滴投於巨海騰波沸海全體蕩空物物殊彰頭
頭顯露放開則玉轉珠迴把住則黃金失色是以得
大機顯大用在在不涉廉纖處處斬釘截鐵牢關把
斷水泄不通千聖并行萬靈同轍正恁麼時如何委
悉陋巷不騎金色馬回頭卻著破藍衫下座。
上堂人天號令佛祖規模不涉階梯突出難辨人人
眼裏有睛豈向他覓個個鼻孔撩天殊彰異彩正恁
麼時如天普蓋長見日月光輝似地普擎萬古山河
永固東出西沒運轉璇璣艸木叢林全彰奧旨纖毫
頭上悉是威光一毛孔中盡成華藏淨裸裸赤灑灑
要津坐斷凡聖難通且道箇中人來時如何豎拂子
云天上有星皆拱北人間無水不朝東下座。
元旦上堂新年頭是舊年尾舊年尾是新年頭掃除
新舊閒伎倆放出溈山水牯牛高也明也悠也久也
直得處處淳風鼓蕩人人喜氣盈眸咸歸至道之仁
<pb n="315"/>
永樂天真之化靈機廓爾智照洞然一念萬年了無
來去雖然如是且道祝國利生一句又作麼生萬方
有道歸王化一句無私樂太平卓拄杖下座。
上堂昔日靈山始祖翁拈華微笑逞神通拖泥帶水
相將去熨斗煎茶銚不同諸人且道如何是不同處
喝一喝下座。
解制上堂解開布袋頭放出箇猛虎狼藉天下人活
吞佛與祖俊鷹快鷂兒齊拔千鈞弩焦尾老大蟲利
牙爪可怖卓拄杖云惟有山僧箇楖栗輕輕敲動鹽
官鼓復云鼕鼕下座。
師誕上堂問毗藍園裏生雙林樹下滅如何是未生
句師云金菊正開無向背進云如何是滅後句師云
臘梅帶雪越精妍乃云人人道我今日生我道今年
今日死今年本是舊年期明年依舊從頭起釣來明
月賣風流誰識平天花甲子下座。
<other>小參</other>
小參問不住有無時如何師云艸賊敗也僧便喝師
云不住有無時如何僧擬議師云知你不是者腳手
李總戎問生死事大無常迅速兵興不息如何是好
師云放下來戎禮拜師乃云干戈叢裏鬥禪機兵戰
何如法戰奇勝鼓三撾邊燧靜凱旋且唱太平詞驀
拈拄杖云會麼此是佛祖戰場與五陰魔戰勝回程
現前大眾當此荒亂之世激揚箇事也須猛著精彩
如戰有功方是國家利器且畢竟如何得戰勝成功
去良久云主將能行令坐致太平時復舉法眼問修
山主云毫釐有差天地懸隔主云毫釐有差天地懸
隔眼云恁麼會又爭得主云某甲只會恁麼未審和
尚作麼生眼云毫釐有差天地懸隔主便拜師云你
等還知話頭落處麼因甚一得一不得且道淆訛在
甚麼處揀點得出許你與法眼相見脫或未然毫釐
有差天地懸隔。
小參說得須是見得見得又須說得說得見不得落
在見解偏枯見得說不得落在時機毒海山僧者裏
只饒說得分明見得徹去腳跟下好與三十棒說不
得見不得亦與三十棒何故聻雲峰門下賞罰分明。
小參舉馬大師翫月次問西堂正恁麼時如何堂云
正好修行問百丈如何丈云正好供養又問南泉泉
拂袖便行馬大師云經歸藏禪歸海惟有普願獨超
物外師云見怪不怪其怪自壞馬駒蹋殺天下人中
峰杰出群山外且道者三個尊宿聻聽取一頌臨機
無巧妙拈來不費工可笑棲棲者明暗怪虛空喝一
喝下座。
小參大事因緣不等閒急須提起話頭參有時參到
無參處覷破桃花是指南復舉玄沙到蒲田百戲迎
之次日問小唐長老昨日恁麼喧鬧向甚麼處去了
唐提袈裟角沙云料著沒交涉師云玄沙與小唐提
起箇事光輝祖域山僧到宕渠亦無百戲來迎只見
桃花滿樹試問諸人宕渠與蒲田所見是同是別良
久云奇逢豈例閒相識都是靈山有約來。
追嚴小參般若恩光週法界菩提樹茂永青青更悟
杖頭直指意椿萱三世悉超昇拈拄杖云大眾會麼
如其會得盡大地是般若光光未發時無佛無眾生
諸天捧華無路千聖窺覷無門今日事不獲已未免
向第二義頭作諸佛事以杖劃一畫云截斷悲傷風
木古人人父母盡生天。
小參一年三百六十日日日人忙直到頭若然會得
不忙底不風流處也風流且道如何是不忙底人院
主云不忙人不會師云三十夜到來莫道不忙好。
施主請小參澗水潺潺談半偈山花朵朵現全身更
欲山僧搖長舌分明一句絕疏親復舉龐居士問石
頭云不與萬法為侶者是甚麼人頭掩其口士乃有
省又問馬祖祖云待汝一口吸盡西江水即向汝道
士乃大悟師云且道悟箇甚麼如其會得居士悟處
<pb n="316"/>
便會二祖會處會得會處便會得悟處雖然檢點將
來都盧祗具一隻眼。
<other>開示</other>
師云汝等既為生死學道須當憤發其志志若不堅
久之便打退鼓虛度歲月有何益哉然憤志非偶不
是說了便罷必要立箇死限方有少分相應自覺覺
人自利利他互相砥礪發明此事昔佛燈封被哲侍
者圓枕慈明引錐白雲危坐從上古人皆如此操履
所以光明碩大照耀無窮或有先慧後定先定後慧
或定慧等持悟解雖圓亦當修證若悟而不修有花
無果修而不悟有果無花只教果因一徹悟解雙圓
如此用心何愁不到古人田地今烽煙之後聚此滿
堂龍象和氣藹然期會難遇若不精誠憤志更待何
日雖然雪後始知松柏操事難方見丈夫心。
開示此事貴在勇猛若猶豫便不得力所謂暫時不
在如同死人不落妄想便是無記如在雲霧度日毫
不精爽必須剔起眉毛直下覷破猛猛省省不顧危
亡晝夜無間前去不得後去不得從斯起大疑情自
然徹去珍重。
開示參禪最忌落在無事甲裏做活計縱參到頭白
齒黃也沒交涉諸兄珍重好教所謂虛妄浮心多諸
巧見從上諸祖不傳別法直指人心見性成佛若不
識取本心更向外求於妄心中復生妄境如虛空華
無復結果縱經塵劫亦不能成就須向二六時中舉
足動步迴光返照歸在一處討箇分曉始知頭頭獨
露物物全彰事事不周而自周法法不融而自融萬
境不能浸群魔不能入雖然如是不是一番寒徹骨
怎得梅華撲鼻香。
<other>機緣</other>
僧問如何是盡力句師便打進云如何是幻化空身
即法身師亦打進云法身空身相隔多少師云老僧
罪過。
僧問如何是奪人不奪境師云綠滿芳叢進云如何
是奪境不奪人師云放汝出頭進云如何是人境兩
俱奪師云猛虎坐高堂進云如何人境俱不奪師云
綠樹陰濃夏日涼。
僧問秋光一點露時如何師云通身無影相進云向
上事如何師驀頭一棒。
僧問如何是西來大意師云描不成進云畢竟如何
師云畫不就。
僧問終日穿衣喫飯不知是誰師云喫茶去進云趙
州猶在師云只聞流水響不聽落花聲。
<other>頌古</other>
<other>夜睹明星</other>
 六年冷坐寒巖窟舌上生毛三尺足一見明星眼豁
開至今猶把招魂讀 
<other>見見之時見非是見（云云）</other>
 見見之時見不及胡僧兩眼黑如漆狸奴尾上繫金
鎚食到口邊難返躑 
<other>庭前柏樹子</other>
 獨立庭前柏樹子逢人那個是知己神風散雨冷煙
霞翠色蒼蒼蔭到底 
<other>靈雲見桃花因緣</other>
 靈雲見道悟桃花枯木生枝又發芽莫謂玄沙猶未
肯從來眼裏不添沙 
<other>南泉斬貓</other>
 堪笑兩堂不唧溜無端揚出自家醜一刀兩段早橫
身免得臭聲千古有 
<other>誰字</other>
 誰悟誰參誰悟誰參誰誰悟悟誰誰當誰覷破覓誰
者始信參誰不是誰 
<other>狗子佛性因緣</other>
 無性狗子不解哮吼喚便回頭趯著便走 
<pb n="317"/>
 狗子有性堂堂正令咬殺佛祖來者乞命 
 有性無性人人疑著這箇畜生頭上帶角 
<other>聯芳</other>
<other>恒秀發林禪人</other>
 獅子窟中獅子兒謾將牙爪對人施有時𨁝跳法堂
前哮吼一聲天地寂 
<other>法語</other>
<other>示發榮高居士</other>
明了其家所歸道路一也但不知以何為家以何為
路即此心者是也心外無法法外無心一心之法何
勞外求勉之。
<other>示發忠居士</other>
天地間作好人猶欲盡善況為聖賢者然聖賢事業
不過是安分二字以了平生且道如何即是皇天無
二道聖凡無兩般。
<other>示發志陳居士</other>
若道此事從因緣生滅中而有生滅中有不生滅者
可曾薦取否若向此中薦得師姑原是女人做。
<other>示發洪萬居士</other>
善人行善事頭頭耳法法耳無不從此一善永善然
後作事始知我本有不消借取他人也勉之。
<other>真讚</other>
<other>初祖</other>
 這箇老胡心眼條直不計年華獨坐磐石舌頭無骨
眼有筋力曾為梁皇九年面壁遺下禍胎隻履歸去
面目儼然只少口氣咄休來者裏弄枯禪莫道無人
通消息 
<other>詩偈</other>
<other>行腳有感</other>
 萍蹤飄泊在天涯曲徑春深艸木賒渴飲清泉和月
掬饑挑野菜帶雲拏殘霞亂剪縫衣重怪石橫堆倚
杖斜翻憶古今賢哲事蒲團坐破總非他 
<other>遊興龍寺</other>
 禪林深處古瑤臺怪石玲瓏樹倒栽水鼓磯琴隨耳
靜松邀明月上窗來雪埋峭壁生苔滑花綻疏籬繞
徑開幽興偶然逢勝地好將竹杖恣徘徊 
<other>遊三賢洞（二首）</other>
 勝跡嵯峨聳翠岑斜穿埜徑白雲深山驚風響林棲
鶴水滴潭鳴石操琴四壁藤華懸碧洞一窗孤月映
禪心缽囊到處頻開展無事蓬居問主人 
 古洞悠然別有奇孤雲野鶴任棲遲桃紅柳綠庭前
畫燕語鶯啼壁上詩靜裏聞聲風撼竹窗前見影月
臨池渾忘世慮消炎暑寂寞空山到者稀 
<other>春雪</other>
 東風昨夜忽衝霄吹落梨花處處飄古木枝枝皆吐
玉層巒疊疊盡垂瑤空中有色徒增粉眼底無沙那
著標萬境皓然堪一臥也知幻裏幻真超 
<other>山居</other>
 疊疊峰攢疊疊峰白雲深處寄孤蹤松窗日曉夢初
醒瓦缶茶烹味正濃雨過徑苔添綠色月來池沼盪
荷容蕭然曳杖乘幽興林下徐行聽遠鐘 
<other>懷雪臂法兄和尚（二首）</other>
 幽徑穿林繞亂峰計窮無處覓行蹤空中華雨徒霏
座簾外風雲枉度鐘泉帶月明流石缽衲和山靄挂
巖松應知慧遠清翛榻未許伊人禮玉容 
 攜笻直上白雲峰曲徑飛泉過幾重卓錫瀠洄梅嶺
月浮杯蕩漾錦江風深山寂寂無人語澗水滔滔有
句通展轉憶君還憶德幾回敲韻話青松 
<other>擬石屋韻</other>
 白衣擬類佛袈裟遍體㲯毿未易嗟見客臨筵畏似
虎逢人拈箸活如蛇青山高枕猶添夢綠水當窗儘
落花道眼風塵何日盡長歌一曲出煙霞 
<other>遊朝陽洞</other>
<pb n="318"/>
 洞中笑覽玲瓏石涌出天泉特地流崖畔笙歌明歷
歷谿邊藻韻自悠悠瓊扉不鎖煙霞幕皓月明連艸
木秋看水看山時看鶴忘機得意興偏留 
<other>晚眺（二首）</other>
 閒閒無箇事登臨萬里賒拽杖來谿谷翹首望煙霞
嶽頂嵐光淡波心月影斜遙看天際外樹樹集寒鴉 
 薄暮入孤峰山重水亦重依依雲駛懶數數鳥爭桐
徑僻人留跡風高松韻濃野情無限意多在月明中 
<other>春日同友人歸話月山舍</other>
 攜笻歸隱處花徑鳥聲幽冰釋魚龍躍山空水月浮
同君青嶂外伴我白雲遊翻憶舊蓮社聊將詩賦酬 
<other>山居</other>
 茅屋深幽處流泉咽谷鳴奇峰藏怪石涼月映心清
塵靜餘空寂客來懶送迎扶笻舒野望雲從足下生 
<other>春日訪玉環老宿新建善寓庵</other>
 精藍新卜築覽勝蹋莓苔芳艸穿籬長藤花繞逕開
扁舟簾外渡皓月榻邊來談罷空林事與君笑一回 
<other>訪聖幢法兄和尚新建南林精舍</other>
 竹院喜新搆招提傍古城鐘聲傳石窟月影數華莖
戶外碧峰秀階前綠沼平炊茶偕盛友相共話無生 
<other>送天鏡之江南</other>
 不覺春帆動知君去去忙香飄梅已亂雨霽柳初狂
別路千山遠離思一水長回看新白足永趾桂林香 
<other>元旦問水</other>
 日暖乘初興尋幽問水源谿深梅帶雨谷冷石生煙
動影涵青嶂搖波浸碧天悠然環古洞疑是臥龍潛 
<other>山居（七首）</other>
 箬笠癭瓢挂壁間行蹤放下自安閒把茅不比尖頭
屋縱有柴門不用關 
 遯世安禪住此山蒲團七破始知閒翛然突出凡塵
外不結跏趺不掩關 
 卜築尋幽去住山栽松種竹日消閒雲封古逕無人
到滿目青山盡祖關 
 未到深山似有山到來何處不安閒寥寥瞪目無他
物唯見松華度竹關 
 一層山外一層山展缽隨緣出世間記得空生巖下
坐月移華影到禪關 
 忘情樂道住深山境寂塵空處處閒諸念已隨流水
去懶跏趺坐邁玄關 
 落花流水滿谿山一徑蒼苔伴我閒閉戶無人春寂
寂月篩竹影映禪關 
<other>巖軒（四首）</other>
 悠然別是一天台誰縛柴門傍石開四壁水光堪逸
興藤花風送落新階 
 傍崖卜築亭空寂一任煙雲集幾堆頑石點頭機自
化時人莫作等閒猜 
 天連水也水連天亭啟窗看紫霧懸幸有流泉知此
意卻來杖底共談禪 
 洞天勝概古今奇策杖頻登訪故知謾道幽懷偏隱
處好將空缽挂高枝 
<other>種竹</other>
 攜鋤種竹敲新韻掬水澆華惺舊顏煮石暇時延野
客一谿雲月冷禪關 
<other>行腳</other>
 野衲尋芳度嶺頭晴空一望露清秋孤圓伴宿林梢
月煙水盡從缽裡收 
<other>遊玉仙洞</other>
 古洞嵯峨信步投殘霞幾片挂峰頭崎嶇怪石如聞
法聳立崖臺不記秋 
<other>初春</other>
 層巒一徑望天涯拄杖翻雲客興賒舉步尋芳煙水
際不知何處折梅花 
<other>雪梅</other>
<pb n="319"/>
 紛紛玉屑夾雲浮峰頂摩天盡白頭秖有寒梅色不
改一枝獨放玉林丘 
<other>除夕</other>
 嚴寒殘臘接三陽移舊迎新歲月長坐對談心忘夜
永江風吹送玉梅香 
<other>元旦</other>
 人間此日鬧喧天山寺幽閒不計年欲覓頭陀深隱
處雪梅花下聽流泉 
<other>別顏文學</other>
 重道如山不可違悵然送我過柴扉東風未識離人
意惱亂梅華點客衣 
<other>壽大枝監院</other>
 菩提種自威音前經幾嚴霜色相鮮覷破悠然光彩
麗何須更祝大椿年 
<other>送蒼松法兄和尚歸峨眉</other>
 一重山外一重天蹋碎峨眉月正圓援物莫嫌伸臂
晚時拈白棒絕狐禪 
<other>示慧光禪人</other>
 湛湛碧潭浪滔天翻然錦水活龍眠他時奮甲騰霄
漢布雨施雲澤大千 
<other>示眾（五首）</other>
 學道猶如敵萬兵頻敲勝鼓始回程狼煙掃盡塵氛
泯功就誰思細柳營 
 金剛戒體露堂堂皎潔無瑕滿月光一映千江隨浪
卷剎塵都是苾芻香 
 參禪端的戒為先二六時中痛著鞭識得通身渾是
戒從前持犯一齊捐 
 參禪端的戒為先枯木寒灰是病淵曾憶慧能親切
處百思不斷紹單傳 
 參禪端的戒為先剔起眉毛子細看凡聖兩岐俱截
斷超然別是一壺天 
又
 父母未生前何為本來面咄哉大丈夫看取石鞏箭 
 父母未生前何為本來面珍重木人言虛空捉閃電 
 父母未生前何為本來面迷隔萬重山悟時一條線 
<other>因僧請問托缽話師示以偈</other>
 坐立儼然知不知巖頭密啟令人疑春風不用生愁
里玉兔橫眠雪裏時 
<other>示空凡禪人</other>
 刈盡荊棘了靈芝自發芽無明煩惱歇常開智慧華 
<other>示芝蘭上座</other>
 萬緣都撇卻樹下且跏趺坐落天邊月人間作畫圖 
<other>示指迷善人</other>
 一句彌陀佛能消歷劫愆如是念將去何愁不現前 
<other>山居</other>
 我愛深山好野徑清風掃一衲一烏藤隨方任起倒 
又
 靜坐不知時杜鵑晝夜啼山深忘世樂白雲共我棲 
<other>雲中懷友</other>
 雪裏懷知己翛然弗畏寒一般清意味秪自不相瞞 
門弟子月賢孫普從對

雲幻宸禪師語錄終

<ps>雲幻宸禪師塔記</ps>
師法諱印宸蜀之忠州人也本姓萬氏童時有出俗
之志告二親得命十六出家廿二歲稟戒於象崖珽
禪師侍巾缾三載後乃訪道四方走雙桂參破山老
人即服膺執弟子禮法務無難久之命掌監寺辛苦
勞脆有所不辭無毫髮鄙吝心見於顏色而眾德之
後受巴州之請說法中峰淨慈二剎平生為人不肯
假借孤硬到底忽於康熙己酉四月望六日在本郡
石鼓寺粥後入堂趺坐乃伸右足云大眾會麼吾將
<pb n="320"/>
逝矣盡十方世界都盧是者箇眾悲感乞師留偈師
應聲曰曠大劫來無去住縱橫應用廣流布悄然蹋
倒上頭關一切是非渾不顧語畢而逝世壽四十七
僧臘二十五嗣法弟子恒秀林月賢會等五人建塔
於石鼓寺之左余守開化因與綠蘿恒禪師交深有
年固以幻師塔記授余余愧筆頭無金剛正眼豈能
使幻師末後一段光明照天照地去也余即記之又
能窺其涯涘於萬一哉請者益篤不得已乃引其事
而為之銘曰。
 破山峭  象崖突  雲幻平  斷嶺嶠  不借路 
 自回照  無縫塔  螻蟻笑  一片幻雲絕孔竅 
時
康熙二十一年八月十八日閩龍潯李道泰書于開
化署中

<sarticle><article>錦屏破石卓禪師雜著</article></sarticle>
侍者超常記錄
<other>詠犢</other>
 出欄群牧童兒犢。蹶矣酣兮無箇亍。快爽風雲得自
由。蹋翻水月何拘牿。平洋細艸任齁鼾。峻險穿蘿那
礙慾。分付山河隨去來。莫教錯認鞭頭毒。 
<other>除夕</other>
 韶華幾度渾忘過。寂寞其如客路多。爆竹有聲難作
夢。鄉心無曲不成歌。漫添宿火頻催韻。應惜浮生急
似梭。雲水相從今夜坐。但饒舌處總禪那。 
<other>早行</other>
 行腳那論溼與乾。㲯毿雲衲破江寒。杖懸孤月光非
淡。星射滄波影未殘。小鳥浪鳴催曙色。芒鞋信步踐
芝蘭。隔堤何處聞鐘響。疑是漁翁下釣磐。 
又
 瓢囊溼也又還乾。頓脫塵襟那畏寒。石上苔封凝露
滑。樓頭漏盡鼓聲殘。慢雲捲暗猶瞻月。裛露聞香定
是蘭。珍重奚童須著眼。莫教容易過龍磐。 
<other>秋雨</other>
 頻看紅葉故憑欄。敲碎風聲竹萬竿。疊嶂奇雲忙過
壁。輕舫持釣下前灘。空山幾點苔痕淡。小閣半窗松
影寒。此際誰回函蓋煖。離離蕭瑟侵詩壇。 
<other>題聖壽宮</other>
 麗矣輝煌特地周。崇隆殿閣接雲浮。岑峰翠瑣瓊窗
碧。老幹深巢野鶴悠。欹枕梵音鳴貝闕。遶垣疏磬帶
清秋。酬恩故效華封祝。士女歌呼樂未休。 
<other>題大酉洞八景</other>
 閒邀勝友步飛泉。四壁玲瓏靜悄然。石鼓輕敲灘水
外。玉盤端的織機前。靈龜莫是煙霞客。鐵鶴無非古
洞仙。曲澗桃花遊子意。長歌猶待月明旋。 
<other>印心菴與靈源夜坐</other>
 煮泉邀月詠胡笳。遠寺敲鐘接晚霞。揮麈無心于萬
壑。拈花有意在三巴。葛藤爛打翻新案。石火能炊別
是家。此夜鬚眉雖共慰。應知腦後廓生涯。 
<other>贈別阡陽趙元一使君</other>
 棠蔭謳歌戴所遺。荒城蕭寺賴君支。洋洋聲重三千
價。歷歷民懷萬里思。金馬度雲嘶晚泊。錫泉坐月訂
先期。萍蹤奚以酬清況。但把重岩作玉碑。 
<other>九日病中同張鼎若詠菊</other>
 節至疏籬菊已開。悠然靜對且徘徊。今朝休問陶公
令。昔日曾誇蘇子來。座上呼童供熟果。谿邊任客洗
浮盃。就中撥轉勞生曲。不向烘爐煨死灰。 
<other>霪雨即事（二首）</other>
 西擲東拋骨董禪。即今有調不成聯。風前聲響無非
色。腳底毛寒別是天。愁對殘燈歌短曲。懷從故國語
新篇。只因一夜空階雨。滴碎芭蕉夢未圓。 
 閒來拈韻亦枯禪。句在臨機格外聯。錯落珠璣連碧
海。淋漓翰墨點青天。寒窗疊擁雲千樹。覿面相呈景
<pb n="321"/>
一篇。嬴得枝棲山水趣。甘貧惟自任方圓。 
<other>谿聲</other>
 窮源何處發。歷歷為誰鳴。繹絡非無韻。依稀若有情。
乍聞知耳靜。久對覺神清。徙倚長松下。頻敲句不停。 
<other>答天虞鄭少司馬書</other>
據聞破石因緣深有抱賊捉賊之見。非過量人知過
量事乎。若道粉碎虛空。猶有相因。既知虛空可碎則
石之可破也明矣。所謂如如妙明于性光不染處便
是。老居士於性內尋思此語。人人本具。箇箇不無。若
真正到此地位者。稍著擬議。即落二三。云崔灝之詩
略較些子。屈殺不遇。待歌到捶碎黃鶴。踢倒鸚鵡。攔
腮一掌。使湊泊不暇。教瓦解冰消。免惑後人。云胸中
有主。未能遁世之語甚恰。大約只知有主而不知主
之作用。此段精靈何必遁世。何必不遁世。雖然山僧
行腳二十年後依天童老漢六載。被者主人公弄得
七顛八倒。如服鴆毒。恍恍惚惚。愈覓愈差。毫無著落
時驀頭撞破娘生鼻孔。原來是者箇聻。自冰消久向
半閒居士毛錐邊喪身失命。始知佛法中猶有人在。
是則是。須勘驗過方使得。居士亦向者○裡透得過。
轉得語。見得自己主人公是何形狀。是何面目。既了
了廓徹。可與山僧通箇消息。又不妨遙伸一掌。捶碎
破石。一任呼磚喚瓦。作泥作沙。此真快事也。溪舌具
復。
<other>行狀</other>
師諱悟卓。號破石。蜀之果城宕渠望族陳氏子也。受
天童悟祖戒嗣香林禪師。生萬曆己酉十月十九日。
母當妊時不葷。年七歲詣本邑羅漢寺。依母舅學應
佛。一日舅沒。復甦云。吾守毗尼。無不精嚴。尚有字義
差訛。將置吾於鐵雞罩內。爾等珍重。示畢而沒。師聞
心動。即薙髮淨身。年十三。會本邑余隱洪先生公車
北上。依赴京師參學。至江陵。辭余住白衣菴。持水齋
三年。一尊宿云。師妙年行願如此。何不廣參宗匠。師
如指遍參。謁天童悟祖。祖號師破石。居六載。仍還羅
漢寺。年三十有五矣。遭申酉蜀亂。避地入黔。三住名
剎。後受武陵侯楊公請住石阡旃檀禪院。癸巳臘八
偶恙。眾乞垂開示。師云。諸公之見如斯。有負依吾年
久。道人家還有者箇在。乃豎指云。會麼。眾作禮。師云。
其來也無礙自在。其去也自在無礙。呵呵呵。入泥入
水。無在不在。了無了處。隨他去毗盧頂上任優游。示
畢而逝。師性介乏。嗣而侍座者英俊瞻依。請益者名
公斗仰。住世四十五年。坐臘三十二。語錄諸稿未及
剞劂。被兵燹失之。僅搜殘編。刊行於世。
住綠蘿繼祖堂戒子發林謹狀。
<other>法派</other>
悟超行海。覺能融智。鑑圓明寂。性崇義廣。玄惟全祖。
印淵洪紹。繼續宗通。

<talk>序</talk>
秀師夙契如來三昧咄咄信是再來甫參雲幻和尚
機緣相合即為水乳之投真破山和尚法派當日咸
為雲幻得人慶併為破山有傳人慶良不誣也攷其
得道時尚在三十五歲而開化吉祥而彌勒州大隱
而沅江萬壽而鹿苑而皈依兩紀之內滇蜀大道場
早已坐遍就中浩浩灑灑眼筋舌骨弘闡宗風非似
他人沾沾錯認片紙黑字也今披閱其語錄吐三十
八世真機開七十五燈正眼指示直明那畔雖云片
羽已呈苞采寧曰寸臠足賽侯鯖真末法之光明幢
也稔知傾動諸方正當天龍推出法嗣嗣宗悠公爰
為編次而復有玄微慧初兩公不憚跋涉以本師祖
翁東塔示現之地特來禾郡掛瓢於清白大師古新
菴梓送大藏流通今而後闇室燈傳指頭月現禾城
諸剎雖未獲秀師開堂說法而手持語錄一編已不
啻耳提而面命之矣且迴憶疇昔之日祖師破山住
<pb n="322"/>
錫福城時以大悲閣勝因未就撩起即行重歸湯沐
至今猶為遺憾茲得秀公傑出之嗣孫提唱宗傳而
當年未竟之勝因不益闡揚而光大之哉是則仰秀
師焉抑思破山和尚而不值讀秀師語錄如睹破山
和尚一班焉余係門外不敢窺測堂奧而玩其詞繹
其旨驚喜信愛之心躍躍烏能已於讚歎也敬為序。
時
康熙歲次甲子仲春上澣
文林郎奉天府知海澄縣事雙谿里人江溥洄叟氏
謹撰

<other>綠蘿恒秀禪師語錄敘</other>
萬峰破翁自東塔一番罏鞴而來川中向干戈叢裡
建大法幢以維末運海內學者莫不從風而偃若龍
之宗而有鱗鳳之集而有翼也其門庭孤峻子孫超
卓率皆耆年宿德一點龍睛俱紹弘規吾鄉恒秀禪
師弱齡出家問道四方幾經喪亂既弘爍迦之心遂
撒懸崖之手最後余相晤於黔之思石間見其雅度
玄朗一門深入因爾結茆問難五越寒暑迨虎谿話
別相隔旬年戊戌中余有絕域之遊遍歷刀山劍樹
生死未了復入五濁而秀師自蜀得天童嫡孫雲幻
和尚之法一枝南來丙午冬握手仙湖撫今悼昔則
已十有三年矣夫以予百折狂瀾之塵客而對不見
不聞之逸致其芰製可楚荷衣可裂也暇則出其示
眾小參而余復屢炙其上堂法語言言入木字字頂
針且棲心方外化導隨場既不立崖岸於法林豈復
爭標幟於莊市臨機問答見病書方觸境歌吟隨風
徹籟原無纂述水到渠疏噫是真禪之大總持也歟
予雖得及門未曉堂奧中事僅述所見如此明眼作
家有深知師者當別有向上全提一著在。
時
康熙己酉長至月東華逸民劉蒞稽首拜題

<other>恒秀林禪師語錄目次</other>
卷上
上堂
示眾
小參
機緣
卷下
頌古
書問
真讚
雜著
佛事
行實
附錄

<sarticle><article>綠蘿恒秀林禪師語錄卷上</article></sarticle>
嗣法門人光悠等編
<other>住雲南開化府吉祥寺語錄</other>
康熙戊申九月師在報國受開化太守劉公及眾檀
護請住吉祥禪寺十月一日入院。
山門一彈指頃吉祥門啟宗廟之美百官之富喝一
喝便入。
佛殿城東不欲見佛趙州不喜聞佛山僧到來又作
麼生萬事無如和氣好得盤桓處且盤桓乃展拜。
據室喝一喝云會麼者是人天瞻仰不及處驀卓拄
杖云作風作雨任他忙。
拈護法疏示眾云河山森列將相功勳一句無私當
陽獨露正法眼藏總在箇裏如或未委便請表白。
指法座云占斷毗盧頂不稟釋迦文虛空乘寶座圍
繞吉祥雲遂陞祝
<pb n="323"/>
聖畢復拈香云此一瓣香光吞佛祖氣壓諸方伶俜
十載一朝擊碎躬承記莂不敢孤負此第一回拈出
奉為忠州石寶山萬佛禪寺傳臨濟正宗第三十二
世雲幻大和尚用酬法乳斂衣趺坐上首白椎云法
筵龍象眾當觀第一義師震威一喝云第一義諦山
僧底白椎上座底者裏徹去拄杖子與汝相見問吉
祥雲繞吉祥座大轉如來正法輪如何是最初一句
師云未到開陽時早向汝道進云恁麼則占斷風規
去也師云莫亂走進云還有為人處也無師驀頭一
棒問如何是賓主句師云看取令行僧禮拜師乃云
吉祥門大啟十方同聚會踏著吉祥地心空始及第
即今莫有踏著底麼山僧與你證據如無未免自拈
自弄去也喝一喝以拂子擊禪床下座。
結制黎國興王勝諸居士請上堂十方薄伽梵一路
涅槃門窄處通車馬寬處不容鍼還有透得過底麼
問寬窄即不問用透作麼生師云山僧今日失利進
云果然現大人相師云險乃云門裏出身易身裏出
門難聖人俱從難處易凡夫自向易中難且道迥脫
難易一句又作麼生鶴有九皋難翥翼馬無千里謾
追風下座。
上堂豎拂子云突出難辦久參未免躊躇信手拈來
後學那知端的會得者白雲萬里不會者明月千江
假饒直下承當未免當面錯過良久擲下拂子云還
委悉麼六國安寧邊塞靜珠簾高捲竟忘尊。
一相任護法同諸居士請上堂問蓮花未出水時如
何師云蓮華進云已出水時如何師云蓮華進云已
出未出時如何師云蓮華蓮華進云直下承當去時
如何師云利劍揮空乃云未達境唯心起種種分別
達境唯心已分別即不生良久卓拄杖一下云長憶
江南三月裏鷓鴣啼處百花香。
居士丁應龍徐承業邵興諸居士請上堂舉龐居士
云難難難拾擔油麻樹上攤婆云易易易百艸頭邊
祖師意女云也不難也不易饑來喫飯倦來眠師云
龐公一家恁麼語話大似從前汗馬無人識秖要重
論蓋代功吉祥者裏且不然或有人恁麼道但云鳳
鳴曉日秋空靜雨打黃花蝶夢輕。
元日監院海修請上堂拈香祝聖畢乃云春風笑桃
李花鳥繡苔痕寂寂松濤起家家別調新東村頻勸
酒西舍醉相迎此中無限趣料得少知音山僧恁麼
告報大似境見情生諸兄分上又且如何良久云還
委悉麼更有一般奇特處鐵牛產下玉麒麟喝一喝
下座。
解制護法戴惟高請上堂解開布袋口放出一群牛
縱橫芳艸去得意任優悠任優悠半含春色半含羞
舉芙蓉一日辭馬祖祖曰裝卻包了來與汝說一上
佛法蓉次日到方丈少頃祖曰時寒善為道路蓉轉
至法堂忽然有省師云馬祖平地上推人一跌好與
三十拄杖蓉乃隨人起倒也與艸鞋一輛今日設有
人辭吉祥但向他道春雨濛濛途路滑和風細細上
林芳。
上堂舉石鞏和尚昔為獵人趕鹿從馬祖菴前過問
祖曰見鹿過否祖曰汝何人鞏曰獵人祖云汝能一
箭射幾箇曰一箇祖云汝不善射曰和尚解射否祖
云解曰和尚一箭射幾箇祖云一群曰彼此是生命
何用射一群祖云汝既知此何不自射曰若教某甲
射只是無下手處祖云者漢曠劫無明煩惱當下頓
息鞏即拗折弓箭投祖出家師云石鞏見義勇為真
大丈夫馬祖將錯就錯可謂百發百中只是眼孔太
窄吉祥則不然等閒一箭管教大地人喪身失命何
故聻不見道護生須是殺殺盡始安居。
非涯禪人請上堂山僧久不陞此座舌上生塵毛欲
布今朝歌首上場詩普請諸人和一和莫有善和底
麼一僧才出師驀頭一棒僧一喝師亦打問臨濟在
<pb n="324"/>
黃檗三度問佛法大意因甚三度被打師便打進云
在黃檗下喫苦為甚向大愚處拔本師直打退乃云
要明恁麼事須是恁麼人若是恁麼人須解恁麼事
便乃拳踢相應唱拍相隨雖然如是要見二老則易
要見吉祥則難何故聻有眼無耳朵六月火邊坐。
住鹿苑寺護法周繼瑗等值佛誕日請上堂問法身
無相法海無邊和尚陞堂說箇甚麼師云法身無相
法海無邊進云某甲不會師云自語尚不會那僧佇
思師云法身無相聻僧踊躍禮拜歸位師乃云目顧
四方行七步天上天下太孤生當時若遇拏雲手管
教大千海嶽平喝一喝下座。
上堂舉龍潭問古德云某甲自到來不蒙和尚指示
心要德曰吾未嘗不指示曰何處指示德曰汝擎茶
來吾為汝接汝行食來吾為汝受汝和南吾便低首
何處不指示汝心要潭佇思德曰見則直下便見擬
思即差潭當下開悟復問如何保任德曰任性逍遙
隨緣放曠但盡凡心別無聖解師云古德被龍潭一
拶只得淨地上撒屙龍潭當下悟去也是平地喫交
今日若有人問鹿苑不蒙和尚指示心要和聲便打
管教立地水消何故聻字經三寫烏焉成馬諸兄還
委悉麼聽取一頌心要不勞頻指示十枚曾以一枚
還無端特地重申問一棒須教髑髏乾髑髏乾低頭
歸去也慚顏。
己酉秋受彌勒州刺史王希聖護法王世錫等請住
大隱禪寺至九月初十日入院。
三門豎拄杖云無門之門高大難論轉大地山河歸
門裏羅十世古今入域中卓一卓遂入。
方丈舞笏擎叉未免手忙腳亂張弓駕箭射得半箇
聖人檢點將來未是超方作者新大隱則不然一句
無私彰寶印笑看千嶂起風雷。
拈護法疏示眾云者是靈山會上付囑來的落在刺
史王居士毛錐子頭上山僧不敢囊藏卻煩維那宣
過。
指法座云大法空座佛祖共登山僧到來豈免隨例
且道作麼生步驟要提無相毗盧印須向千峰頂上
行遂陞拈香祝
聖畢復拈香云者瓣香三巴林裏得來六詔街頭拈
出奉為萬佛禪寺雲幻老人用酬法乳斂衣趺坐上
首白椎云法筵龍象眾當觀第一義師云當陽擊碎
直下平坦慣戰作家便請直入有麼有麼一僧才出
師云好一員戰將僧便喝師便打進云鐵牛不怕獅
子吼恰似木人見花鳥師亦打乃云鐵牛不怕獅子
吼恰似木人見花鳥木人花鳥本無情一切聖賢如
電拂所以終日喫飯不曾嚼一粒米終日著衣未嘗
挂一縷絲便能攝無邊剎海於毛端融十世古今於
一念出沒卷舒無非佛事逆順去來總是道場任運
騰騰全規全規雖然如事你諸人還知落處麼若不
藍田射石虎幾乎誤殺李將軍復白椎云諦觀法王
法法王法如是下座。
結制上堂問跳出金剛圈又入獅子窟時如何師云
截斷腳跟進云一鎚打就時如何師云看汝伎倆僧
便喝師云只恐不是玉是玉也大奇進云騎牛穿市
過師云終是淆訛乃云一言截斷千聖消聲一劍當
前橫屍萬里所以道護生須是殺殺盡始安居遂顧
視左右云千聖不知何處去倚天長劍逼人寒。
光圓韓夫人供法衣請上堂舉巖頭因沙汰次在甘
贄家過夏補衣次贄行過以鍼作劄勢贄遂整衣欲
謝妻問云作麼贄云說不得妻云也要大家知贄舉
前話妻云此去三十年後須知一回飲水一回噎女
子聞云誰知盡大地人性命被奯上座劄將去也師
云巖頭喫了甘贄家飯不守本分反惹他一家人大
驚小怪是何心行甘贄聽妻處分也合喫棒即今韓
夫人造二十五條衣供奉山僧歷歷金鍼不昧明明
<pb n="325"/>
錦縫重開全機顯示獨露當陽一家大小互相作用
雖然如是且道與古人是同是別你等諸人還知鍼
頭落處麼良久乃指袈裟云此際山僧才一披如雲
普覆華王座卓拄杖下座。
居士楊真直馮永清請上堂問千年暗室一燈能破
因甚還有三尺暗在師云昨日有人從天台來進云
某甲不會師云炭裏坐問百尺竿頭如何進步師云
退乃云山僧昨來刈茅辛苦正在打睡知客報言眾
居士請和尚說法山僧從睡而起只得之乎也者與
你諸人一上眾中還有不之乎也者底麼眾無語良
久卓拄杖一下云莫謂水寒魚不餌吾今釣得滿船
歸。
護法丁大來詞林劉𦶜等供法被請上堂師指法被
云蜀錦吳綾白玉黃金打成一片特地相呈驀拈拄
杖云還著得者箇麼復靠拄杖云謾謂須彌藏芥子
且看芥子納須彌卓拄杖下座。
解制上堂眾手淘金誰是得者得也賞你一錠金不
得也賞你一錠金何以如此不見道錦衣公子貴林
下道人高。
師誕日得壽李護法及兩序請上堂師顧視左右以
拂子打○相云大眾會麼秖者生鐵團子多時撒出
人前了也同一眼見同一耳聞更要上來下去覓甚
縫罅還委悉麼劫石不能比其堅須彌不能匹其量
喝一喝下座。
<other>住沅江府萬壽寺</other>結制上堂士問三界火宅如何避
得師云用避作麼士云恁麼則被燒卻了也師云怎
怪得山僧士云豈無方便師云隨緣消舊業更莫造
新殃問如何是玄要意旨師云併卻咽喉脣吻問將
來進云學人併卻了也如何是第一玄師云接竹點
青天進云如何是第二玄師云空裏打鞦韆進云如
何是第三玄師云藕絲繫鐵船進云如何是第一要
師云饑來喫飯進云如何是第二要師云寒來著襖
進云如何是第三要師云寒山逢拾得撫掌呵呵笑
進云玄要已蒙師指示廬陵米價事如何師云逢貴
即賤問如何是火裏栽蓮師云則今便請云恰遇和
尚師云可知禮也乃云三界無安猶如火宅驀豎拂
子云大眾見麼若也見得徹去變穢邦而成淨土轉
火宅而為清涼處一塵而一塵不能移其質歷萬劫
而萬劫不能易其長可謂心同虛空界量等虛空壽
無生亦無滅無解亦無結淨裸裸脫塵情赤灑灑絕
蓋覆直得千聖同躔萬機頓赴還有恁麼人麼見義
不為非勇士臨危不變始驚群擊拂子下座。
上堂舉僧於馬祖前作四畫云上一畫長下三畫短
不得道長不得道短離四句答某甲始得祖乃畫一
畫云不得道長不得道短答汝了也後僧舉似忠國
師忠云何不問我師云者僧畫長道短要且不知飯
是米做馬祖恁麼答他其然豈其然乎忠國師云何
不問我總與一坑埋卻何故不見道字經三寫烏焉
成馬。
解制上堂二僧齊出師云一箭落雙鵰二僧一齊歸
位師云死底死活底活乃云山僧去冬此日有一則
急要事在諸公分上諸公還知麼若也知得許你放
膽摘楊華脫或未然出門便是艸。
<other>住皈依禪寺</other>紳衿張星耀等值佛誕請上堂問和尚
燒香慶誕世尊雲門便要打殺且道與燒香慶誕是
同是別師云同也同不得別也別不得進云秖如今
日和尚上堂有人要打和尚又作麼生師云退身有
分進云恁麼則釋迦不前和尚不後師云且照顧腳
跟僧便喝師云又被風吹別調中乃云指天指地太
郎當萬古千秋是禍殃劄破面門何處去一年一度
一燒香卓拄杖下座。
因事上堂庭前艸深一丈格外大用無私從前俱已
不是今日又復何非良久云三寸密藏渾是膽一絲
<pb n="326"/>
纔有便成冤。
<other>住綠蘿山繼祖堂</other>大殿落成眾護法請上堂西堂問
梅稍星月弄華香雨眾摩尼越樣妝梁木此時新意
氣現前一眾盡稱揚如何是斬新一句師云祥光周
法界龍象盡趨奔進云恁麼則大樹之蔭滿中夏去
也師云且喜闍黎共證明知客問四眾臨筵共樂昇
平超宗手眼請師拈出師云杲日麗中天進云恁麼
則人人添得一重光彩師云休從他覓維那問如何
是綠蘿境師云千峰笑點頭進云如何是境中人師
云一句定乾坤進云人境已蒙師指示向上全提事
如何師云坐卻舌頭都監問如何是最初句師云末
後問將來進云如何是末後句師云最初問將來進
云如何是即今一句師云闍黎連日辛苦書記問寒
暄宇宙天花落地煖紅爐一片水露地獅兒頭戴雪
喚回親見本來人如何是本來人師云自領出去進
云一種沒絃琴惟師彈得妙師云又來者裏念篇章
悅眾問今日綠蘿上梁卻是釋迦成道還合著也未
師云好日多同乃云今日是我釋迦文佛成道之期
所以緣蘿大殿落成正用此日兩彩一賽千祥霧集
十方聚會萬善雲臻說甚一切眾生具有如來智慧
德相但以妄想執著自不證得即今緇素高人箇箇
蹋著綠蘿者片場地入此無礙法門睹此無量光明
盡證菩提悉得心空覓一毫德相了不可得況妄想
執著乎雖然如是且道功圓果滿一句又作麼生寶
網重重彌億匝聖凡普會日交參卓拄杖下座。
旦日上堂拈香祝聖畢有二居士齊出作舞而去師
云一得一失良久維那云誰得誰失師云劍去久矣
汝方刻舟便下座。
天童密祖忌上堂拈香云惡聲克滿三千界毒氣鬱
蒸億萬年觸之則傾湫倒嶽背之則倒嶽傾湫不犯
風規如何通信桐溪水急魚行濁太白峰高鶴宿安
下座。
上堂驀拈拂子擊香几一下又連擊兩下光悠西堂
白椎云諦觀法王法法王法如是下座。
佛誕上堂舉世尊才生下一手指天一手指地周行
七步目顧四方云天上天下惟吾獨尊雲門云我當
時若見一棒打殺與狗子喫貴圖天下太平瑯琊云
雲門可謂將此深心奉塵剎是則名為報佛恩又云
賊過後張弓師云二大老大似潑油救火綠蘿則不
然任他稽首麻三觔我但南無乾屎橛且道與古人
是同是別還知落處麼遂喝一喝云有佛處不得住
無佛處急走過。
同鄉道舊至上堂巫山一帶錦水吳綾木鵝三峽且
聽同音還委悉麼逢源不盡長河起流入滄溟引興
長擊拂子下座。
上堂拈香示眾云者瓣香是從無量劫來自心中流
出光明烜赫為祥為瑞為蓋為雲爇向爐中供養三
世諸佛歷代祖師併天下老和尚伏願道心堅固種
智圓明遂敷座乃云國家柱石佛法金湯現成公案
本願力故頓開千眼坐斷十方明明絕滲漏歷歷無
覆藏直下分明是箇本來面目有時抹過太虛空踏
殺南山鱉鼻蛇不為分外且道功用兩忘一句又作
麼生到頭霜夜月任運落前溪。
佛成道日上堂值雪大地盡成銀色界長空普放玉
毫光瞿曇冷坐孤峰頂凍落當門齒一雙乃豎柱杖
云大眾見麼釋迦老子來也口喃喃底道奇哉奇哉
一切眾生具有如來智慧德相但以妄想執著而不
證得山僧看來盡大地人被他塗污一上不同小小
即今還有不被他塗污自解作活底麼眾皆沉吟師
云依舊隨他腳底忙。
上堂上苑春華取次開庭前燕子語喈喈箇中會得
真消息何必胡僧特地來卓拄杖下座。
<other>示眾</other>
<pb n="327"/>
辛亥秋師命門人光碧等掃雙桂破山師翁塔回持
天童密祖像及師翁所受密祖二十五條衣繼席雲
嶠和尚轉授萬壽到山示眾云天童密雲老和尚及
我破山師翁源來曹水振起滹沱父子相承的骨的
髓遞至於我未有了期故萬壽祖天童而翁雙桂也
乃舉起袈裟云者是師翁留鎮醉佛樓的今日落在
林上座手裏對眾顯示非圖報德酬恩秖願天下衲
僧鼻孔端正毛羽鮮潔人人水艸具足箇箇腳跟點
地雖然如是還有滅卻正法眼藏驀栽荊棘底麼出
來道看良久眾不出師云且到祖堂燒香著。
中秋示眾金風凋落千林色雨過青山翠潑門竹影
掃階塵不動月穿潭底水無痕此四句內有一句有
照有用有主有賓若檢點得出明頭也合暗頭也合
若檢點不出頭上漫漫腳下漫漫遂以拂子擊禪床
云還會麼月明此夕清光滿秋老長空萬里天。
雙桂破師翁忌日示眾以拂子點空云呵㖿呵㖿春
水滿泗澤夏雲多奇峰秋月揚明輝冬嶺秀孤松仰
面覓地底頭視天水作何色柳綠含煙世諦流布底
似鴨聞雷途中受用底如龍得水正與麼時且道師
翁鼻孔落在甚處良久云阿㖿阿㖿。
雲幻老和尚忌日示眾昔年石寶室中相見不相識
今日綠蘿堂上相識不相見大眾為甚石寶室中相
見不相識他賺我碓觜花開香朵朵因甚綠蘿堂上
相識不相見我賺他依舊百花開碓觜遂舉香云還
委悉麼秪因者著翻成錯撼嶽旋乾宇宙昏。
示眾若論箇事不但山僧口挂壁上直饒三世諸佛
也說不到歷代祖師也行不到假使行說俱到正好
喫棒何故聻理長則就。
<other>小參</other>
小參舉雲門云結夏得數日寒山子作麼生溈山云
結夏得數日水牯牛作麼生象崖云結夏得數日拄
杖子作麼生師云三大老雖然同放不同收究竟何
曾異者裏翻覆數來百千番依舊當年李八伯山僧
者裡不然結夏得數日肚裏有飯身上有衣便是安
樂法門且道與古人是同是別試定當看定當得出
橫身當宇宙遍界絕遮藏若定當不出業識忙忙無
本可據還委悉麼甜瓜徹蒂甜苦瓜連根苦。
啟隆王護法誕日請小參舉那吒太子析骨還父析
肉還母然後現本身為父母說法今日督府王居士
總不恁麼只將一味無米飯供養大眾請山僧為二
親說法山僧夜來枕上作得一偈今日舉似大眾良
久云忘卻了也拄杖子你還記得麼同坑無異土喝
一喝下座。
解制小參問自從那畔歸王化直至如今徹骨寒師
云大眾見你敗闕進云竿頭絲線從君弄不犯清波
意自殊師便打乃舉葉縣省和尚示眾云達磨鹵來
直指人心見性成佛獨標萬象物外宣揚悟之者纖
毫不隔迷之者背覺合塵中下之機也須仔細莫虛
度時光況以西來的意教外別傳道契一言縱橫自
在打破髑髏揭卻頂蓋豈不慶快師云大眾葉縣雖
然腳下無私須防泥裏有棘還委悉麼一把柳絲收
不得和煙搭在玉闌干曳拄杖下座。
師誕日小參蛾眉女子裙拖地無位真人首摩天一
點靈光含萬象蟭螟眼裏打鞦韆若向者裏瞥去不
但山僧性命不消一捏以至三世諸佛歷代祖師如
按指掌脫或未然諸人性命又落在山僧手裏還瞥
也未良久云釣來明月賣風流拾得黃金如糞土靠
拄杖下座。
<other>機緣</other>
僧問如何是佛師云眉橫眼上鼻長觜邊云天不能
蓋地不能載時如何師云腳跟下一場懡㦬。
僧問盡大地是箇眼睛乞師指示師云盡大地是箇
眼睛指示甚麼僧擬師驀頭一棒。
<pb n="328"/>
僧問學人有一問在和尚處師云山僧住持事繁云
和尚何得忘卻師云大地絕塵埃僧佇思師打云頭
上喫棒口裏喃喃。
僧問一切諸法本來是有那箇是無師云是有是無
汝自知之云也要問過師云險。
僧問祖師西來當為何事師云不為別事云罷卻干
戈也大難師云有甚奇特云不是苦心人不知師云
腦後見腮莫與往來。
僧問學人皂白不分乞師方便師云你眼在甚麼處
僧無對師便打退。
僧問世智辯聰總不要拈出還我話頭來師便打云
瞪目不見邊際時如何師云苦。
僧問上苑春早到百華競秀開若能轉物則同如來
還有不被物轉底麼師云孟八郎漢云只得物我同
歸時如何師云出身猶可易脫體道應難。
督府王護法問昨日殺人今朝禮佛是同是別師云
車不橫推理無曲斷云善惡兩忘時如何師云可知
禮也。
刺史王居士問山中有千年葛藤之利器如何斬得
師云將葛藤來與汝斬士沉吟師云絆殺人絆殺人。
僧問凡聖交參時如何師云驗出你骨髓云棒喝交
馳時如何師云裂碎你心膽云如何是無底意旨師
云聲震大千。
士問三藏教中即不問黃龍三關意如何師云不許
夜行投明須到云如何是我手何似佛手師云摸著
鼻孔打失口云如何是我腳何似驢腳師云踢到三
山五嶽云佛手驢腳與生緣又是阿誰師云與我過
拄杖子來士擬議師云棒頭直下無生忍擬議尋思
隔萬山。
姚文學參師云居士何來云江南師云江南與者裡
相去多少士鼓掌云一二三四五師云遠之遠矣云
和尚是何心行師云念子遠來三十棒且待別時士
便作禮師云喫茶去。
僧問汾陽三訣意旨如何師云汾陽無此說云如何
是第一訣師云子規啼出血云如何是第二訣師云
夜行莫踏白云如何是第三訣師云拔出眼中楔云
盡力道不得底句分付阿誰師云孟八郎僧禮拜師
便打云拶。

綠蘿恒秀林禪師語錄卷上
　　　　　　　　　　　　門弟子（光定弘徹）對
　　　　　　　　　　　　嘉興　吳知先書
　　　　　　　　　　　　　　　倪爾繩刊
康熙甲子年仲春　吉旦禾郡楞嚴寺般若坊藏板

<sarticle><article>綠蘿恒秀林禪師語錄卷下</article></sarticle>
嗣法門人光悠等編
<other>頌古</other>
<other>世尊初生</other>
 天上人間誰似君放開圭角便稱尊雖然萬古無倫
匹幾箇知恩解報恩 
<other>夜睹明星</other>
 冷坐六年成戲要等閒覷得眼皮穿眼皮穿一道神
光爍大千 
<other>世尊拈華</other>
 瞿曇纔露鋒鋩迦葉眼中著楔疑殺百萬人天箇箇
證龜成鱉 
<other>阿難持缽</other>
 王舍城中持缽去威儀整肅到人間可憐孤負婆心
切猶待門前倒剎竿 
<other>女子出定</other>
 廓然大定等虛空女子瞿曇伎未窮縱使罔明能出
得青山依舊白雲中 
<pb n="329"/>
<other>鎮州蘿蔔</other>
 鎮州蘿蔔也尋常拈出令人腳底忙堪笑刻舟求劍
漢夜深猶憶下滄浪 
<other>破山足痛</other>
 者回敗闕豈尋常失足縣巖自肯當卻被樵夫親見
得忙施一掌破天荒 
<other>牧牛頌</other>
 殷勤直上最高峰撥艸撩風翠藹中煙水重重何處
覓奮身又過白雲東 
 披雲轉步別峰頭尋到無尋便了休偶爾谿邊露箇
跡新蹄渡水帶煙流 
 雲深谿渺入無邊步步追尋卻宛然露地穩眠渾不
顧森森頭角鎖蒼煙 
 雖然擒下氣昂昂擺尾搖頭劣性狂惡辣鞭繩時在
手金鍼習慣自歸降 
 水艸頻添牧養勤時加鞭策沒因循馳驅不犯人苗
稼放去收來漸漸純 
 倒跨牛兒意興狂橫吹短笛曲無腔而今莫訝歸來
晚此事從來沒覆藏 
 鞭繩擲下渾忘工眠雲枕石睡方濃一聲野韻殊天
籟不出白雲谷口中 
 彈指人牛俱已忘騰騰任運絕商量東西南北渾無
礙逼塞虛空也不妨 
 百川眾派皆歸海萬嶺千山到嶽邊信手拈來無不
是任從滄海變桑田 
 橫肩楖栗到人間為度群迷出市廛狹路相逢穿耳
客趁他平步上層巔 
<other>聯芳偈</other>
<other>浩然讀印</other>
 黃檗室中三頓棒大愚脅下便還拳老僧伎倆隨施
設付柄吹毛續正傳 
<other>皎月光文</other>
 萬峰山頂桂雙開風送秋香特地來輕折一枝分付
汝直教馥郁賺英才 
<other>嗣宗光悠</other>
 憶昔靈山拈一枝飲光微笑露全機老僧翻藉瞿曇
手歷代相承祖道輝 
<other>續之光世</other>
 一條拄杖逞風流豎去橫來得自由隨放隨收隨作
用逢羊虎角跨龍頭 
<other>藍田光碧</other>
 輔弼叢林獨汝先不敲文字不參禪吾今與柄鈯鋤
子任運隨緣得自然 
<other>長目光電</other>
 出窟威獰任縱橫。堂堂大用許誰尊。當陽一喝分賓
主。見者聞之喪膽魂。 
<other>慧初光定</other>
 綠蘿中毒已多年。苦侍巾瓶豈偶然。放出人天隨作
用。五湖一缽濟高賢。 
<other>月霞寂慧</other>
 老僧年邁喜閒暇。嬾著袈裟經幾夏。付與闍黎任意
披。大千剎土無縫罅。 
<other>玄微徹禪人</other>
 芒鞋親授汝親承。踏遍諸方不二門。直下頓明玄要
旨。大開隻眼定乾坤。 
<other>真讚</other>
<other>初祖</other>
 西天二十七。東土第一祖。分身遍剎塵。處處揚家醜。
揚家醜箇箇。面南觀北斗。 
<other>天童密祖老和尚讚</other>
 握條拄杖。開張臭口。把四十九年家活一捏粉碎。千
七百則骨董一線穿下。悟卻震旦多少人。賺殺天下
英傑漢。放出尋常腳手。打開一條活路。直待江河競
<pb n="330"/>
注之時。方纔掉轉風帆。即今海內。能有幾人不遭魔
魅者哉。試道看。 
<other>雙桂師翁破老和尚讚</other>
 破翁喫了曹山酒。痛罵諸方五味禪。拄杖橫行天莫
測。是凡是聖任人傳。呵呵。大千沙界海中漚。一切聖
賢如電拂。 
<other>中峰幻老和尚讚</other>
 白雲人間來。不染飛塵跡。有時幻出中峰頂遠近駭
蒼黃有時斂跡何有鄉人天失瞻仰。丹青傳不真。變
換千般樣。夫是謂之雲幻和尚。 
<other>自讚</other>
<other>歸根請</other>
 破盡家私三十年。歸根那復圖吾相。等閒拋出金剛
圈。徒與人間生悵望。 
<other>真才請</other>
 望之儼然。默默無言。因甚如此。我不會禪。 
<other>光電上座請</other>
 這箇不情漢子。何假圖相逢。人無貴賤。驀頭便頓棒。
逆風吹了順風吹。見者無不生訕謗。只好狎泉石以
自娛。豈可與兒孫作榜樣。 
<other>普明請</other>
 三十二相無此相。八十種好無此好。參天荊棘驀門
栽。引惹人間增懊惱。咄。 
<other>書問</other>
<other>復劉太史（諱蒞）</other>
護法道學篤至。絕去世味。斫額相望非一日矣。故每
接德音。一讀三歎不謂老。護法垂念法門之深切且
喜能以正知止見。振起儒釋。從上家聲。得不令人私
心。愛之慕之。但未審何時。下我久縣之榻耳。承諭戒
以遲起。謹遵藥石。然邊地瘴霧不時長作。似不能久
處。待來春戒期之後。輕衣薄裳。曳杖而來。與護法徜
徉於松石之間。一開懷抱。或可期也。
<other>通本師幻老人</other>
昔年鈍置。深蒙痛棒。撇轉機輪。親承印可。是以法乳
之恩未報。省覲之禮還虧。恭惟老和尚。擊大法鼓。吹
大法螺。縱奪隨宜。絕萬端之穿鑿。生殺自在。翦諸見
之稠林。化頑石而作佛標。黃葉以為金法門。有賴祖
燄重光（發林）樗櫟庸材伶仃泉石。竊擬混跡白雲。無
如檀護之堅請。雖然出醜人前。誠恐罪戾於法社。間
有一二偈語。未就齎呈慈覽。暫修寸敬。聊表芹私。恕
百千之罪咎。乞億萬之仁慈也。前辛亥秋。專使雙桂
齎奉片檀。掃師翁之塔。併此以聞。統祈慈炤。寬宥不
情。不勝惶悚之至。謹啟。
<other>上天童法叔大和尚啟</other>
伏以慧日。光通萬彙。森羅裡許慈雲瑞靄。一天淨絕。
微塵那邊引帶。霎時人境悉翻空者畔昭垂滿座。主
賓齊踊躍。妙契心傳媲飲光。如是如是。嚴提法令超
臨濟。諦觀諦觀。恭惟天童堂上法叔大和尚。靈鍾大
峨峰。香象撐天。建極秀毓滄溟水鐵航破浪乘風。數
載烏藤雨點。只期桶底惟穿。幾經白晝雷轟。看取米
篩相應。北到南參。都盧手眼翻筋斗。西來東印。微細
毫毛輥繡毬凜凜禪風第一綿綿記莂無雙燦然佛
祖宗猷（允矣）帝王師範（發林）。雙桂嫩杪。不忘木本靈。
根萬工餘。波有溯水源。清致奈緣調恙滇土。舉步維
艱。猶愧守愚。綠蘿將敬。何似特令光定等懷片檀香。
致煩西峰。我淨代為（發林）拜掃祖翁寶塔。虔備輶禮
專伸法叔獅𢋇。治齋治供獻嚫獻芹。伏願握向上風
規。驚起雞足之定展衲僧巴鼻挽回熊耳之宗。俯念
遐私。垂青法語。頓令迤雲。方惺惺得俾苾草更欣欣
（發林）曷勝激切屏營之至。
<other>復西峰法侄我淨禪師並謝</other>
一花五葉。幽香廕繼於雙桂。而雙桂之幽香亦廕遍
於天下也。雖則各擅家聲起。化門之鐸。未有如我法。
<pb n="331"/>
伯福深德厚感招克家之後裔。令雙桂之幽香又有
托於靜公操手弘興。從唐至清。千有餘年之。蕭寺煥
然一新矣。兼之請藏及安置上二代之塔。並二代之
語錄。俱刊歸藏海。可見家聲者。亦未有如賢侄迥出
世人頭地也。欣羨。欣羨。茲雖專使掃我伯塔者。六千
里程。止齎片檀。奉薰靈幢。因三十年前侍巾瓶於大
酉洞天。蒙施十戒。深受訓益不過。聊表寸心。何乃敢
煩金心代為上堂。垂示法語。附還山中。令天末是善
益深加。信念愈弘。贊揚其君子成人之美不過是也。
此段因緣豈獨愚之深感則青松必不敢笑象幻二
老矣。臨穎神馳葛藤謝復原韻。
滇山楚水萬千重。走侍鞋穿字腳空幸得靜公伸隻
手頻拈柏子觸翁翁。
<other>復壽官保城壁馬檀越</other>
山埜在萬峰時。耳食威名嚮往十有六年矣。及壬辰
萍寄阡陽。為武陵楊公所留。相去麾幢僅百里。不獲
一覲龍光為歉。後晤燕和尚。備道護法。留心此事。時
有所得。山僧深為助喜信乎。無始以來。慧燈不昧。照
耀今古。非尋常根器可同日而語也。昨接來教。字字
似從拈花微笑處融會而來。雖然礙處非墻壁。通處
沒虛空。護法應久徹此理也。待躬謁戟門把手一笑。
<other>復開化米二尊</other>
昔佛印禪師與蘇端明以文字交為禪喜三昧。心切
慕之而竟不能彷彿其萬一。昨以中秋後一日。得聆
謦欬。所謂吐白鳳而吞雲夢者。公之謂也。直令山埜
過屠門而大嚼。不亦快乎。佳作既成。便中相示。以此
代玉帶之鎮何如。
<other>復沅江王護法</other>
數蒙注念。殊缺報謝。雲水萍蹤。諒不以世法相拘也。
老居士弘護法門。深根固蔕。加以堅持。淳素厭薄浮
囂。舉家事佛。清淨為業。得不出龐公一頭地也。山僧
敢為饒舌。且道者一頭地是何意旨。幸通消息。堪作
驢年舊友。承頒鼎貺。向人天眾前。結一不思議功德
緣耳。他時後日自爾受用不盡時值風便裁。復併謝。
<other>與余山法兄和尚</other>
向在東山一晤。臨風擊節。忽焉幾易歲星矣。無如老
病相侵。樗櫟自守。豈若老法兄之令行滇南而道播
寰海者。歷三十餘載。持此一片不倦之婆心。豈小補
哉。當嘉運初度之日。任豎剎竿於昆池。使一切人未
得者得。未證者證。弟以事不從心。坐乖嘉會。耑遣侍
僧代為致敬。聊具不腆。惟冀莞存。願言珍愛。以臻遐
嘏為祝。
<other>與密印法兄和尚</other>
湖海茫茫。五濁遍地。當此際者。駕鐵船遊陸地。格格
難入矣。奈何奈何。客秋策杖。欲上雞足。忽遇貴門人。
得讀尊錄。不但頓開弟之茅塞。真令法門生色。祖燈
長耀。於兄有後望焉。聞有退閒之舉。曷不再聲塗鼓。
使百千年後。當有聞之而死者則法兄後之垂範寧
有窮乎。愚固若此。兄意何如。今貴執旋楚聊附菲供
以致芹私伏惟莞存不盡依馳。
<other>附雙桂雲嶠法叔和尚來書</other>
萬峰門庭。高在天表。其間垂手堅貞。殫心竭力。惟公
唯能耳某株守雙桂不及撐住遠承物儀卻乃不恭。
受之惶愧。茲讀法錄鉗錘妙密風高價重更冀留心
盡善盡美。可謂希世之珍也。特寄老人法衣頂像及
天童師翁真軸。併愚叔拙偈。付諸來人。第恨途遙。見
晤無由。聊布寸楮馳候併復。
價重風高自不同。頂門眼正有全功。操持臨濟金剛
劍。倜儻揚岐栗棘蓬。鐵壁銀山隨作用。魔宮虎穴任
流通。攝將中外無邊剎。併入鉗錘罏韝中。
<other>雜著</other>
<other>復白谿戴居士次來韻（二首）</other>
 大隱市朝小隱山。世情冷暖一齊刪。紅塵易盡因先
<pb n="332"/>
覺。白業須勤最後關。澗底遊魚吞皓月。巖前石虎抱
兒還。從容話與維摩詰。只在當人返照間。 
 道者幽棲世味輕。也知隨分樂生平。烹茶汲水邀明
月。種竹鋤雲了幻情。黃菊共看知有句。青山相對復
何聲。舉心恐落枯禪病。一種平懷自坦行。 
<other>遊華藏寺次太史劉護法韻</other>
 樓閣門開不二關。到來華雨麗其間。庭前嫩柳舒青
眼。澗外寒梅展翠顏。太史藤疏蜂釀熟。僧巖松韻鶴
吟還。謾將儒釋窺門戶。人是人非總擲閒。 
<other>步靈隱法伯和尚紫皇閣元韻</other>
 地闢潕陽懸古洞。層樓百尺倚長天。飛泉濺石分江
韻。幽鳥穿華破樹煙。帳幔紫雲垂岸艸。竿欺碧水拜
池蓮。雖然毒鼓聲消後。法令猶然見大全。 
<other>同文燮姚護法坐雨華舫姚拈雨絲風片煙波
畫船八字於首并限韻</other>
 雨過平林泛埜谿。絲竿斜釣夕陽西。風旛墻尾招雲
鶴。片石灘頭賺澤鵜。煙樹重重樵徑曲。波光漾漾海
天齊。畫圖一派堪幽賞。船泊蘆華鳥亂啼。 
<other>贈久默靜主</other>
 多年住錫碧峰頭。一默如愚得自由。閒玩白雲眠埜
岸。靜觀明月載虛舟。青山縹緲寒煙翠。玉練橫拖紫
氣浮。高枕松床清夢穩。渾忘人世幾春秋。 
<other>與和宛樊子兼別</other>
 遍尋知己入雲端。長嘯一聲天地寒。岐路盡經愁裏
過。千峰又到眼中看。老僧下榻常留客。樊子灰心嬾
做官。珍重臨行一句子。這回不必問豐干。 
<other>分松嶺步天隱法兄和尚韻</other>
 奇分峻嶺幾時栽。氣合連枝闢不開。盤結虯龍騰碧
漢。斑斕石虎嘯莓苔。披雲帶月磨今古。覆蓋垂陰任
往來。雪後始知君獨操。亭亭角立占高魁。 
<other>示真玄上人</other>
 雞群獨立鳳凰兒。欲得高飛且待時。飲啄莫隨愚伴
侶。依棲許共聖賢師。敲空有響非他物。擊木無聲秪
自知。透過者些玄要句。乾坤拈作一聯詩。 
<other>聖徵管護法同真玄上人及諸子請遊太平寺</other>
 太平原是舊同群。攜手相將把韻分。天地不言都是
字。水雲有句盡皆文。風生滿座華驚落。賦就憑闌日
夕曛。吟到無吟吟始妙。一聲啼鳥隔塢聞。 
<other>除夕</other>
 自住山來不計年。柴扉靜掩枕高眠。是非絕倒何興
廢。行業那能驗劫前。懶把新詩黏素壁。惟翻舊案閱
殘篇。木雞啼徹鐘聲動。又點霜花上鬢顏。 
<other>初夏步法叔蓮月和尚韻</other>
 南薰來殿閣。入室轉清涼。新雨增晴爽。奇雲巧樣妝。
兒蛙鳴碧沼。乳燕舞茅堂。剩得驚人句。何妨對月商。 
<other>夏日過題清涼菴</other>
 煙澹風清處。山深月色涼。到門無曲徑。入戶有花香。
談笑竟終日。拈題興亦狂。新篁初出土。冉冉綠成行。 
<other>山行</other>
 倚杖觀山好。物華更有情。青松長秀麗。白石少枯榮。
得句鶯聯韻。忘情鷗不驚。鋤雲開古徑。誰共此中行。 
<other>舟中</other>
 摘葉辰谿下。孤帆竟日投。人從舟上渡。影向霧中收。
起落波層疊。參差岸樹流。煙村分曲折。此際晚堪留。 
<other>水墨畫屏</other>
 粼粼秋似碧。一片淡如神。綠柳谿邊密。白雲天際頻。
好花長歲茂。奇果四時新。樹樹飛寒玉。丹心絕點塵。 
<other>庚申秋再至皈依寺</other>
 幾載離斯地。翻然曳杖來。艸香新過雨。寺古舊生苔。
再到拈華處。重臨點石臺。秋蛩鳴素壁。歸賦報君栽。 
<other>重九登煙霞山</other>
 此日逢重九。登臨興亦奢。天高澀雨露。竹密隱人家。
怪石倦趺坐。疏籬晚放華。無風吹帽落。絕勝在煙霞。 
<pb n="333"/>
<other>航園中作</other>
 一航綠蔓長。可以共雲廚。瓜瓞如星墜。芙蕖似鏡舒。
花間新蝶舞。籬側舊鶯呼。隨分生涯足。偏宜拙者圖。 
<other>山居</other>
 山深地僻絕人還。霧鎖苔封竟日閒。媿我憨憨無別
計。新松帶雨種林間。 
<other>同庭表王先生登東山樓次韻</other>
 攜笻緩步上層樓。佇立憑欄一展眸。回首忽驚雲影
散。遠山突出碧如秋。 
<other>丙申訪劉太史</other>
 一自阡陽分手後。韶華又度十年餘。客中秋色隨愁
記。及至相逢半句無。 
<other>謝刺史王護法飯僧</other>
 雲廚寂寂斷炊煙。入市化糧空缽還。不是維摩出隻
手。破沙盆子不圓全。 
<other>復語嵩法兄和尚來韻</other>
 雙桂門高日正紅。道標風遠沒西東。家聲重震唯兄
力。愧我無能繼此宗。 
<other>初雪王護法索偈</other>
 昨夜漫空匝地堆。龐公曾送客泉來。當時若遇山僧
在。拈起一團打落腮。 
<other>己酉中秋同我淨知玄二法姪夜坐</other>
 寂寂清輝月正圓。風搖竹影拂窗前。流光欲度山僧
榻。開戶何妨讓半間。 
<other>與梅眼法侄禪師</other>
 柳眼拖金梅眼開。清香遍界絕纖埃。冰心自不同時
調。豈是陽春和得來。 
<other>示玄微記錄</other>
 擲釣江邊那計秋。煙波影裏任沉浮。綸竿忘倦頻添
餌。不釣金鱗誓不休。 
<other>示辨才侍者</other>
 口如缾瀉未為奇。直下翻身事可期。覷破娘生親面
目。再來喫棒未遲遲。 
<other>與慧光禪人</other>
 堅侍西峰請藏回。更持先哲到滇來。山家無物酬行
腳。笑指床頭破艸鞋。 
<other>示湛微禪人</other>
 老大方知世念灰。發心鏟草乞吾儕。從今為汝解粘
去。他日應須笑一回。 
<other>示含微禪者</other>
 一塵含法界。大定等虛空。禪者須親薦。天然意氣中。 
<other>示靈虛庫司</other>
 揚岐燈盞明千古。寶壽生薑辣萬年。惟我庫司伎倆
別。許多滋味不如鹽。 
<other>示以權監院</other>
 人能弘道道能優。非道弘人人自投。珍重長年遵聖
哲。殘羹剩飯似今秋。 
<other>示朗朗禪者楚歸</other>
 大地山河腳底收。烏藤撥轉洞庭秋。艸鞋錢價差多
少。算得來時不浪遊。 
<other>示融然禪者楚歸</other>
 楚水滇雲路渺茫。途遙不計腳頭長。艸鞋到處通消
息。法法頭頭自肯當。 
<other>示馨埜行者</other>
 佛法無多貴久長。莫行岐路錯商量。心期遠＆unrec;嶺南
佛。始信當人一段香。 
<other>示自心禪者楚歸</other>
 楚行來去八千里。會得絲毫猶未隔。百步源歸一步
初。逢人漫道腳跟徹。 
<other>示門人掃天童塔偈二首</other>
 命伊拜掃天童去。太白峰高貴竭誠。努力向前登極
頂。自然親授祖叮嚀。 
 曾孫受法廿五秋。木本水源尚未酬。命爾天童觀境
<pb n="334"/>
界。萬工池也水悠悠。 
<other>酬藿思李先生給照門人掃天童塔兼感懷（二首）</other>
 昔在靈山曾有約。君為柱石我為僧。果承弘護因非
淺。大轉法輪濟上乘。 
 法海滔滔福海清。萬山聳翠壽山崢。是僧不仗山河
倚。山亦無僧安可禎。 
<other>示鶴友禪人</other>
 人友鶴兮鶴友雲。翱翔天際可同群。禪人素志如雲
鶴。物外翛然獨羨君。 
<other>示靜修上座</other>
 靜裏工夫閒裏證。一絲不合不相宜。有時動靜俱忘
卻。忘到無忘始是奇。 
<other>示月輝禪者</other>
 磨磚作鏡鏡何光。鼻孔依然眼下藏。不信但看潭底
月。清輝耿耿露堂堂。 
<other>示震音靜主</other>
 一音演唱古今同。震起猶能望在公。莫戀白雲深處
好。白雲深處艸茸茸。 
<other>示月霞書記回川</other>
 一缽煙霞去故鄉。腳跟下事氣昂昂。這回踏著自家
底。不負峨嵋老放光。 
<other>示鏡微知客</other>
 東風纔拂碧桃開。何事靈雲笑滿腮。珍重逢人謾舉
似。莫教混入著疑猜。 
<other>示天生書記行腳</other>
 去去來來有甚由。艸鞋幾破價難酬。只須提起吹毛
利。剖出天生第一頭。 
<other>示覆隱監院</other>
 搬柴運水老闍黎。赤手調羹六味宜。格外家聲藏不
得。拈來物物是珍奇。 
<other>示歸根禪人</other>
 蕭蕭黃葉對君飄。著意聽聲聲轉遙。片片不隨流水
去。歸根滿地落枝稍。 
<other>示尼聞菴</other>
 平田之下古南章。出箇尼師牙爪長。不惜當陽為點
出。驀頭一棒絕商量。 
<other>示聞一監院</other>
 和顏為眾特殷勤。因果分明絕點塵。但使此心常不
昧。他年頭角自崢嶸。 
<other>示光照任居士</other>
 單刀直入展雄威。剖破當人第一機。坐致太平無箇
事。只教明月增光輝。 
<other>與光相安護法</other>
 宰官身也比丘心。兩相雙垂護法城。物外經綸培種
智。流芳千古播仁聲。 
<other>喜光中陳居士得子</other>
 德善仁賢久植耕。老來天賜一麒麟。君看世上尊榮
者。盡是從前福慧因。 
<other>復東山法兄止和尚冰泉弄影次來韻</other>
 泉開石壁水雲圖。弄影神駒是有無。竹舞斜風魚不
餌。莫教明月墮冰壺。 
<other>示真陽李居士</other>
 善覺堂前一片地。莫教荒卻變桑田。掀翻時把靈苗
種。果熟香飄不計年。 
<other>示悟道向居士</other>
 一葦傳來直指禪。單刀直入貴心堅。目前斬卻閒機
境。驀地頓開火裏蓮。 
<other>示真直楊居士</other>
 聞君學道心真切。動靜勿忘這箇事。一念純清萬念
休。一超直入如來地。 
<other>示真德道婆</other>
 持齋念佛要殷勤。便是離塵出苦津。日用尋常莫棄
捨。聲聲喚醒夢中人。 
<pb n="335"/>
<other>示弘珗李夫人</other>
 富貴聰明非偶得。還從那畔久栽培。現今受用無窮
盡。大好從頭檢點來。 
<other>瀑布</other>
 哮吼雲中煙外流。奔流倒挂玉龍浮。光涵秋色連天
碧。亂撒珍珠未肯休。 
<other>蚤梅</other>
 玉骨雲埋帶雪芳。孤標耿耿占春光。山前昨夜通消
息。時拂清香到艸堂。 
<other>半松軒偶吟</other>
 老學逃禪天外天。誅茅縛蓋半松軒。苔深路滑無來
客。肯把浮名播在先。 
<other>卜吉塘</other>
 樂農人秉性純良。脈結迴龍卜吉塘。碧水有情能遞
事。濁兮殃也總成祥。 
<other>綠蘿八景</other>
<other>綠蘿山</other>
 獨立嵯峨勢插天。樵歌牧笛近雲邊。眾山一目如屏
帳。幾片落霞共錦連。 
<other>繼祖堂</other>
 柏子燈分雙桂來。綠蘿叢裡祖堂開。直教獅子長為
吼。走破英靈幾艸鞋。 
<other>龍松崖</other>
 勢摩雲漢踞雄峰。頭角森森煙霧中。傳說當年沾國
澤。龍崖種滿大夫松。 
<other>九曲溪</other>
 漩流洄伏遶山川。九曲名谿月一灣。波綠涵空疏影
淡。藤華兩岸點苔斑。 
<other>上方閣</other>
 畫閣凌空勢接天。雲霞縹緲雜爐煙。登臨可共天人
語。俯視群巒只一拳。 
<other>雙獅峰</other>
 雙雙雄踞一峰頭。臥雪眠霜盡日幽。牙爪通身輕不
露。全機隱伏混春秋。 
<other>煙竹嶺</other>
 綠竹漪漪翠帶煙。虛心勁節勢摩天。投林金鳳長需
蔭。浮世何如君獨賢。 
<other>樂農村</other>
 綠陽峰下樂農村。淺水平田亦可耕。富庶如今通至
化。絃歌不減武城聲。 
<other>示玉琢侍者歸里</other>
 春水漲平橋。波濤怒亦哮。珍重玉禪者。牢把浪中稍。 
<other>示玉璋侍者</other>
 一片藍田玉。琢磨便圭璋。有時彰大用。汝器豈尋常。 
<other>示參識禪人</other>
 入道有多門。單參者一著。直教漆桶穿。大似破灶墮。 
<other>示尼光相</other>
 道無男女相。殷勤貴向上。猛然省得來。聖凡不兩樣。 
<other>示真麟張夫人</other>
 福從真實得。果向善心生。念佛心無退。飄然出化城。 
<other>示真鏡道婆</other>
 真鏡似秋月。不磨光皎潔。照徹歲寒心。無得亦無說。 
<other>示純和禪人</other>
 峰頂搆茅室。通身煙霧侵。偶來城市裏。只說白雲心。 
<other>示太枝靜主</other>
 何來行腳士。住錫白雲間。地僻無塵到。柴門靜不關。 
<other>春晴</other>
 風和花吐氣。日麗柳含煙。逸興東郊外。農夫畔在田。 
<other>壁間竹影</other>
 欲拈拈不起。擬撥撥不開。壁上磨窗影。風生亦快哉。 
<other>寒潭秋月</other>
 碧潭徹骨冷。秋月重點景。試問山中人。幾曾來照影。 
<other>示玄印侍者</other>
<pb n="336"/>
 一念不生。萬念自灰。惟有者箇。放去收來。 
<other>行實</other>
師於辛亥冬。染疾日久。上首弟子讀印。率眾上方丈
作禮。白云某等雖親侍老和尚有年。未敢叩請和尚
行腳乞慈悲。為說作將來模範。師曰某才疏智淺德
涼行寡自救不了。豈可為後學作範模耶。眾堅請不
已。師曰山僧乃西蜀鄰陽人也。祖諱許遜。父諱仲登。
母何氏。弟兄四人。予處最小。生前勝國天啟丙寅實
今　皇代天命七月念三日也。時方髫齡。見伯父仲
科日修靜業。偕僧梵唄整肅。遂猛出塵之念。白父。父
不允。即不食。母曰若食即許。遂送辯融師剃落。法名
行林。後易發林。未幾。融師別去。父兄接回。予不茹葷。
後依伯父言。轉送至碧雲菴雲峰師處供事。有尊宿
號笑破者。予敬禮焉。一日影師兄問如何是生死大
事。破應聲曰將得生死來也未影禮拜破便打。予在
旁。不覺驚疑汗出。遂屢求指示。破曰欲明生死大事。
須參箇萬法歸一。一歸何處話頭。話頭若破。則生死
不必問人也。予雖耿耿在懷。不知下手工夫。後往隱
微座主處聽講楞嚴至見。見之時。見非是見。見猶離
見。見不能及。與萬法歸一。疑情頓發。遂請益座主。主
以道理釋之。又到埜愚座主處問。答一如。乃歸本菴。
見破師。破便問你這許多時在甚麼處。予吐實情。便
蒙開示。稍覺有些進益時。闖寇入川。有長者曰國運
將傾。死生何逃。予愕然曰生死未明乃遭此際。奈何
哉。於是急回省親。不日寇至。焚殺殆盡。父兄散去。漸
離鄉井。幾至餓死途中。走到鎮安。訪卓爾座主隨敏
悟師賣薪度日。有鄒士謂敏曰吾欲此子贅婿何如。
敏曰你自問他。予聞逃去。敏亦尾後。同參破石和尚。
寇亦至石又遯去。敏死生相顧。謂予曰吾老朽。勿我
慮。恐汝年幼。虛卻前工。予曰誓不以此苦退失初心。
敏曰汝若此。吾何多囑。潸然別去。予趨酉陽。參象崖
和尚。值佛誕日得稟沙彌十戒。更號恒秀。一日象問
曰如何是有主沙彌。予曰和尚尊重。象曰山僧耳。聵
時長破和尚自川來。與方丈和尚夜話予。瞌睡長曰
者瞌睡漢。予微笑。長忽以袖掩予口云笑什麼。便打。
予通身汗下。思此大事。愈加迷悶。便染大病。湯水不
入者屢日轉更惶恐。自忖參禪日久。今在病中。工夫
全無靈驗。走白象。象曰你今日方信老僧話也。予遂
死誓拚捨身命。咬定牙關。單提一歸何處。三四日間。
病乃稍退。放身便臥。忽生慚愧。急起撲地。有省。次日
上方丈禮謝。象問病中還作得主麼。予云時起時倒。
象曰萬法歸一聻。予曰紅爐燄裏雪花飛。象曰拶。予
禮拜。象便打。自此巾瓶三載。因象和尚示寂。事畢便
回本庵。破曰久不見汝。還我艸鞋錢來。予作掌勢破
休去。一日破問狗子還有佛性也無。予曰道什麼。破
便打。予曰趙州猶在。便隨破師閱藏於思南。得參丈
雪和尚。丈問那裏來。予曰思南觀音閣。丈曰大悲千
手眼。那箇是正眼。予便喝。丈便打。又到石谷和尚處。
石曰小者何來。予云老者何住。石云大家在這裏。予
禮拜。云適來觸忤和尚。石曰先師去世時。上座在否。
予云忝侍巾瓶。石曰有何祥瑞。予云紅霞蔭碧落。白
日麗須彌。石曰即今又作麼生。予云天下太平。石曰
不妨驚人辭去抵石扦得圓具於破石和尚處。不意
通城殿下及劉太史強住須谿。遂約同參念。餘人打
七。至第六夜。聞報鐘聲。脫然徹去。不見有一物為礙。
悲喜交集。又值戒和尚示寂。門下無人。予於廬塔一
十三載。時天隱和尚有書。欲予出山。不得已。往見之。
隱便問向聞子名未見子形。覿面一句。作麼生道。予
云十箇指頭八箇又隱。曰大似保福道底。予便問世
尊未出母胎。度人以畢。意旨何如。隱曰梅開不待春
風發。予云百雜碎了也。次日隱示予偈曰。坐破蒲團
一物無。已知無物是工夫。云云。遂辭回向梵晉山住。
靜三載。庚子秋。有萬峰之行。與本師雲幻和尚邂逅
<pb n="337"/>
相逢。冤家聚首。是年三十五歲也。壬寅元旦。師上堂。
拈拄杖示眾云。吞卻乾坤世界了也。你諸人若眼目
定動。白雲萬里。予出問乾坤世界即且置。子承父業
時如何。師云好手手中呈好手。紅心心裏中紅心。便
將源流拄杖袈裟一齊擲下。曰吾得本師寶印三昧
以來。未常輕許一人。今日事不獲已。轉授於汝。善自
護持。云云。予意秪圖自了隈嵒傍穴以適餘生。豈敢
出醜人前。卻被你諸人及劉太史眾護法勉予應箇
時節。做成不了公案。以至逗漏。及此是不唧溜中之
不唧溜漢也。若是伶俐。衲僧舉尾知頭。那有許般工
夫。毋勞久立。伏惟珍重。
<other>綠蘿禪寺碑記</other>
夫佛祖以一大事因緣。故出現於世。究其所以。無非
開覺群迷。俾明自性而已。然眾生根器不齊。則自性
豈易明歟。且爾迷途未復。菩提涅槃尚在遙遠。苟不
遵修福慧以基之。何由得達於彼岸哉。蓋恒禪師之
闢綠蘿繼祖堂者。原佛祖之心行。知眾生不能自拔。
方便演唱。隨機淺深。譬如大海。蚊虻阿修羅飲者皆
得飽滿。而弘法利生之心至悉矣。秀師得法於蜀都
破山師翁。嫡嗣雲幻和尚。自是遊黔而來。說法於滇
之開化吉祥。蒙自鹿苑彌勒。大隱沅江萬壽。雖住諸
大名剎。毫無假借。既謝事吉祥。退隱綠蘿。頓成寶所。
千峰拱峙。疊嶂飛雲。谿流環澗。洄遶平田。可耕可食。
無適不好。獨怪綠蘿。乃荊棘場地。虎跡狼跡。樵歌放
牧俱不敢入。不知幾許年來。特留此片袈裟地以待
恒禪師作開山鼻祖。事亦奇矣。總之。時節因緣斯院
也。始創於丁巳之春。而成於戊午之夏。雖猓僰之眾。
趨走恐後。而佛殿法堂。而方丈三門。而廚庫寮舍。而
寶像莊嚴。金輝玉射交光。映徹前後。所費豈止一二
千金。而工不下萬餘也。飯堂食眾濟濟。多士法席之
盛。滇南罕見。成千古之祖域。為現今之法窟也。時節
因緣苟可強乎。時有里人譚璉王伯鼎等。將謎奈寨
無主荒田若干畝。該糧一石五斗。歲歲賠納。民甚苦
之。於是僉議送入綠蘿。而作焚修。常住聽其徒眾。招
佃開墾。惟辨正項錢糧。特以此意達之於余。余亦為
國賦有賴。民累以除。梵剎可永。一舉而三得焉。乃盡
免其雜派差役。任給照以存之。乃勒石垂諸久遠。以
為後之不知者示也。嗟乎。莫為之前雖盛而弗傳。不
為之記雖美而弗彰。今有其地。有其堂。有其田。有其
僧。俾能世世守之。燈之。續之。於以供奉千百年之香
火。晨昏鐘鼓以提撕警覺於愚不肖。則此一寶坊雖
在蠢爾椎結之中。端不異西方極樂國土矣。因為之
記。而說偈曰。
天生綠蘿。不崩不騫。星霧在址。雲泉在巔。神龍守之。
破荒立禪。綠蘿既開。式是蓮臺。瞻之仰之。以奉如來。
維彼夷方狡焉。其狂仇則爾記。恩則爾忘。一眥一睚。
何時可解。其愆如山。其業如海。願爾有眾。勿貪勿嗔。
種此菩提。以樹爾身。願爾有眾。勿軋勿傾。飲此甘露。
以淨爾心。世界何窄。心性何寬。諸天佛祖。與爾同歡。
罔念則狂。返念則覺。雖則殊方。有同極樂。
康熙己未孟夏開郡守建陵恕菴何清撰
綠蘿恒秀林禪師語錄卷下（終）
　（沅江開郡安南樂農四眾同刻
　沅江阿迷彌勒蒙白既山縣開化安南樂農皈依
　弟子信官李壽等同刻伏願法界之內華藏海中
　人人自性宗通個個心華燦發情與無情同緣種
　智）
　　門人　光定
　　　　　玄微　校對
　　嘉興吳知先書　　倪爾繩刊
康熙甲子仲春　吉旦禾郡楞嚴寺般若坊藏板

<ps>附錄</ps>
<pb n="338"/>
　天童叔翁。上山下曉。老和尚為雲南恒秀法姪。掃
　南山先老和尚祖塔。請上堂。
　佛佛授手。祖祖傳持。開鑿人天眼目。挽回上古風
　規。此乃我
　密祖崛起。太白勒轉滹沱。時之機用普天匝地。緇
　流莫不遭其塗毒。受其噓吹。然克紹嫡傳。秖獲二
　六真種。茲馳瓣香遠供　塔頭即法伯雙桂老人
　之嫡孫恒秀林公也。能於滇黔。繩其祖武。飲水知
　源。難忘木本。不遠萬里虔齎淨資。恭啟山僧。向人
　天眾前。為伊拈出驀豎拂子云大眾。且道拈出後
　如何。優曇花正開。清香來不徹。擲拂子。下座。
復書
　伏以大道無方敲唱。全憑乎師子。祖燈赫奕弘揚。
　必賴乎偉人。雖域有九區。而法無二致。縱途分南
　北。而轍合古今。惟我恒公賢姪和尚。心傳雙桂。派
　出天童。寶劍橫揮。開瘴癘於桂林象郡。慈雲遍溥。
　振滹沱於滇水黔川。化被南天。聲馳嶺表。實惟師
　門有幸。三十八世之獦獠重見于今。真乃孝念殷
　誠。十千餘里之窣堵。遙虔瞻禮。三門增彩。四眾歡
　騰。切惟朽　髮白齒頹。德涼道儉。肩祖庭之巨任。
　日夕徬皇。接玉啟之揄揚。中心愧悚。清齋上獻。大
　惠均霑。遠承申請。欲鼓兩片脣皮。深自思惟。卻無
　一言可說。憑宣膚語。勉應來機。即所謂驚雞足之
　定。挽熊耳之宗者。奚不深有望於賢姪也耶。雲天
　修遠。良晤難期。草復神馳。曷勝繾綣　寄贈。
　太白燈傳黔水外。繩其祖武最艱時。不忘木本馳
　天末。信是吾家白額兒。

<talk>奇然智和尚語錄序</talk>
往余涉海禮小白華遇老衲指以念佛功課且云自
鼻祖菩提達磨來震旦國傳佛心宗一華五葉繁興
遞衍每有至聖現身說法慎勿當面蹉過余默有省
嗣歸山二十餘秋渴企祖道了無入頭偶得天童密
雲悟老人嫡孫香嚴宕山和尚嫡授奇然和尚飛錫
雙池歸本祖剎掩關獨坐遠近歸赴如病投醫頃建
寶坊頓成叢社龍象雲臻和尚唯以本色提持毫不
假借於時上首秀野文源諸公皆嶄然卓出者拄拂
之下一言一令星飛電走大用機圜自三楚雙池禪
林肇啟由白水寶山百丈四坐道場遂有上堂小參
示眾拈頌機語字字直截令人如睹江搖箸未免一
朵頤余拜門下兩稔亦幸於棒喝中少有入頭敬讀
語錄成編壽之檀板敢布片言弁於卷首望後之學
者從本色本分中單刀直入洞明佛祖心宗方知和
尚現身說法婆心為人不在語言文字亦不離語言
文字始能即塵勞而作佛不致當面蹉過。
順治庚子年大呂月臨沮芑田髮弟子方叔壯沐手
拜書

<other>序</other>
竊嘗記前代帝王論述象教取其陰翼王度至今遂
有儒術釋教並行之說然非奄有言論之訓何以為
入門之路非示以鏤刻之舉又何以垂永久之模無
怪乎語錄之傳播也余弟景康師文源上人出黃龍
奇本師老瞿曇語錄余捧一過不覺喟然曰淵乎微
歟曾聞月印萬川黃龍其月乎文公其印乎印得月
印有自來月得印寧止萬川乎哉宗門無盡藏法而
一燈遞三十三世遞百千萬億世臨濟正宗昭昭在
人行住坐臥間者夫何有明滅時也文公不以得之
黃龍者私之一己私之及門欲凡有知識誦黃龍語
錄如親炙黃龍且欲如文公之秉持黃龍則黃龍語
錄直與三藏諸函同傳不朽若夫貝葉翻飛天華亂
墜色即是空空即是色人人能言之無煩讚述為矣。
時
<pb n="339"/>
康熙戊申孟夏中浣吉日總理糧儲提督軍務巡撫
江寧蘇松常鎮淮楊徐州等處工部尚書兼都察院
右副都御史正一品加一級韓世琦拜序

<other>序</other>
自初祖西來衣六傳而有五家宗旨其間悟道者指
未易屈莫不震法雷據獅子床紹隆玄化爾時不分
宗教惟以明心見性為無上法門至哉蔑以加矣代
而衰也分門割戶禪和子遍滿塵沙內有經律論師
尋章摘句為眾開說雖非宗學而遵稟聖經腳踏實
地其殆以為入道乎下此別有詩字僧技術僧奔兢
僧名雖圜頂方袍實則焦芽敗種甚矣真僧之不概
見于世也久矣不佞幼讀父書旁搜梵夾宦游十數
載于出世法不勝忻慕焉庚子春偶因公出訪黃龍
寺奇然和尚恍如宿契並不作堂頭眉宇至片言撥
轉令人心華燦而眼纈收如此鉗錘當復何等曾讀
師錄若奉牟尼寶珠如飲醍醐上味清涼百骨面求
印可和盤托出始知無不符合即參之從來宗聖無
多讓也昔人云勝讀十年書豈欺我哉況予願見真
僧嘗于此切今一旦暢遂喜曷能已因憶子瞻遇佛
印以玉帶鎮山門魯直遇晦堂以木樨釋疑情不佞
實兩兼之一時問答機緣并小詩載在別刻毛詩云
既見君子錫我百朋師于不佞口門闊而法乳深乃
云不施功在耶勉拈數言弁諸首簡僭越殊甚若云
紀昌之射鋒鋒相觸而不能得之于師則吾豈敢是
為敘。
順治庚子夏日古越稽山居士雲翱張尚仙羽甫拜
書

<other>奇然智禪師語錄目錄</other>
序文（方叔壯　韓世琦　張　尚）
目錄
請啟
卷上
住襄陽府百丈山黃龍禪寺語錄
住襄州南漳縣雙池禪寺語錄
住襄陽府棗陽縣獅峰白水禪寺語錄
住襄州南漳縣寶山靈慧禪寺語錄
卷下
小參
普說
示眾
法語
頌古
真贊
機緣
聯芳
佛事
（行繇塔銘）目錄（終）
<other>住襄州百丈山黃龍禪寺請啟</other>
伏以祖道悠悠是聖是凡咸化育真光浩浩非聲
非色盡霑輝若解吠日之癡惟憑般若鏡以高懸
欲消喘月之苦須仗甘露霖而普濟舒霹靂手天
魔喪膽豎金剛拳外道亡形恭惟我傳臨濟正宗
本師　奇然堂頭大和尚（曲彔下）得瞿曇之骨髓
權衡三際換熊耳之眼睛露布十方脈聯景德燈
續香嚴法演雙池慣弄眉邊之玅意堂開白水堪
誇物外之全機學侶多從銘心鏤骨道風遠播噓
枯吹生眾（等）肅陳寶座嚴整法筵蒙再泛慈航於
剎海祈重撾毒鼓於塵沙切念凡情之遮障希為
濁世之津梁伏願慧日垂祥轉法輪於百丈慈雲
降瑞允猊駕於襄州令個個具五宗正眼使人人
證三昧圜通恭叩至尊懇願光臨。
<pb n="340"/>
　　　　　　　　　　　　　　　　（習思常）
　　　　　　　　　　　　　　　　（韓傾行）
　　　　　　　　　　　　　　　　（林亨泰）
　　　　　　　　　　　　　　　　（張九經）
　　鄉紳（嚴純光　方叔壯）　眾弟子（習應魁）
　　　　　　　　　　　　　　　　（劉穎魁）
　　　　　　　　　　　　　　　　（張星明）
　　　　　　　　　　　　　　　　（閻承詔）
　　　　　　　　　　　　　　　　（呂應會）
　　　　　　　　　　　　　　　　（習思時）

<sarticle><article>奇然智禪師語錄卷上</article></sarticle>
嗣法門人（明林明燦）等編
<other>住襄陽府百丈山黃龍禪寺語錄</other>
順治丁酉歲師在南漳縣寶山靈慧寺受襄陽府當
道宰官護法紳衿山主習應魁率眾檀越居士及列
剎耆德等請住郡南百丈山黃龍禪寺於佛誕辰入
院當日眾請就寺開堂師指法座云三世諸佛恁麼
陞後代兒孫隨我來遂陞座拈香祝
聖畢復拈云此一瓣香數十年間受盡辛勤一旦踏
翻關捩親蒙印可今對人天眾前拈出奉為現住香
嚴顯通堂上傳臨濟正宗第三十二世宕山遠本師
老和尚用酬法乳遂斂衣就座維那白椎竟乃云今
日恰逢浴佛辰一番拆洗一番新爾曹不見瞿曇面
且自回光看主人驀喚大眾云會麼昔吾佛說法四
十九年不曾道一字縱有文字佛無誑語一一語句
一一從胸襟流出汝等若不真參實究悠悠忽忽只
饒窮盡靈文爛記公案與己分中毫無交涉者個消
息乃千聖不傳非當小可生死事大無常迅速絲毫
打混不得勉旃勿令後悔為說偈曰欽茲陽純日六
種俱震動香遍恒河沙善哉釋迦文尊證天人師與
世作津梁汝等不見佛惟獨不自見濁土即雪山苦
行麻麥等好將無味話密扣主人公如舟撐上灘不
上不能止到得真休歇即至安樂所復舉大慧杲浴
佛上堂云九十七種大人相莊嚴微玅淨法身示現
誕生出母胎為眾生故作佛事且作麼生是作底佛
事良久云下座與首座大眾同入如來香水海助者
老子轉大法輪師云步步蓮華金盆澡洗域中之大
方外之尊莫過此老子若是玅喜施末上機衲僧巴
鼻助轉大法輪總未夢見在畢竟如何施設聻車不
橫推理無曲斷久立眾慈伏惟珍重維那結椎云諦
觀法王法法王法如是下座（謝辭不錄）。
治台張居士誕日設齋請上堂師拈香云此一瓣香
信手拈來爇向爐中奉為鄖襄撫治軍門僊羽張大
檀越伏願太平寰宇同樂無為官星峻極如天柱遐
算駢繁似地維遂斂衣就座上首白椎云法筵龍象
眾當觀第一義師拈拄杖一卓云為是一耶二耶良
久云上士一訣一切了中下多聞多不信所以從上
列祖塵說剎說三世說一切說飛雷厲之神機涌雲
騰之教語周旋往返秖明者個宗旨務要人人於己
躬下保任護持無一絲毫移易無一絲毫剩少所謂
寂寥非內寬廓非外大千沙界個中藏香水海裏浮
幢剎如是則舊釋迦不先新彌勒不後大眾今日大
護法嶽降令辰大椿之壽請山僧登此寶華王座作
大佛事了人人疑情明各各玅性開本有神通明正
法眼藏大眾還薦得麼若薦得即知大丈夫意氣還
他過量人提持過量事展演過量用懷六合於大有
推萬彙於咸亨不移一法而福慧雙修不受一塵而
身心並粹直下者邊那邊一齊坐斷到者裏還蓋覆
得麼常將補袞調羹手撥轉如來正法輪下座。
元旦上堂拈香祝
聖畢乃云六花飛時歲遷山河大地澄鮮此中通個
消息密義不離汝邊休把光陰錯過當下正好鑽研
<pb n="341"/>
雙丸跳躍難駐臘月三十可憐腹裏黑蚖作怪終朝
使汝貪眠工夫切忌半途掘井全憑透泉鐵打一柄
掃帚掃來掃去拳拳青天即是雲淨雲淨豈還在天
勿以我言為戲方知苦口良言若問西來大意不離
禪堂兩邊。
解制上堂不語禪期滿揚眉見皓月是處影團圞風
光俱漏泄天地鏡一輪不從身外得淨極明暗隱諸
塵無起滅若人識得伊聞見非聲色低聲低聲覿面
如何舉。
習應魁居士率男思常思時重修黃龍寺并造中尊
佛設齋請開光上堂惟我釋迦老子以百千萬億微
塵身九十七種大人相頓入毫端三昧而幻此形眉
目可睹毛髮微露冠纓衣褶靡不分明飾以黃金奉
以雄殿屹然十號具足端坐寶蓮華中莊嚴百福照
映千光驀召大眾云吾佛既有如是本光何故更要
山僧點眼還委悉麼指像云人人睹此寶月相一切
手＆unrec;皆清涼古寺之形勝規模之宏大乃習氏遠祖
鑿齒名公構為植福之地昔而廢殘荒寂今更新之
虛堂廣殿蕩摩雲煙可謂營建偉傑像設之嚴皆賢
橋梓布金之成鳩工告竣仍同襄郡縉紳文學及城
南一境檀越延請山僧主盟此席振興濟上宗風然
而宗風且拈向一邊敢問諸人還識佛麼紫金蓮捧
千輪足白玉毫飛萬德身還識法麼貫華雖自科千
品標月還歸理一如還識僧麼珍重覺皇有真子坤
維高步列金田汝諸人個個向者裏識得不用刻舟
求劍但如是而知如是而見如是而會十二時中自
然得大安樂秪如收因結果一句如何舉揚福芽普
種叢生茁上祝皇圖萬萬年。
劉穎魁居士造左尊金像設齋請上堂金佛不度爐
木佛不度火泥佛不度水真佛內裏坐趙州老人恁
麼舉揚盡是貼肉汗衫不知玅體本無處所雖然如
是山僧與諸人別通消息金佛不度爐風光滿帝都
木佛不度火囫圇咬不破泥佛不度水何處不是你
真佛內裏坐無端被塗糊且實際理諦甚處著聻一
心不生萬法無咎夢幻空花徒勞把捉心若不異萬
法一如今日穎魁檀越發大心莊嚴左尊功德金像
已圜敦請山僧陞堂於是舉揚此段大事爾時四眾
親見親聞直下便能薦得佛乃昭然不隱如是了知
盡法界性及微塵剎起滅不停動靜無間如我佛身
等無有殊以此一佛而見萬億佛身大而虛空小而
微塵未有一佛而不見者驀拈拄杖舉起云總在者
裏會麼㗭哩㗭哩蘇嚕蘇嚕。
結制習見明居士請上堂學道難學道難神光何處
覓心安擬議遭人檢點思量被自欺瞞不許夜行投
曉到好肉詎可用刀剜不是心兮不是佛豈是尋言
紙上鑽東山水上行油麻樹上攤庭前柏樹子門外
花藥蘭一條白練恁麼去無邊滄海立須乾良久云
公案千七百則無非玅旨衲子誰不寓目普光心印
吾今問汝是同是別若以為別那有許多葛藤若以
為同何故各據一案此等機關也須參始得夫法非
信不入非疑不悟古訓灼然汝等二六時中牢把繩
頭不可絲毫放過疑來疑去豁然㘞地一聲不愁桶
底子不穿揭開眉毛看畢竟是何物看破看的人大
事方了訖。
張九經張星明林亨泰閻承詔造右尊功德圜滿設
齋請上堂師云一華一佛跏趺定卍字胸題紺目深
此箇尊慈最奇絕嚴身無等紫磨金雖然須知佛身
無相隨念現形佛身無為依作而住當其念之未起
作之未興佛身與虛空合汝諸人還會麼若也會得
始知四善士所刻金像莊嚴玅麗容止若斯仰瞻克
己惟大慈父所以前佛後佛無別千古萬古只今若
能無彼無此見則全見山僧今日不敢囊藏被蓋直
下分明舉似豈不聞寶誌公云眾生與佛無殊大智
<pb n="342"/>
不異於愚何須向外求寶身田自有明珠正道邪道
不二了知凡聖同途迷悟本無差別涅槃生死一如
究竟攀緣空寂惟求意想清虛無有一法可得翛然
自入無餘師云誌公老漢此皆圜證自心圜明慧眼
故能觸處隨緣得玅可謂即事即理即隱即顯一一
不從外得總屬自己家珍今日若有人問黃龍如何
是眾生與佛無殊即向伊道根塵應念周沙界坐斷
毘盧發大機設或未然更聽一偈交光廓徹非中外
頓現森羅照不偏明鑑當陽無向背元來大小一般
圜。
元旦上堂三叩精藍依此住化城寶所無多路就中
密地好商量只恐十人九錯路纔建丁又逢戊撚指
輪飛烏與兔層層檀度賽金湯惟有佛恩難可負猛
抬頭速進步眉毛廝結相扶助有日心花頓發明大
家元在菩提路。
清賢禪人為薦親設齋請上堂豎拂云水有源頭木
有根了知源本是兒孫人生壽命非金石其性順時
各所存釋迦屢劫報親恩天上人間始稱尊賢禪父
母生安養猶勝捐軀報佛恩試問現前大眾即今賢
禪薦親以何為驗拂一拂云拂子繞開華藏界棒頭
點出聻雙親。
元旦上堂日上松門瑞靄多春來臘往迅如梭雖然
平等添新歲還識舊時主人麼若親見得攝心名淨
戒禪定號波羅即此天真性菩提薩婆訶。
上堂當陽舉唱直截根源貫古通今超情離見諸佛
不出世祖師不西來不曾增一絲毫不曾減一絲毫
正恁麼時天之自高地之自厚日月星辰之昭昭人
物境界之浩浩只在當人回光自著眼看所以道威
音王已前無師自悟許伊超師之作威音王已後須
是因師打發不然盡屬天然外道如今諸佛既出世
祖師已西來亦只為一大事因緣不出見性成佛其
有諸佛說不盡處祖師提不起底今日山僧亦不敢
囊藏被蓋對眾八字打開去也遂舉拂子云諸人於
此見得徹信得及可謂見過於師方堪傳授直下還
有超佛越祖者麼試出通個消息看如其未委入地
獄如射箭且道利害在甚麼處一馬生三寅。
解制余居士請上堂念念不捨謂之結散誕逍遙謂
之解大眾且道不結不解又作麼生良久云瞠眉豎
目歷歷分明一時運出食輪法輪智慧輪如意輪方
便輪俱不可著何故聻金屑雖貴落眼成塵。
臘八張九經居士請上堂夜半明星空裏現何人不
睹渠儂面輝天鑑地為人揚誰向箇中親得薦惟我
雪山老子驀地一見刺破雙眼六凡四聖根源於此
一時開顯自嘆奇哉一切眾生具有如來智慧德相
但以妄想執著不能證得此一會莫有證得者麼有
則出來與汝證據脫或未委急著眼觀且道即今作
麼生觀風靜雲消空獨露天高門戶未曾扃。
張星明居士請上堂以拂子豎起云此是釋迦老子
四十九年三百餘會說不盡底總在者裏有具眼者
不妨出來道看若道得恰好今日山僧兩手分付更
無一點覆藏君恩佛恩祖恩一時報答其或未然縱
饒問得如瓶瀉水似海納川於一塵中演出不可說
不可說無量玅義未是金剛種智直須坐臥經行無
向背承當直下莫沉吟。
樊城呂應會率眾居士請上堂到我黃龍觀山翫水
色色如舊不生奇特之想不起拘滯之情遊戲三昧
自然現前不二門中自由自在苟存一念取捨不二
門天淵懸隔所以世尊般若會上云一切有為法如
夢幻泡影如露亦如電應作如是觀今日眾居士蹋
我百丈也有持戒也有參禪各各好樂不同總不出
者個圈子山僧盡情道破諸公還委悉得麼若委悉
得意在目前目前無法遂呈拄杖云棒頭有眼明如
日要識真金火裏看。
<pb n="343"/>
臘八泉禪人領眾居士請上堂正法眼藏明明不覆
藏智照洞然歷歷生光彩最初一句子便要眾人知
還知得麼若知得即知佛法底來源且道來源在甚
麼處遂豎拂子云昔年釋迦世尊於正覺山前臘月
八日明星現時豁然悟道大地平沉始終一印印定
天下宗師無敢異者無異即且置印在甚麼處復豎
拂子云還見麼若見得古今無墜分明目前一段光
明非有非無非寂非炤拈一機則千機萬機透徹用
一句則千句萬句流通不借他人全彰自己到者裏
處生死流驪珠獨耀於滄海踞涅槃岸桂輪孤朗於
碧天千古萬古只如今日人人頂門放大光明輝騰
古今迥絕遮互正當恁麼時如何天上有星皆拱北
人間無水不朝東。
元旦上堂圜陀陀明歷歷脫灑灑露堂堂且道是個
什麼今辰仰祝
皇王壽萬國來朝萬乘尊。
無量庵主薦母請上堂前四十五日已過去後四十
五日猶未來擊拂子云正當今日還有過去未來之
相也無若向者裏定當得早晨有粥正午有齋五更
洗面黃昏打眠朝朝相似暮暮一般其或未然每日
擊鼓陞堂大眾看看觀世音菩薩來也在汝眉毛眼
睫間放大光明現真實相汝等會麼咄復舉僧問夾
山如何是相似句山云荷葉團團團似鏡菱角尖尖
尖似錐僧云學人不會山云風吹柳絮毛毬走雨打
梨花蛺蝶飛師云者老漢答話可謂不負來機黃龍
即不然若有僧問如何是相似句向道荷葉團團團
似鏡菱角尖尖尖似錐僧云學人不會向他道風吹
柳絮毛毬走雨打梨花蛺蝶飛恁麼方始得便下座。
襄陽高智明居士禮懺請上堂真風一段有何貌萬
象之中常寂照情與無情及聖凡有無聞說咍咍笑
古今只是舊時人各各昭然同個玅歷歷我無人事
心事隨高下應機到了然一語具三玄一玄門中具
三要佛祖公案總現成全機獨露絕朕兆茲者居士
誠心熏修懺法更請山僧陞堂舉揚般若已是畫蛇
添足拈拄杖卓一卓云閃爍乾坤光晃耀合堂禪侶
眼同聞佛功德體如空谷隨扣聲而福應生。
靈芝禪人供法衣上堂舉衣角云者是東嶠提不起
底百丈山頂三十八世兒孫重披說法今日提綱振
紐不妨重耀祖光只如施者成得個甚麼良久云自
從盧老收歸後須信人人總有之。
上堂以拂子作○相云東旭禪人懇資薦今日為渠
通一線就中一點有多般格外全提超方便若作佛
法商量海底起紅塵晴空走閃電若向世諦流布法
性等虛空六門常出現佛法世法融成一片猛力金
剛喝一喝聽取黃龍熾然說父母大恩難報答特發
殷心請提拔秖如提拔一句又如何舉揚生死由來
如一夢翛然攃手證無為下座。
<other>住雙池禪寺語錄</other>
順治壬辰師在雲臺受襄陽府南漳縣芑田方鄉紳
及文學眾檀越諸山耆德本寺監院請住雙池禪寺
於正月二十八日進院。
三門無攔門戶凡聖往來山僧到此不假徘徊便入
佛殿毫端寶剎肇自威音幻出玅相轉大法輪還見
釋迦老子麼遂拈香展拜。
方丈據座云諸人還知此室麼此是從上佛祖歸本
宗師開金剛正眼闡向上宗乘底所在今日山僧居
此如何施設拈拄杖卓一卓云唯憑白棒綱宗振虎
驟龍驤孰敢當便起。
即日眾護法請上堂師至座前拈疏示眾云正法眼
須向未舉已前薦取若要文采全彰卻請維那宣過
宣畢師指座云者寶華王座三世諸佛同履歷代祖
師共登歸本老和尚於此展演全機山僧到者裏亦
不免起模畫樣遂陞座拈香云此一瓣香天廷現瑞
<pb n="344"/>
內苑呈祥爇向爐中端為祝延
今上皇帝聖躬萬歲萬歲萬萬歲伏願聖心逾日月長
明睿算等乾坤永固次拈云此一瓣香當道金聲玉
振藩籬特地風光爇向爐中奉為滿朝文武郡邑尊
官并及本寺請主護法紳衿遠近檀越居士耆宿等
伏願生生九鼎施仁政世世覺苑作金湯又拈云此
一瓣香前曾撥草瞻風後到鹿門堂上禮見箇不近
人情無面目老漢一槌擊碎窠窟因此痛恨難忘今
對人天眾前拈出爇向寶爐供養現住南陽香嚴顯
通堂上傳臨濟正宗第三十二世宕山遠本師大和
尚用酬法乳之恩斂衣就座上首白椎云法筵龍象
眾當觀第一義師云第一義諦八面玲瓏全機出沒
廓爾融通恁麼說話早是落二落三了也莫有透關
底試出激揚看（問答不錄）乃云靈光一道共照諸塵正令
重舉主賓互應山僧今奉芑田居士之召近資紳衿
護法之請再建雙池道場豎立臨濟宗旨直得池心
印月峰頂舒雲天上人間無處迴避是處善財是處
慈氏若論向上事盡十方遍大地撮來咸在人人眉
睫間更無異相所以道大人具大智得大用舉一明
三告往知來秖如開堂祝聖一句又作麼生道雙池
法道從斯播仰祝
皇王億萬春上首結槌云諦觀法王法法王法如是
下座（敘辭不錄）。
當晚小參一言道盡萬法平沉一句全提千差合轍
即心即佛非心非佛人人根源一時披露要且仰山
飯趙州茶止渴充饑汝諸人作麼生領會只須向未
開口已前薦取始得還委悉麼不貪香餌味始是碧
潭龍復舉僧問趙州萬法歸一一歸何處州云我在
青州做領布衫重七斤師云大小趙州言下藕絲未
斷間著便牽東拽西若是新雙池有問萬法歸一一
歸何處劈脊便打。
上堂昔日歸本今朝奇然一念透去本無彼此所以
龐公道十方同聚會本來心不昧個個學無為頂上
用鉗錘此是選佛場身廣莫能量心空及第歸利劍
不如錐著此四語得力在那一句若人檢點得出許
你參學事畢便下座。
上堂諸佛菩薩止此一機歷代祖師於茲成道雖然
說佛說祖俱與我遣出不如高做枕頭伸腳打睡時
參久立歸單更玅諸人還委悉麼展開遍大千收來
觀自在。
上堂天與麼高地與麼厚世界與麼寬廣人物與麼
熱鬧佛法世法鎔作一塊行住坐臥折旋俯仰饑來
喫飯困來打眠總是人人慧照三昧一一受用現成
還信得及麼揮拂子云當陽見定無毫髮擬議思量
隔萬山。
上堂釋迦彌勒文殊普賢觀音勢至寒山拾得俱在
雙池院裏運水搬柴推磨負舂現前大眾還見麼恁
麼即心即佛不恁麼非心非佛所謂一合相即非一
合相是名一合相放過一著好與三十拄杖且道是
賞是罰具眼者試定當看。
上堂爾曹何所事換水與焚香碧柳閒雲外青山怪
石旁六時憨穩睡無念絕心狂信步隨緣去仝登解
脫場。
上堂一處真兮處處真經行坐臥轉相親自家一箇
皮毬子報化由來總法身。
上堂撲落非他物縱橫不是塵山河及大地全露法
王身拈起如意云者箇是如意那箇是法王身者個
是法王身那箇是如意遂擲下云兩彩一賽。
上堂進前者喪身失命退後者瓦解冰消不進不退
上天無路下地無門正當恁麼時如何龍袖拂開入
體現象王行處絕狐蹤。
解制上堂打開布袋口放出泥牛吼四方八面遊當
知足不蹂自不立途中隨分沒捨取東倒西歪芳草
<pb n="345"/>
側一一面南看北斗五湖煙景有誰爭丈夫豈受他
人惑雖是一期之語未免傍觀者哂不如截斷葛藤
與諸人具款結案一冬九十日內布陣揚旗幾回精
戰即不問秖如今日功圜聽歸朝野一句作麼生道
處處園林香霧濕華枝歷亂向人妍。
上堂本色禪和子無卓錐之地一段勝因脫白淨露
者裏果然涓滴不漏便見七縱八橫乃舉拂子云雪
上加霜。
上堂擘拂云豁開戶牖玅手畫成當軒者誰抬頭錯
過二六時中只在眉睫且道見箇甚麼更須急著眼
始得到者裏三世諸佛提不起歷代祖師摸不著今
日雙池把得便用如龍得水似虎靠山雖然如是個
中消息子能有幾人知。
上堂問大顛扣齒三下首座亦扣齒三下二俱問答
一般如韓文公得意在那一處師云老僧今日重分
雪疑殺現前一眾人進云為甚麼大顛打趁首座是
何心行師云盡情施設為闍黎進云秖如有人問和
尚春秋多少又如何答他師云前三三後三三僧扣
齒三下云學人不謗老和尚師云知則得乃云我宗
無語句實無一法與人雖然如是雙池不免放開一
線豎拄杖云諸人若向者裏不落第二見不落第二
機直下無一些子息氣識得根源去三世諸佛歷代
祖師天下老和尚都在拄杖頭上現身同一音聲轉
大法輪到者裏萬象潛蹤十方通暢不妨坐斷毘盧
正體抉出達磨眼睛真不掩偽曲不藏直秖如透脫
一路不涉廉纖畢竟又作麼生吐露美玉豈勞加彩
飾真金終不雜沙泥。
<other>住獅峰白水禪寺語錄</other>
甲午歲襄陽府棗陽縣嚴鄉紳并眾文學居士暨諸
山耆舊等公啟請住獅峰白水禪寺師於二月十九
日進院。
三門廓開從上微塵佛祕密金剛解脫門且道新白
水到此又作麼生大化無偏居處異臨深直透祖師
關。
佛殿我今即是汝汝今即是我喚作是一切莫眼華
不喚是一終必疑他且問大眾喚作箇甚麼即得遂
展具作禮。
韋馱殿入門便見多威神感應三洲普化人面奉慈
尊常護法手擎寶杵鎮波旬。
伽藍殿密授靈山記莂護持願本洪深當陽一著留
意擁衛威壓古今。
祖師殿者夥阿師終日聚首一時捉敗不容啟口。
據室水盆不安刀子不放擬問如何劈頭便棒。
即日嚴鄉紳同眾文學居士等請上堂師至座前拈
公啟云祖運攸關人天眼目盡在個裏卓然屹立設
或不會更為宣讀宣畢指座云盡虛空為瓔珞盡乾
坤作寶臺猶未是衲僧分上事且道新長老又作麼
生良久云高著眼便陞座拈香云此一瓣香山河永
流峙日月亙古今端為支那。
帝主北闕至尊爇向爐中祝延
聖躬萬歲萬歲萬萬歲欽願聖明逾堯仁天廣睿算
齊湯德日新次拈香云此一瓣香無見無聞非聲非
色奉為滿朝文武天下官僚伏願永作皇家柱石怕
為佛法金湯并及本山請主護法檀那列剎耆舊現
前大眾伏願圜明種智堅固道心又拈香云此一瓣
香棒棒騰痕痛恨難忘今對人天眾前拈出奉為現
住香嚴顯通堂上傳臨濟正脈三十二世宕山遠本
師大和尚用酬法乳遂斂衣就座上首白椎云法筵
龍象眾當觀第一義遂拂云若道法筵龍象眾已和
盤托出當觀第一義已落第二義了也今日二月十
九護法紳衿居士請山僧上堂為眾說法秖得眼似
銅鈴口如匾擔無法可說無道可傳新獲一則機緣
不妨舉似大眾觀音菩薩向山僧道吾今辰誕生本
<pb n="346"/>
來面目非男女等相只為時人蹉過那一著錯認南
無觀世音山僧遂振威一喝云何不縮項去於時觀
音菩薩懡㦬而退大眾爭似白水得船便渡得路便
行得飯便喫得衣便穿如臨濟見僧入門便喝德山
見僧入門便棒一棒棒倒黃鶴樓一喝喝翻鸚鵡洲
有意氣時添意氣不風流處也風流上首結槌云諦
觀法王法法王法如是下座（謝辭不錄）。
王仰齋王明寰居士設齋請上堂拈拄杖左卓一下
云者個是三玄要右卓一下云者箇是四賓主前卓
一下云者個是五位君臣後卓一下云者個是一鏃
破三關復豎杖云恁麼中不恁麼寶印無文風月滿
不恁麼中卻恁麼千年桃核有宗猷擲杖下座。
上堂金毛獅子吼虛空聽見走和盤托出來渾身都
是口一口吸盡西江水以拂子畫○相云參。
上堂從上古人得大受用橫身擔荷利生垂慈或隱
或顯開建化門示捷徑路無非教人明宗達本離諸
執著豈不聞稜道者參雪峰靈雲玄沙往返十數年
坐破蒲團七個後因捲簾大悟云也大差也大差捲
起簾來見天下有人問我西來意拈起拂子劈口打
者般說話未免令人隨聲逐色白水重為別過乃云
也大奇也大奇捲起簾來本無疑有人問我的的意
原來觜是兩片皮復舉德山不答話打鎖敲枷趙州
要答話將棒探水白水不管他答話不答話驀豎左
拳云你諸人如恁麼與諸佛把手並行復豎右拳云
你諸人如恁麼入地獄如射箭且道利害在甚麼處
若不同床睡焉知被底穿下座。
上堂樹上蟬喧喧門前風浩浩佛法特現成衲子真
可笑且道笑個什麼春到花開秋來葉落。
元旦上堂拈拂子作畫勢云新年頭下一畫短上一
畫長新舊原來無兩樣不見昔日僧問馬祖離四句
絕百非請師直指西來意祖云我今日勞倦不能為
汝說問取智藏去僧問藏藏云我今日頭疼不能為
汝說問取海兄去僧問海海云我到者裏卻不會僧
舉似祖祖云藏頭白海頭黑師云者幾個老漢只解
推過若是山僧待他問離四句絕百非聲未息劈脊
便棒好不慶快若再開口即搖手云我宗無語句亦
無一法與人蓋前輩既為人師不得已酬唱一言半
句流落叢林後之承虛接響者強目之為公案豈知
信手拈來初無揀擇但在一收一放一機一語上會
得便知單傳直指絕無覆藏如月在天東行者視之
東西行者視之西中間不動者謂月與之不動所以
有空之喻明眼人開口不在舌頭上若不親到一回
胸中有疑須舉起一個了生死話頭頓在面前壁立
萬仞與之久遠參去忽然打破疑團千七百則公案
深與淺難與易同與別一時會得不消問人若是道
眼未明不肯向己躬參究求人開示求人決擇縱使
釋迦彌勒文殊普賢德山臨濟與白水老剖心見膽
倒腹傾腸徒障汝心耳偈曰新正初一日者事從頭
立要得不辜負洗臉摸著鼻。
二月十九日德宇李居士設齋請上堂以拂子打○
相云三世諸佛覷不透歷代祖師提不起天下老和
尚踏不著落在山僧手裏將山河大地明暗色空四
生六道劍樹刀山生死涅槃和著一團攃在諸人面
前視之不見聽之不聞意識卜度不得且道是個甚
麼觀音今出世能救世間苦卓拄杖下座。
嚴鄉紳薦母設齋請上堂擊拂子云會麼釋迦老子
道知幻即離橫身萬里不作方便十分成現離幻即
覺須彌倒卓亦無漸次眼中出茨觀音菩薩來也良
久云者裏取不得捨不得明不得隱不得且作麼生
知拄杖𨁝跳上三十三天觸著帝釋鼻孔東海鯉魚
打一棒雨似盆傾秖如薦拔一句作麼生道不須他
處覓即此是西方下座。
張俊寰居士為母延生設齋請上堂豎拂子云蓋天
<pb n="347"/>
蓋地亙古亙今昨日風今日風陣陣不從他處發五
日雨十日雨點點不落在別處大方無外大象無形
盡大地聚來如粟米大總虛空乃掌中庵摩羅果新
羅國與占波國鬥額只得東勝神洲射箭西瞿耶尼
中埵渠儂得自由何處不光彩昔日城東老母與佛
同生不欲見佛俯仰四維無非是佛十指掩面總來
是佛且今日如何是居士老母無生驀豎拂子云但
了諸見同源便是無生法忍喝一喝下座。
張居士設齋請上堂舉劉鐵磨參溈山山云老牸牛
汝來也磨云來日臺山大會齋和尚還去麼溈作臥
勢磨便出師云今日張居士若問白水有齋和尚受
麼山僧作起勢諸人試辨端由看山僧何如溈山聽
吾一偈山僧來無遲早行路不多不少今日赴個齋
兒分明恰恰趕到下座。
結夏眾執事請上堂皎皎林間月悠悠天際雲去來
歸有道圓缺本無形古德道結夏來數日寒山子作
麼生又有道結夏來數日水牯牛作麼生山僧即不
然結夏得數日燈籠露柱作麼生透得燈籠露柱即
是寒山子透得寒山子即是水牯牛倘若擬議山僧
在你腳底會麼昨日雨今日晴乾坤大地放光明牆
壁瓦礫說佛法燈籠露柱著眼聽試問諸人作麼生
聆撝拂云十方剎海金剛座萬煆爐中鐵蒺藜。
李居士設齋請上堂舉古德喫油餈未出方丈即日
莊主謝和尚侍者方出門今日山僧普施大眾萬法
歸一不離不即一歸何處本不出戶且道李居士與
莊主是同是別若謂是別兩口一舌若謂是同一個
鼻子兩個孔且不同不別一句作麼生道良久云端
坐受供養施主常安樂。
眾居士開大鍋設齋請上堂赤肉團上人人寒山家
風毘盧頂門個個拾得巴鼻拈一機千機萬機全透
用一句千句萬句流通不假他人全彰己用若也人
人恁麼則亙古亙今凝然寂照一段靈光非中非外
非色非心到者裏行棒打他不得行喝喝他不著淨
裸裸赤灑灑截斷兩頭歸家穩坐分付典座火頭架
起無根柴做出無米飯打動無聲板唱和無生曲寒
山與拾得拍掌笑呵呵卓拄杖下座。
<other>住寶山靈慧禪寺語錄</other>
順治丙申歲襄州南漳縣陶贊虞居士同眾緇素請
師住寶山靈慧禪院於十月十五日進院。
三門門戶陵空卓爾彰衲僧到此骨毛涼就中若也
從茲入信步高登選佛場。
佛殿殿中雲壑坐空王環翠諸山引秀長千古名藍
蹤跡在試看佛日又重光遂展具作禮。
諸天殿顧視左右云巍巍三八隨形好魔外聞風盡
懾奔烜赫無方捍佛祖慈嚴千古鎮乾坤。
觀音殿堂堂尊玅相挺特露胸襟大眾還識麼過去
明王佛現前觀世音。
方丈不是興家是滅門接機佛祖不容存人人面目
眉毛下鑑地輝天不是塵。
當日陶居士等請上堂師至座前云場開選佛晻曖
雲蒸寶座當軒信足而登便陞座拈香云大眾還見
麼焄五分香蘊五雲采爇向爐中奉為
今上皇帝祝延聖壽萬歲萬歲萬萬歲伏願道冠堯舜
北極尊亙河沙劫德等羲軒南山壽逾億萬年此瓣
香奉為滿朝文武闔國公卿及本郡本邑當道諸位
尊官并本寺請主現前護法紳衿達士檀越居士列
剎耆宿伏願同明般若種智共證無上菩提此瓣香
嶺南種草濟北根源人天眾前拈出供養香嚴顯通
堂上傳曹溪正脈第三十六世宕山遠本師老和尚
用酬法乳之恩遂攝衣就座維那白槌竟師云新寶
山今日陞座已落第三義了也遂拈拄杖云莫有一
槌打就知恩報恩底麼出眾相見一僧出擬問師云
錯又一僧出問寶壽開堂三聖推出一僧是何意旨
<pb n="348"/>
師云露柱挂燈籠進云正當恁麼時如何師云看即
有分進云莫不是和尚為人處麼師云莫將魚目比
明珠問世尊拈花迦葉微笑世尊道吾有正法眼藏
涅槃玅心實相無相解脫法門付囑於汝如何是正
法眼藏師云抖卻眼中塵進云如何是涅槃玅心師
云禮拜著進云若不上來伸此問焉知全露法王機
師云通進云今日大會何似靈山師云普進云恁麼
則法輪常轉佛日增輝師云什麼處是增輝進云學
人幸獲觀光便禮拜師云也是管窺斑乃云佛法要
玅超越功勛絕思議離見聞不可以有心求不可以
無心得孤迥迥峭巍巍生佛亦如聖凡無間正法眼
不隔絲毫破沙盆重新拈出人人提掇得去即此拆
四生關即此脫三界縛祕密藏一時現前僧祇劫彈
指頓超不容擬議直下承當到恁麼田地可謂獅子
兒吼哮駭眾今日英賢畢集龍象交參一會儼然靈
山不異還委悉麼山僧不惜露頭露面諸人頓然慶
快身心喝一喝下座維那結槌云諦觀法王法法王
法如是（敘辭不錄）。
次日陶居士設齋請上堂師卓杖云山僧無禪可說
無道可言只教隨緣薦得永不忘失汝等諸人行步
踏著頭上頂著信手摸著喫飯咬著滿口道著百里
千里來到寶山不可空回汝若棒打不回亦是不唧
溜漢古人道望州亭與汝相見了也烏石嶺與汝相
見了也僧堂前與汝相見了也山僧則不然香爐山
與眾居士相見了也煙墩子與眾居士相見了也石
獅子與眾居士相見了也喚作望州亭亦是香爐山
喚作烏石嶺亦是煙墩子喚作僧堂前亦是石獅子
且問大眾喚作個什麼復卓拄杖下座。
臘八日孫爾成居士設齋請上堂僧問如何是世尊
不說說師云吾今不聞聞進云如何是迦葉不聞聞
師云從今不說說進云被學人勘破了也師云塞卻
汝路頭僧一喝師云亂叫作麼乃云阿僧祇劫修圜
證婆伽梵升彼菩提樹還坐吉祥草云何珂雪相變
現千百億具足清淨體絲毫不動著汝等仔細參是
即了佛義噴嚏一聲來自識孃生面孫公載米備香
饈與眾盛來換舌頭就裏虛空須爛嚼從今一飽永
無休。
燈節上堂寶山燈景夜蒼寒坐徹蓮壺興未闌莫把
機關重漏泄千林光映月團團卓杖下座。
師誕日眾設齋請上堂無優樹下摩耶夫人左手攀
杖右脅而生一手指天一手指地那時錯伸手至今
縮不得周行七步捏怪不少目顧四方一場漏逗天
上天下唯吾獨尊還有第一座在卻被雲門一棒打
殺與狗子喫貴圖天下太平然雖如是知恩者少負
恩者多秖如世尊四月八日生山僧今日生且道是
同是別若道是同杜撰衲僧若道是別禍出私門不
同不別一句又作麼生折合咦拍掌呵呵笑寒山逢
拾得乃撫膝下座。
遠安縣一真禪德設齋請上堂舉昔日文殊請世尊
再轉法輪世尊咄云吾四十九年住世未常說一字
汝請吾再轉法輪是吾曾轉法輪耶那時若遇山僧
驀頭一棒云耶邪免得留到今日遂卓杖云修造工
夫忙伽藍土地安任伊揚眉瞬目重新錦上鋪華燈
燈續燄祖祖相傳此日饒舌笑破衲僧口偈曰西方
十六觀門個個攝念歸真若也腳跟點地何須再轉
法輪。
遠安洪巖談繼聖居士設齋請上堂乃云鐘板傳飧
正及時滿堂雲水盡軍持柳營榆砦渾閒事耳畔轟
雷總不知復舉臨濟與普化赴檀越齋次濟云毛吞
巨海芥納須彌為復神通玅用為復法爾如然化踢
倒飯床濟云太麤生化云者裏是甚麼所在說粗說
細次日又同赴一家齋濟復問今日供養何似昨日
化又踢倒飯床濟云得即得太麤生化喝云瞎漢佛
<pb n="349"/>
法說甚麼粗細濟乃吐舌師云此乃箭鋒相拄機教
相投得人一牛還人一馬即頌云山僧來到洪巖砦
步步踏穿綠蘚封賴有談公臨眾首都來香積聽疏
鐘六時半偈相提唱五姓高賢與過從自媿老僧無
可說神交賓主換機鋒卓拄杖下座。
念休亮首座設齋請上堂邂逅諸禪人都來小歲春
長連任挂搭有句絕尖新境界風都息孃生面自真
乃顧左右下座。
上堂覿面便承當好肉又剜瘡開眼幾回上兩兩不
成雙拈拄杖舉起云見之不取得能莫忘三世諸佛
歷代祖師天下老和尚總被寶山拄杖子吞卻正恁
麼時臨濟喝喝他不著德山棒打他不得恁麼說話
眾中忽有個不惜性命底衲僧出來道者老和尚曲
彔床上說脫空語一時掀倒禪床喝散大眾也怪他
不得如無寶山更謾諸人去也復舉拄杖云者裏如
水洗水似金博金檢點將來今日一時都漏泄雖然
如是秖有一處更可疑且道是那一處乃擲杖下座。
上堂丹霞燒木佛翠微供羅漢一人平地陞高一人
從空降下為是神通玅用邪為非神通妙用耶叢林
浩浩商量未免識情卜度更問如何若何要且無繩
自縛遂豎拂子云者裏見得便可交為肘臂互作主
賓若是影響之流切須仔細良久云還能如是委悉
也未脫或未然重為下個註腳不是催郎來勸酒誤
他年少覓青氈擲拂子下座。卷上（終）

<sarticle><article>奇然智禪師語錄卷下</article></sarticle>
嗣法門人（明亮明禪）等編
<other>小參</other>
解夏方鄉紳請小參有句無句如藤倚樹孟八郎漢
便恁麼去機不斷語不副眼裏著得百千萬億須彌
山耳裏著得無量無邊大海水須是恁麼人方知恁
麼事所以道殺人自有殺人刀活人自有活人劍有
殺人刀無活人劍一切死人活不得有活人劍無殺
人刀一切活人死不得死得活人活得死人截兔角
於石女腰邊刮龜毛於鐵牛臂上不作奇特商量不
作玄玅解會何須三月護生豈在九旬禁足有甚蠟
人無繩自縛須知盡十方世界無邊香水海是當人
安身之處便恁麼去更有事在卓杖云恁麼恁麼針
劄不入不恁麼不恁麼匙挑不上恁麼中不恁麼神
頭鬼面不恁麼中卻恁麼披毛戴角撫掌呵呵大笑
歸方丈。
小參舉石門聰和尚云十五日已前諸佛生十五日
已後諸佛滅十五日已前諸佛生你不得離我者裏
若離我者裏我有鉤鉤你十五日已後諸佛滅你不
得住我者裏若住我者裏我有錐錐你正當十五日
用鉤即是用錐即是遂有偈曰正當十五日鉤錐一
時息更擬問如何回頭日又出師云扶豎臨濟正宗
恢張三玄三要須是恁麼人拈得恁麼事然雖如此
雙池即不然十五日已前諸佛何曾生十五日已後
諸佛何曾滅正當十五日又作麼生丈夫自有衝天
志不向他人行處行喝一喝。
小參世法裏悟卻多少人蒼天蒼天佛法裏迷卻多
少人作麼作麼僧纔出師驀頭一棒云是迷是悟。
小參舉波斯匿王問世尊聖義諦中還有世俗諦否
若言其有智不應一若言其無智不應二一二之義
其義云何世尊答曰汝於過去龍光佛所曾問此義
我今無說汝亦無聞無說無聞是名一義二義師云
大小釋迦被大王一問直得分疏不下今日黃龍拈
過一邊將拄杖與大眾通一線路所以道真如淨境
界一泯未嘗存能隨染淨緣遂成十法界乃舉杖云
者個與過去諸佛未來諸佛現在諸佛同一悲智同
一行願同一眼見同一耳聞同一鼻嗅同一舌嘗同
一身觸同一意思同一慈力為聲聞緣覺說四諦十
<pb n="350"/>
二因緣令其各得八解六通為諸菩薩說六度萬行
令其各證無生法忍為諸眾生說諸因果令其各修
十善道法如是隨宜說法一大藏教也不增一字也
不減一字大眾還信得及麼若信得及更聽拄杖為
汝點破遂卓一卓云是聖是凡皆解脫直超三界獨
稱尊。
小參向上一著明如杲日絲毫擬議如隔鐵圍不可
以有心求不可以無心得只貴出格大丈夫向情識
意路不行處著得便行如水上葫蘆活鱍鱍轉曾無
住著如空中飛鳥不知空是家鄉水裏遊魚怎知水
是性命便是三世諸佛之本源歷代祖師之心髓都
不越此昔有僧問石霜起滅不停時如何霜云一條
白練去冷湫湫地去一念萬年去古廟香爐去僧復
問巖頭頭便喝云是誰起滅此二尊宿也是同坑無
異土若是自己時時刻刻將一箇無字話頭深下疑
情行不知行坐不知坐忽然一朝打破漆桶如雲開
月現夜暗燈明森羅萬象徹底平沉顧視左右云還
會麼有相空諸累無情絕萬緣寧參無字話莫戀老
婆禪。
上元小參雪中燈雲中月最分明太皎潔大眾還會
麼我見燈明佛本光瑞如此更聽一偈山外家家同
一月殿前佛佛共千燈須知燈月不偏照獨坐孤峰
萬里明。
小參舉曹谿能大師得法歸嶺南後接讓和尚讓得
馬祖一一得百丈海海得黃檗運運得臨濟玄玄得
興化獎獎得南院顒顒得風穴沼沼得首山念念得
汾陽昭昭得慈明圓圓得楊岐會者些老子一生說
硬話談硬禪孤迥迥峭巍巍如水入水似金博金擒
縱殺活大機大用然雖如是求者茫茫黃龍秖咬破
一箇鐵酸餡百味具足有人問我便將栗棘蓬金剛
圈劈脊奉上復說偈云戰將莽登場黃龍勢莫當吹
毛雖不動魔佛盡皆藏。
小參舉馬祖云即心是佛即佛是心分明無二無別
汝等自從無量劫來流浪生死背覺合塵不聞佛法
僧竟墮異類中殊可浩嘆須是發大勇猛直往前進
如太阿揮空縱橫自在如或未然且向第二門頭參
以信為體以疑為用不疑不悟疑來疑去絲毫不肯
放過務要節節相透竅竅相通㘞地一聲情忘見絕
智泯心灰到此始有些子相應豈不見臨濟問黃檗
佛法的的大意三遭痛棒末後向大愚脅下築三拳
云元來黃檗佛法無多子汝但恁麼看時有僧問少
林首傳二祖五葉芬芳蔥嶺西歸千燈續焰門庭施
設即不問五家宗旨事若何師云滿口道不出進云
若不借問怎達本源師云且退後進云如何是溈仰
宗師云上和下睦進云如何是臨濟宗師云青天轟
霹靂進云如何是曹洞宗師云三更初夜月明前進
云如何是雲門宗師云露柱懷胎進云如何是法眼
宗師云白雲覆青山進云五家宗旨蒙師指向上宗
乘事若何師云透頂透底僧禮拜師卓杖云被山僧
拄杖一時穿卻還見麼若見得為汝從頭點過且聲
不是聲色不是色色不是色喚作聲得麼聲不是聲
喚作色得麼非色非聲無餘見聞非見非聞宛爾見
聞見色聞聲水月鏡相脫卻根塵夢幻空花凡夫見
聞業識奔流二乘見聞對面迷真渠若薦得孤光迥
迥水澄月印光透大千自他不閡迷悟兩忘在即不
在非內非外生死涅槃俱無實義縱橫遊戲得大自
在無一法可捨無一法可取眾生與佛悉是假名今
為眾兄弟通個消息萬法歸一一歸何處三界唯心
萬法唯識一一分明汝還會麼佛法無人說雖會不
能了秖如諸方匡徒領眾鳴鐘擊鼓說上說下說玄
說玅又豈是無說更來者裏覓甚麼碗聽吾偈曰一
華五葉破天荒鼻孔穿來一線長花種迄今無斷滅
英靈漢子快承當。
<pb n="351"/>
臘八日小參僧問佛法僧寶即不問巍巍獨坐是何
人師云優缽花開今已現進云世尊常住在世如何
是涅槃消息師云五鳳樓前聽玉鳴僧禮拜師便打
乃云只說指天指地雙林樹下涅槃眾生個個度盡
誰知教外別傳咄。
小參舉嚴陽尊者初參趙州問一物不將來時如何
州云放下著陽云既是一物不將來放下個甚麼州
云放不下擔取去陽於言下大悟師云好大眾還見
他悟處麼放又放不下擔又擔不起每喫仰山飯又
討廬陵米將謂一物無本來自家底識得自家底心
中大歡喜以拂子打○相云會麼於此不會自是你
宿無靈骨怪山僧不得如靈山會上廣額屠兒放下
屠刀便道我是千佛中一數好個決烈漢豈不聞昔
日臨濟到高安灘上被大愚一點便道黃檗佛法無
多子且道是多少聻德山向龍潭吹滅紙燭處見徹
自己便道窮諸玄辯若一毫置於太虛竭世樞機似
一滴投於巨壑不是一了便了一得永得底樣子諸
兄弟參須真參悟須實悟閻羅老子不怕你多語勸
你身強力壯直往前進須要豎起鐵脊梁秖教通身
汗流始得十二時中不可空過昔無著和尚遊五臺
至金剛窟謁一老翁牽牛而行邀師入寺翁呼均提
有童子應聲出迎翁縱牛引著陞堂堂宇皆金色翁
踞床指繡墩命坐翁曰自何而來著曰南方翁曰南
方佛法如何住持著曰末法比丘少奉戒律翁曰多
少眾著曰或三百或五百著卻問此間佛法如何住
持翁曰龍蛇混雜凡聖同居著曰多少眾翁曰前三
三後三三翁呼童致茶並進酥酪著食之覺心意開
爽翁提起玻璃盞曰南方還有者個否著云無曰尋
常將甚麼喫茶著無對著睹日色稍晚遂問翁擬投
一宿得否翁曰汝有執心在不得宿著曰某甲無機
心翁曰汝曾受戒否著曰受戒久矣翁曰汝若無機
心何用受戒著辭退翁令童子相送著問童子前三
三後三三是多少童召大德著應諾童曰是多少著
復問此為何處童曰此乃金剛窟般若寺也著悽然
悟彼翁者即文殊也不可再見即稽首童子願乞一
言童說偈曰面上無嗔供養具口裏無嗔吐玅香心
裏無嗔是珍寶無垢無染是真常言訖均提與寺俱
隱師驀召大眾云無著文殊面目見在且道均提聻
卓拄杖云水向石邊流出冷風從花裏過來香。
小參舉永嘉初參六祖至曹溪遶禪床三匝振錫一
下卓然而立祖曰夫沙門者具三千威儀八萬細行
大德自何方而來生大我慢嘉曰生死事大無常迅
速祖曰何不體取無生了無速乎嘉曰體即無生了
本無速祖曰如是如是於是大眾無不愕然覺方整
威儀禮拜須臾告辭祖曰返太速乎覺曰本自非動
豈有速耶祖曰誰知非動覺曰仁者自生分別祖曰
汝甚得無生之意覺曰無生豈有意耶祖曰無意誰
當分別覺曰分別亦非意祖嘆曰善哉時謂一宿覺
師云諸大德你看永嘉發足參方一語一默蓋天蓋
地耀古騰今看他繞禪床三匝振錫一下卓然而立
是甚麼氣概今諸人朝三暮四虛混時光縱有一人
半人不把做一件事腳跟不定魔障牽纏纔上蒲團
不是見思二惑便是昏沉散亂那有頃刻如永嘉遶
禪床三匝振錫一下卓然而立底時節此時切須提
起話頭一念萬年要在祖師頭上坐臥迥超三界永
越四生春到陽回池澄月現明得此理大事了畢所
以道有照有用有賓有主有權有實有縱有奪有時
拈一莖草作千丈盧舍那身千丈盧舍那身作一莖
艸拈與不拈且置忘功就位一句作麼生道太平不
用閒戈甲一統山河似鏡清。
寒灰供大衣小參師舉衣云多子塔前者段消息也
是無風起浪平地興波雖然如是以此施者生佛國
以此受者利人天且依時及節一句作麼生道多子
<pb n="352"/>
塔前傳來久光顯須憑大智人。
端午小參五月五日天中節萬崇千妖俱殄滅眼裏
拈出須彌山耳裏拔卻金剛楔鍾馗寶劍舞三台八
臂那吒嚼生鐵忽然舉起清風杖無位真人便饒舌
噓一噓云急急如律令。
南漳曾仰楚居士請小參白衣何故傍緇流一點真
誠念未休三業六根俱解脫滿盤托出盡香饈。
小參人從中峰來接得太安信說南山白臉虎在雙
池裏覆爪藏牙惹得金鱗𨁝跳巨浪滔天以拂打○
相云在內者要出出不得在外者要入入不得且道
不出不入是個甚麼鐵拐李不識藥葫蘆。
師到龍興寺一源率眾請小參山僧暫寓龍蟠窟大
地山河一覽裁裊裊茶煙禪榻畔依然親見趙州來
現前大眾即今見是佛麼乾屎橛是法麼如是我聞
是僧麼尿床鬼子總沒交涉不見龐居士云養男不
婚養女不嫁大家團圞頭共說無生話婆叱云養男
須要婚養女須要嫁不是者般人休說者般話師云
有男任他婚有女任他嫁遇著真實人必說老實話
不吐誰知是珠莫羨驪龍頷下。
朱居士請小參萬法歸一明明歷歷一歸何處兩手
分付然雖如此畢竟一歸何處若到者裏於事無心
於心無事虛而靈寂而照自有好消息還會麼若也
不會更聽一偈參禪必要用心堅按下雲頭徹底參
忽然拶透虛空髓萬別千差一串穿。
小參經有經師律有律師論有論師教山僧說個甚
麼說時無可說言處亦非言寂然心不動萬法各歸
源。
謝君賢居士率眾造天童密雲悟祖像設齋請小參
傳持臨濟正法眼河北宗風得大行獨唱獅音諸獸
伏撝揚麈尾眾魔驚吾祖道尊儼然在古今一棒振
家聲巍然提正令人天沒奈何者般窮伎倆殃及子
孫多今日刻之鏤之垂芳百世雖然如是卻成窠臼
要得其真勿露風骨咄。
曾爾德居士領眾造伽藍像畢設齋請師安座拈拄
杖云密記親承願弘護正覺尊老僧今贊仰威永鎮
山門大眾者裏本來無法護個甚麼還會麼風生鳴
大野戶外好青山。
打七落堂七七七明歷歷似銀山如鐵壁得功成須
努力搖手云強勉不如瞌睡好拽杖便歸方丈。
香嚴宕老和尚遣人送拄杖笠子至師落堂指拄杖
笠子云若喚作拄杖笠子似不曾參方若不喚作拄
杖笠子對面相謾雖然如是除此之外也少拄杖笠
子不得眾作禮師拽杖攜笠歸方丈。
落堂召眾云若論者段風光原係孃生頭面人人皆
有個個不無不須捏怪成精那許安鑪作灶本源絕
待道路坦平惟有過量人奇男子志堅鐵石力挈海
山於二六時中單單提起一句無義味話頭左疑右
疑真參苦究不令絲毫放過如鷹搏兔如貓捕鼠似
冤家債主相見如是不休方有些子八處若捉風捕
影賣弄精魂就是金毛獅子被伊騎來白羽鸚哥被
伊捉得百巧千般畢竟文殊是文殊觀音是觀音與
汝己躬下事未有少分相應在豎拂子云諸人會麼
橫亙十方豎窮三際也在者裏一念纔差萬山懸隔
也在者裏雖然切莫作臘月扇子會好。
<other>普說</other>
普說僧問昨日和尚垂示云有一句子在拄杖頭有
一句子在一喝裏且道是那一句師云覿體全彰洞
然響應僧禮拜師云汝見個甚麼道理便禮拜進云
德山棒臨濟喝空裏磨盤旋八角師云汝道是左轉
右轉進云剎竿頭上風車子師云畢竟還是左轉右
轉僧擬語師云想汝定當不得乃云靈心絕待泯萬
物而獨存玅覺無邊攝諸緣而普現若論實際理地
不受一塵佛事門中不捨一法卓杖云須知盡大地
<pb n="353"/>
是一條白棒覿體全彰亙十方不消一喝洞然響應
你諸人向者裏領略得迥異常流不存窠臼若作難
易難則懼生焉易則慢生焉仍是一等不唧溜鈍漢
直須拈卻難除卻易水乳合同風火一氣就中些子
淆訛依舊未曾瞥地不見道認名著相色見聲求何
異空裏摘花水中撈月直須契證本來大事因緣所
以三綱五常戒定慧等互相為助古人深知人心不
古抑不得已撇一言半句無義味語為後昆模範只
因習而不察謂無所得殊不知無得之得是為真得
從上佛佛祖祖以器傳器似鏡照鏡鏡鏡交羅光光
相攝一味顯揚正法眼藏涅槃玅心然而正法眼藏
涅槃妙心從達磨自西天竺國而來見梁武帝帝問
如何是聖諦第一義諦磨云廓然無聖帝云對朕者
誰磨云不識此即達磨為武帝直指本有之心以有
言示無言也帝不契磨遂折蘆渡江竟至少室壁觀
九載屹然而坐只是無人領會唯神光可大師斷一
臂禮三拜依位而立擔荷於形名未兆之先是謂達
磨西來不立文字直指人心見性成佛之旨自此法
流東土可傳璨璨傳信信傳忍忍傳六祖能能下分
二一曰南嶽讓二曰青原思獨讓接機敏利為曹溪
嫡子讓傳馬祖道一一傳百丈懷海海傳黃檗希運
運傳臨濟義玄玄傳興化存獎獎傳南院慧顒顒傳
風穴延沼沼傳首山省念念傳汾陽善昭昭傳慈明
楚圓圓傳楊岐方會會傳白雲守端端傳五祖法演
演傳圜悟克勤勤傳虎丘紹隆隆傳應菴曇華華傳
密庵咸傑傑傳破菴祖先先傳無準師範範傳雪巖
祖欽欽傳高峰原玅玅傳中峰明本本傳千巖元長
長傳萬峰時蔚蔚傳寶藏普持持傳虛白慧旵旵傳
海舟普慈慈傳寶峰明瑄瑄傳天奇本瑞瑞傳無聞
明聰聰傳月心德寶寶傳幻有正傳傳傳密雲圜悟
悟傳林野通奇奇傳宕山行遠先師於曹溪為四十
二世一音迭吼雲興缾瀉縱橫博辯神機玅用七出
八沒奮獅子全威碎群狐心膽燈燈續照互為主伴
并存言唱用咨提振有垂語焉或舉其要有拈語焉
或顯其旨有代語焉或盡相善有別語焉或虛其對
往哲深意鉤在不疑之地派衍枝分而華果成實星
列碁布而葦麻斯眾綿綿不漏器器相傳近來末法
信道不篤有等捉風捕影之徒比比而是此非彼向
外馳逐據此欲其透入斯道豈可得哉惟夙有靈骨
底實痛以生死大事為己重任者一切時中單提個
話頭卓卓地蘊之方寸向三根椽下七尺單前淹沒
三十年二十年宛同一日念念不退絲毫無間孜孜
而參密密而究離順逆泯憎愛融是非空能所遺寒
忽暑忘食廢寢死盡偷心方堪湊泊所以參禪一著
要敵生死不是說了便休前輩參禪大有樣子一一
攃手懸崖竿頭進步豆爆冷灰死中得活古德謂絕
後再甦欺君不得原其初志全在無一絲毫頭知解
為礙故得容易入門也所以云十方同聚會個個學
無為此是選佛場心空及第歸。
普說欲得親切第一莫將來將來不相似若壁立萬
仞依前撞牆撞壁有甚近傍處然雖如是已落艸了
也須知草中有通身之路不免將錯就錯與諸人葛
藤一上拈拄杖云到者裏雙放雙收全殺全活為中
下之機則得直下如按一口劍相似如如不動纔有
跨門不敢近傍若近傍則喪身失命若望崖而退豈
大丈夫凡學道如一人與萬人敵相似不顧死生從
他手中奪來始得既劍在手任是佛來祖來不肯放
過恁麼手眼未是性燥漢今日一會同此聽法須知
人人有段大事因緣亙古亙今不變不動先德所以
指示一切人衣線下無不圓成無不具足蓋使自證
自悟不從人得你諸人豈不見他古人參訪樣子資
福貞見資福寶剎竿便回去已不本分況過江來者
裏若使聰明記持那堪共語所以睦州見僧便云現
<pb n="354"/>
成公案放你三十棒須是一場懡㦬仔細推窮不妨
勦絕所謂從門入者不是家珍信知從上來老古錐
無實法與人要人自悟始得自悟真達不疑之地猶
如太虛廓然蕩豁豈可於中強是非耶貴乎自具超
方眼說似人不得傳與人不得所以此事不在語言
文字上薦者個道理亦不出自家信種向腳跟下親
見得了不由別人方信黃面老子在大雪山六年苦
行於臘月八日舉頭睹明星忽然大悟遂歎奇哉一
切眾生具有如來智慧德相但以妄想執著而不能
證得如釋迦老子纔悟了便見如此廣大上至十方
三世諸佛下及四生六道蠕動靈蠢於我悟處一般
以平等印印定更無差別方始成佛即興慈運悲入
生死海而能救苦撈摝一切眾生放在菩提岸上參
禪人能恁麼休歇身心識取本來面目到者裏始契
老僧說話。
<other>示眾</other>
師云三玄三要四料揀一喝分賓主照用一時行且
那個是三玄三要句那個是四料揀句那個是一喝
分賓主照用一時行句莫是親囑飲光前句麼莫是
絕相離言詮句麼莫是千聖入玄奧句麼莫是四句
百非外句麼莫是攢眉坐白雲句麼莫是王令已行
天下遍句麼莫是并分絕信獨處一方句麼莫是王
登寶殿野老謳歌句麼莫是磨礱三尺劍待斬不平
人句麼莫是金剛寶劍最威雄句麼莫是金毛踞地
威全句麼莫是詞峰探艸辨當人句麼莫是一喝當
陽勢自彰句麼莫是王言如絲句麼莫是其出如綸
句麼莫是舉起軒轅鏡蚩尤失卻威句麼莫是金將
火試句麼已上論量如斯等類與麼忉怛諸仁者若
於個裏緇素得出便見臨濟大師亦見天下老和尚
如緇素不出你將毫釐意識領略解會但不識古人
玄要料揀一喝分賓主照用一時行處而亦自己一
個本來面目黑漫漫底縱使勉強於他玄要料揀一
喝分賓主照用一時行說得依稀用得彷彿驀然遇
些善惡喜樂憂愁逆順不如意境界頓在面前不免
意涉愛憎情存取捨一時區處不下便向他古人言
語窠臼上著到未免被三玄三要四料揀一喝分賓
主照用一時行礙不喚作玄要四料揀一喝分賓主
照用一時行亦未免此等言句礙既為此礙則山河
大地明暗色空水鳥樹林情與無情涉事涉理處處
染著頭頭繫絆無覺無知塞耳偷鈴至於微細塵毫
未有不能為礙者所以須彌高廣可使消殞只者句
中作意一種礙你若不真個在者裏推脫得去管取
礙殺墮生死中輪回無間老僧要你去卻洞上五位
君臣王子拈卻濟下三玄三要四料揀一喝分賓主
照用一時行向未有語言安名立字已前與你把手
共行只如未有語言安名立字已前且作麼棲泊今
日不辭與諸人道破遂擲拄杖云黃龍爭敢壓良為
賤。
示眾學道須具五種正信第一要自己心中正念現
前覿體與歷代祖師不欠一毫髮第二要信一個話
頭結在八識田中念念提撕淨盡屏絕第三要信古
人一言之下心地開通如倚天長劍孰敢當鋒第四
要十二時中刻刻本參不忘舉處精專決有透脫時
節第五要信無常生死亦非小事若不奮大勇猛立
決定志以期獨脫其未能忘情謂於能同所同之表
欲見百丈山門垣牆不翅三千丈八尺高而且遠之
遠也慎之慎之。
示眾道在日用日用不知饑來喫飯寒來著衣到者
裏知底不知底從上老凍濃與天下衲子通是築餿
飯袋蹋破艸鞋要覓一個透得者關捩子底血性漢
不能得汝諸人既透不過向行住坐臥折旋俯仰不
與諸塵作隊東西不辨南北不分十二時中四威儀
內無絲毫間斷單單看個話頭如靠一座須彌山相
<pb n="355"/>
似直下忽然卒地折爆地斷便親見自家面目敢保
大事了畢。
示眾凡學道人二六時中念念常要寂靜無事于寂
靜中不可作無事想舉起本參截斷異緣心不放逸
身不搖動久久純熟自然身心一如身外無餘前後
際斷到此方是全鋼打就生鐵鑄成底故能千了百
當便跳出生死窠臼當知此說亦是窠臼你若向此
躲根以為大事了畢未知其可也必竟如何黃龍到
此只得結舌有分諸方大有明眼尊宿不妨持此語
一一以扣之與你重打葛藤。
眾請警策師云無上菩提不離自性大千靈智總屬
心王易混者光陰稀聞者正法欲逃生死須耐辛艱
不愁玅果難圓善為種子最喜疑關可破信即根芽
晝拄烏藤步步入金剛正定夜伸鐵脊森森省黑暗
深愆欲竇乍開亟借紅油灌頂無明忽動便思百刃
攢胸經律論師離言詮而導師豈二空假中觀掃跡
象而宗觀為先果能鐵壁銀山無堅弗透自爾金繩
寶筏何岸不登倘擲今生于罔覺將出苦劫以何期
終日眼昏昏瞌睡魔結為眷屬長年黑漆漆閻老子
打算飯錢四大分張手忙腳亂三塗輪轉石爛海枯
無救噬臍休嫌饒舌偈曰幻身泡作影曦馭箭離弦
若待老來學驢年更驢年汝曹鐵餡子齒下須勤咬
佛法非鮮魚何曾爛得了無事只閒混忙時問去程
盲人騎瞎馬夜半臨深坑我此普門心尚嫌自了漢
況將選佛場呼作孤貧院世尊華在手迦葉便微笑
此是若能參無宗亦無教。
<other>頌古</other>
世尊拈華。
冤對既相見命絲即兩斷何用笑中刀堆成不了案。
世尊臨入涅槃時以手摩胸告眾云汝等善觀
吾紫磨金色之身瞻仰取足無令後悔時人天
百萬悉皆悟道。
臨行體露金身猶是眼中法塵留與兒孫榜樣不受
方為智人。
疏山造塔因緣。
記取毛端寶剎超過海裏須彌巧奪天工戊斧不酬
半個錢兒。
趙州勘破婆子因緣。
驀直臺山路何曾隔渺漫欲知婆子意北斗面南看。
趙州因僧問皓月當空時如何州云猶是階下
漢僧云請師接上階州云月落後相見。
舉頭如見月上下階隔越落後許誰知眉間納敗闕。
南泉示眾云法身還具四大否有人道得與他
一腰褌道吾云性地非空空非性地此是地大
三大亦然泉不違前語與他一褌。
憐兒不覺向人言地水火風盡揭翻賊眼分明瞞不
過佯狂輸卻一腰褌。
五祖因僧問一大藏教是箇切腳未審切個甚
麼字祖云缽羅孃。
帶水拖泥老古錐專門切字欲何為通人聞說呵呵
笑無限高僧沒在泥。
大慧舉竹篦問僧云喚作竹篦則觸不喚作竹
篦則背不得有語不得無語速道速道僧云甕
裏怕走卻鱉那慧下禪床搊住云此是誰語速
道僧云實不敢謾是竹菴和尚教學人恁麼道
慧連打數棒云分明舉似諸方。
觸不得兮背不得明明大慧為渠說羚羊挂角跡堪
尋休道甕中走卻鱉。
襄州雲蓋雙池院歸本禪師京兆人初謁雲峰
禮拜次峰下禪床跨背而坐師於此有省住後
僧問如何是雙池師云可惜一雙眉僧云學人
不會師云不曾煩禹力湍流事不知僧云如何
是西來的的意師乃搊住其僧變色師云我者
<pb n="356"/>
裏無者個師手指纖長特異於人號手相大師。
乳水涓涓寺得名只今惟見兩眉橫但憑一具纖長
指掘地鋤山萬古榮。
風穴在郢州衙內陞座云祖師心印狀似鐵牛
之機去即印住住即印破只如不去不住印即
是不印即是還有人道得麼時有盧陂長老出
問學人有鐵牛之機請師不搭印穴云慣釣鯨
鱗沉巨浸卻嗟蛙步𩥇泥沙陂惘然穴喝云長
老何不進語陂擬議穴打一拂子云還記得話
頭麼陂擬開口穴又打一拂子時有牧主曰信
知佛法元來與王法一般穴曰見甚麼道理主
曰當斷不斷反招其亂穴便下座。
郢州衙內金剛窟祖令全提皆泯服不搭印鐵牛蹴
盧陂個漢鋒相鏃鋒相鏃機關漏洩與司牧。
夾山參船子子問垂絲千尺意在深潭離鉤三
寸子何不道山擬開口被子打落水中山纔出
子又曰道道山擬語子又打山豁然大悟乃點
頭三下子曰竿頭絲線從君弄不犯清波意自
殊山遂問拋綸擲釣師意如何子曰絲懸綠水
浮定有無之意山曰語帶玄而無路舌頭談而
不談子曰釣盡江波金鱗始遇山乃掩耳子曰
如是如是。
風清月白浪花開有意登臨向釣臺釣得鯨兒且歸
去何人笑我海邊來。
楊岐見石霜化主至問曰征行戰將假道經過
劄寨既圜何不與楊岐艸戰主云昔時謬向途
中覓今日親逢老作家岐云楊岐且輸小捷去
也主便喝岐云亂喝作麼主以坐具劃一劃岐
云齋後鐘主噓岐云秖者個別更有在主無語
岐云敗將不斬且坐喫茶。
獨戰楊岐遇石霜馬壯人強孰敢當休誇小捷先輸
去殿後何人奪勝場。
女子出定因緣。
小定十六劫佛也出不得女子與瞿曇眼中著金屑。
大通智勝佛十劫坐道場佛法不現前不得成
佛道。
久坐道場十劫不覺風光漏洩世間多少癡人掉棒
擬打天月。
三世諸佛不知有。
三世諸佛不知有一一面南看北斗更加註腳放癡
獃大海波心翻觔斗。
<other>真讚</other>
<other>彌勒</other>
者個胖胖長老終日嘻嘻笑倒手拖一條布袋不知
盛底甚的到處納些敗闕今朝被吾看破且看破箇
甚麼秖說是彌勒且得沒交涉莫謂黃龍饒舌是什
麼乾屎橛。
<other>龍地幻祖</other>
縱法王威猛灼然振古風蹋穿龍池窟坐斷獅子峰
棒頭敲日月橐籥欲墜宗森羅悉起舞萬象咸雍容
剎剎塵塵說都歸不語中。
<other>自像（明賢禪人請）</other>
者漢從來無禪句一味斷衲僧意路笑渠身外生身
一片紫金光聚。
<other>方居士（諱叔莊）</other>
者個居士眼界孤孤迥迥胸中快快暢暢住止南漳
縣前遊戲普陀岸上作嵊縣令尹士庶都來俯仰好
似龐公一家恰與維摩一樣仁義禮信一致豁然貫
通三藏呵呵莫怪雙池為君通佛祖機關也堪同。
<other>嚴居士（諱純光）</other>
者個居士堂堂夫子形數莖鬚髮森詞鋒瓶瀉水筆
陣勢烏藤烏紗不願登黃閣挂卻衣冠徹本心問唱
誰家曲先師是雪嶠樾蔭大千界杖挑廬阜雲樓上
<pb n="357"/>
棣花輝玉蕊階前綵繡無芸蓀不施半句偈只彈沒
絃琴咄。
<other>機緣</other>
治臺張仙羽居士問一來親覲和尚二來為黃龍古
剎三來化和尚布施師云看居士初臨未施工在士
一笑問如何是應無所住而生其心師云莫不是親
見六祖來士復笑又問如何是明心見性師敲鑪云
心從何明性從何見見色心先現聞聲道已彰本來
無障礙處處現青黃士又問風動旛動是甚麼意師
云不是風動旛動仁者自心動耳師問居士平日在
甚處留心士云看竹篦子話頭師云喚作竹篦則觸
不喚作竹篦則背不觸不背居士喚作甚麼士擬議
師云會麼從今向後回光返看仔細推窮畢竟是個
甚麼道理日日挨拶將去從源薦得活水豁爾七通
八達了無先後分別矣更聽一偈山河大地一般春
空相休添眼內塵赤肉團中心性現更於何處覓當
人急進步莫逡巡此身不向今生度更向何時度此
身。
于鎮臺問破山和尚為人天善知識普利群生如何
又喫酒肉師云身棲海底意在天上師遂問居士會
麼士一笑師云莫錯會。
屯田冀居士至齋堂指齋單上問云鐵丸子煉出古
佛肚皮有幾箇師豎拳士云此身是真是假師云非
真非假士云求和尚開示師云開示了也。
嚴居士參問弟子無可著力處乞師指示師云因甚
如此士云銀山鐵壁事如何師良久云會麼士云請
師著語師撫一掌士云除卻者箇師掌云者個如何
除得士云畢竟作麼生師蹺足示之時師出語錄士
持卷云不落語言請師道一句師云已和盤托出了
士云又落語言了師云承言者喪士云祖禰不了弗
勞殃及師又掌之士便喝師復掌之士云恁麼下地
獄如箭射不恁麼下地獄如箭射作麼生救師喝云
地獄在甚麼處。
問除卻棒喝不問有語無語如何是功夫師云你者
一問山僧只得口啞進云不要瞞頇今日與學人道
破若不道與和尚不了師云了即不了道即不道進
云因甚不道師云不道不道。
長沙道郭居士參問三世諸佛入般若波羅密門得
阿耨多羅三藐三菩提以何為般若師云生鐵秤錘
當面擲士云還領和尚大教師云居士二六時中以
何為主士云明心見性師云心作麼生明性作麼生
見士云請師代一語師云轉語已竟士又問百尺竿
頭須進步十方世界現全身師云長沙到者裏有多
少長士無語師云未見十方世界在士云打成一片
如何下手師云居士費力不少士云諸佛未出世功
夫怎麼做師云照山僧者樣做士云如何是末後句
師便喝士禮拜師云莫錯會好。
問登臨寶座據獅子威如何是佛師云無處不稱尊
進云如何是法師云車不橫推理無曲斷進云如何
是僧師便喝進云三寶已蒙師指示如何是末後一
著師便掌。
問南泉斬貓罪過不少師云殺進云是甚麼人救得
師云問取趙州去。
問十方同聚會會個甚麼師云好堂大眾進云個個
學無為為箇甚麼師云頂上用鉗錘進云此是選佛
場選個甚麼師云念休第一座進云心空及第歸歸
個甚麼師云人人具足。
問學人不會念楞嚴咒只要學打磬不知如何下手
師便掌僧作磬聲師云弄泥團漢。
問有一人一生喫飯不曾嚼著一粒米一生穿衣不
曾挂著一縷絲不知穿衣喫飯是何人師云我不曉
得有一個知佛法底你去問他進云知佛法底在甚
麼處師將數珠示之。
<pb n="358"/>
問學人有疑和尚處請個話頭師云你前面在方丈
裏盜我衣去了進云不曾師打云贓物現在連掌打
出。
說戒僧問一番提起一番新請師傳與某甲乘師拈
衣示之進云混沌未分時還有戒也無師云有進云
是何人傳授師云禮拜著進云戒且置如何是向上
一著師便掌僧拜云蒙師指示信受奉行師云且信
一半。
問昔日世尊拈花迦葉微笑未審即今還笑麼師云
眼橫鼻直。
問昔日歸本今日和尚和尚底佛法即不問如何是
歸本底佛法師云從來不惜兩莖眉進云歸本佛法
與和尚佛法是同是別師云一個鼻頭兩個孔僧禮
拜師云是同是別。
問冷冷清清事如何師良久進云南山寒蛩叫甚麼
師云隨聲逐色漢。
居士問如何是空手把鉏頭師云放下著進云如何
是步行騎水牛師云者畜生進云如何是人從橋上
過師云水也無問甚橋。
問黃龍堂上一向不立佛法今日復振宗風全提正
令者誰師云巍巍獨坐百丈峰進云如何是得大體
師良久進云如何闡大用師便打進云如何是體用
雙彰師和聲打出。
問干戈撩亂事如何師云我國無憂。
僧裝果子師取一枚僧到窗外歎聲不已師問是甚
麼意思僧打破窗云快還我來師云是甚麼進云果
子師云你不會老僧意在乃問窗內一個獼猴窗外
一個獼猴汝作麼生相會僧進方丈禮拜師云弄精
魂漢。
問中元節夏去秋來無休歇是何意旨師便打僧便
喝師作倚杖勢進云休夏且置薦拔一句作麼生道
師云洪波浩渺白浪滔天進云恁麼則人人獨超物
外去也師云看腳下。
問森羅萬象合為一體師云穿卻你髑髏進云成住
壞空體歸何處師云無山不帶雲。
師持如意僧問者個將來作甚麼師舉起云急急如
律令僧擬議師劈頭一卓。
問馬祖一喝百丈三日耳聾是不聽得麼師云梆響
喫飯去。
問生滅滅已如何是參師云風吹柳絮毛毬走進云
寂滅為樂如何是禪師云雨打梨花蛺蝶飛進云參
禪拈向一邊又作麼生師直打出。
問晝夜不明何日得了師云放下著進云赤身露體
事如何師以杖擉出。
問懷州牛喫禾益州馬腹脹是甚麼意旨師云你問
我答。
問進不得退不得是個甚麼師云立地死漢進云畢
竟是個甚麼師云死漢立地。
問不向舉起處承當如何是功夫師云北斗面南看
進云恁麼則實際理地不受一塵師云狸奴白牯任
往還進云徹體本空了然無礙時如何師云東山水
上行進云不登黃龍頂焉知世界寬師云看腳下。
問一念不生萬法平沉功夫在甚麼處師云鑿池不
帶月進云恁麼則見月休觀指歸家罷問程師云非
汝境界。
問如何是直上黃龍一句師云有驢騎驢無驢步走
僧撫掌自嘆師云醜。
僧參師問那裏來進云北京師云北京風景如何進
云平和師云既平和到此作麼僧無語師即打趁出
問大通智勝佛十劫坐道場佛法不現前不得成佛
道是何意旨師云為他是大通智勝佛進云因甚佛
法不現前師豎拳進云如何是道場師云現住黃龍
巴東縣黃令尹參問清淨本然云何忽生山河大地
<pb n="359"/>
師云有意氣時添意氣不風光處也風光公云在宗
門又作麼生師云合取口公無語師云只可自怡悅
問佛未生時那個與眾生說法師云老僧進云請師
說看師云信受奉行。
問前有殺人戰場後有黑暗地獄如何救得師云好
與三十棒。
問除卻揚眉瞬目功夫作麼生做師云漆桶不快進
云看到杲日當空時如何師云不快漆桶。
余小泉居士問抬頭一見滿天星時如何師云切莫
眼花士云百千萬境一時露作麼生抵當師云動容
揚古路士云無夢無想還有心也無師云寐語不少
四月八日師落堂僧問今日世尊降誕後還有事也
無師云爭似閻浮未誕時進云末後又如何師云天
生伎倆能奇怪僧喝師打數棒云撩空一擊天鼓響
滿堂雲水盡著驚。
問佛法如水中月是否師云清波無透路。
秀埜至師陞堂撾鼓集眾云百丈山前親行此令本
來無說除人之病卓杖云一擊塗毒鼓玄沙遇猛虎
橫吞海底月吸盡賓與主握拂與之秀接云大眾證
明便禮拜。
問昔日世尊拈花敗闕不少今日和尚付囑秀大師
是何意旨師云敕點飛龍馬進云末後如何師云跛
鱉出頭來。
<other>聯芳</other>
<other>念休亮上人（湖廣）</other>
 梅子今已熟看看他自落分付與何人念休第一座 
<other>雲海鑑上人（四川）</other>
 汝今不識禪常伴白雲間蹋翻海底月抹過上頭關 
<other>寒灰靜上人（四川）</other>
 雙池者隻角虎形體東觸西觸哮吼塞破虛空聞者
似塗毒鼓 
<other>蘭源鎧上人（四川）</other>
 兀兀獨坐今已曉眾木靈芽汝得早任他十方頭陀
客常將白棒當頭埽 
<other>見如鼎上人（湖廣）</other>
 只說滿面一天星誰知通古又通今任他四海英靈
客都來盡喪爪牙身 
<other>秀野林上人（四川）</other>
 大唐國裏無人奇然可知之也兩手拿盡虛空分付
秀埜禪者 
<other>清源湛上人（湖廣）</other>
 見得清來徹底圓明珠獨湛水中天雲堂兩手親分
付五葉菩提色更鮮 
<other>靈源璽上人（四川）</other>
 黃龍隱隱隔塵沙心正無非妙法華一縷金襴今付
汝嚴輪先轉白牛車 
<other>悟一朗上人（湖廣）</other>
 只言滿面一天星誰解空珠獨朗明黃龍留下撐天
手度盡塵寰穎異人 
<other>文源燦上人（四川）</other>
 一語當機萬法空擒龍捉虎逞英雄堂堂頂具金剛
眼豁豁胸藏栗棘蓬 
<other>法嚴楞上人（湖廣）</other>
 源頭活水好相尋付法由來秖付心明月滿懷收不
住散將光彩照千林 
<other>持白戒上人（江西）</other>
 燈燈續燄祖祖相傳歷代宗旨分付水禪 
<other>首昕心上人（湖廣）</other>
 黃龍一隻鐵鷂渾身盡是心竅任他凡聖齊彰都剖
蓮房祕奧 
<other>還源聯上人（四川）</other>
 玅明心本無礙何似成精捏怪與他一粒刀圭任他
輕安自在 
<pb n="360"/>
<other>一源賢上人（湖廣）</other>
 百城煙水漫行行束起身傍折腳鐺歸鳥白雲深處
宿寒空孤月為誰明 
<other>見源慈上人（湖廣）</other>
 心王本自依靈智說法翻嫌添眼翳碓頭不遇嶺南
僧幾個當機抉棗謎 
<other>崑山海上人（四川）</other>
 碧眼西來文字空常將衣法示玄同黃龍與汝機關
別也在雲閒水淡中 
<other>量徹秀上人（四川）</other>
 麝巖香沁六根龍井水淘細念只今鐵樹花開者個
一枝獨占 
<other>芑田方居士（襄陽）</other>
 說無生滅法生滅何處起蹋穿龍象群嚼透虛空髓 
<other>光源定上人（四川）</other>
 豎掃橫批那可憑得君牙慧自高凝六宗破去渾閒
事半偈收來無盡燈 
<other>豁然通上人（湖廣）</other>
 一派寒泉井井通隔山十里度疏鐘怪來卻後還彤
繪誰覆金盂制毒龍 
<other>醒源鐸上人（湖廣）</other>
 楊岐監院廿餘年那討工夫去參禪忽遇慈明親點
破一條白棒橫三千 
<other>道備洪上人（陝西</other>
 遠辭越絕此開壇步出竿頭意未闌樓閣不從心外
見水雲多在定中觀 
<other>宜南滿上人（四川）</other>
 力種龍山除饉田去來畢竟結良緣好須迅步行將
去直上崑崙頂上顛 
<other>卓吾余居士（湖廣）</other>
 一莖藤杖住山川明月清風在手邊莫遣葛陂龍化
去剝盡沙界野狐涎 
<other>余道婆明善（襄陽）</other>
 貧兒腳本透天涯今日言歸得故家省識孃生真面
目眉橫鼻直總無差 
<other>大慧廣上人（湖廣）</other>
 問法法無可說付衣衣將誰付猛然獅子搖頭驚醒
天龍八部 
<other>大意禪上人（湖廣）</other>
 一語當機截聖流為君為臣有何休寒山拾得秖麼
笑橫身放出得自由 
<other>碧源江上人（陝西</other>
 襄州道眼那稱尊除是黃龍嫡派孫超越諸方真淨
主鴨頭綠水遶崑崙 
<other>寶峰德上人（四川）</other>
 念爾奔忙問佛乘就中剝換一層層即今溫養無多
計鏟盡諸方舊葛藤 
<other>體忍慈上人（湖廣）</other>
 直透金剛圈橫吞栗棘蓬黃龍親分付振起臨濟宗 
<other>和安心上人（陝西</other>
 一花五葉破天荒鼻孔穿來一線長華種迄今無斷
滅英靈漢子直承當 
<other>大智會上人（湖廣）</other>
 黃花翠竹體非殊風樹鐘聲聽不孤眉際真人常自
見佛陀得與並肩無 
<other>頂相題上人（湖廣）</other>
 休嫌平地起波濤獅子林中喜叫嗥為笑老禪疑底
事曹溪一派似天高 
<other>映昧喜上人（陝西</other>
 十方調御涅槃門三際同時可共論識得剎塵皆祖
佛密公一派好兒孫 
<other>了凡賜上人（湖廣）</other>
 無私付囑已全彰鼻孔何須半面量一指彈時消觸
<pb n="361"/>
背都教言下自承當 
<other>德心印上人（山東）</other>
 駐錫經行島與洲機鋒相對幾裴休緣深正好探梅
子路滑何須扣石頭 
<other>丁道婆明普（北京）</other>
 玅行圓滿事莫窮人天正眼已通風打開攃在他方
外行到水窮不見蹤 
<other>佛事</other>
<other>挂鐘板</other>權衡佛祖號令人天全賴二上座指板云諸
人還見麼擊板云還聞麼即此見聞非見聞無餘聲
色可呈君若將耳聽終難會眼裏聞聲方始親。
<other>為會禪人</other><other>起龕</other>
昨夜蟾蜍遍界飛今朝紅日破重圍一天星斗空施
設最是虛靈無觸違且道會天禪人即今還有觸背
也無以杖擊龕云十目所視十手所指仰勞大眾念
佛便起。
<other>下火</other>
論生本無生說死本無死斷卻裏頭繩傀儡不堪使
分付丙丁童叮嚀甲乙己直下各承當收拾皮袋子
下火炬云大眾還知會天落處麼寒來雪積家家白
暖至花開處處紅。
<other>為石門住持</other><other>起龕</other>
金烏玉兔兩輪彰溪水潺潺夏日長畢竟水還歸海
納到頭雲自入山藏老僧為說無生法扁鵲休誇益
壽方惟有虛空最平等世尊猶臥涅槃床事也不理
家也不當汝今恁麼貶向蓮鄉。
<other>下火</other>
石門住持為眾心勤因汝本分至公出群耳裏常見
眼中常聞具何手眼感眾難分擲下火炬云燒了皮
袋不立功勳。
<other>為慧禪人</other><other>起龕</other>
不孝兒孫撩起便行須彌倒卓送爾登程。
<other>下火</other>
拈火炬云且聽火光為汝說法無邊殊勝大家看風
颯颯月團團指揮如意天華落一點靈光照耀寬。
<other>為道禪者</other><other>起龕</other>
咄咄咄休摸索誰家深掩黃昏閣子規夜半急相催
風雨林中花已落顧視左右云還知道者落處麼倒
拈七尺烏藤直指伊歸極樂。
<other>下火</other>
最初一句好肉剜瘡末後一句脫體全彰正恁麼時
眾中還知道方禪者安身處麼遂攛火炬云只為鷓
鴣啼徹處火裏蓮花別樣香。
<other>為眾入塔</other>
塔價三錢不復償寂光圓照普煇煌打開多寶牟尼
藏雲半房兮月半房。
<other>行繇</other>
師住襄州雙池一日緇素懷香入室請師示行繇師
云山僧數十年東塗西抹一具醜面孔何堪刻畫眾
堅請師不得已云予乃四川成都崇慶州人也俗姓
胡母何氏生於萬曆庚戌年正月十七日九歲祝髮
於灌縣中峰寺服勤十年二十歲朝峨眉禮自省和
尚受具足戒戊寅行腳始參祝家庵印心和尚蒙警
策示偈曰學道先須學細心細中之細細難明箇中
尋到無尋處始是凡心即佛心予方知有己躬下事
一日遇單複師與印和尚相見機緣予中心霿亂禮
辭決志出蜀路逢一僧自南方來敘及天童密老和
尚乃臨濟正宗聞之喜躍第恨未親聆謦欬爾於是
南詢遍參諸方尊宿己卯冬趨天童禮悟老和尚問
如何是一念未生前童和聲便打予云再請和尚曲
垂開示童又打予云學人不會童曰鈍漢喫飯了來
向汝道予禮出挂搭禪堂隨眾做工夫一日同參悟
心兄問公在此多時工夫若何予云莫說工夫若何
<pb n="362"/>
逐日發不起疑情悟云伊何不學古人做工夫行也
似銀山鐵壁坐也似銀山鐵壁跳上蒲團三百六十
骨節節節相撐八萬四千毛孔孔孔相通打開兩眼
看畢竟是個甚麼自後依他做去工夫果如銀山鐵
壁如是三年一日上方丈問無眼耳鼻舌身意意旨
如何童曰父母未生前道得一句即答予抽身出方
丈童隨後打一棒曰汝還知棒頭落處麼予云知音
不必頻頻舉禮退童再住通玄予追隨不意圜寂是
年壬午七夕予回蜀參破山和尚至方丈纔禮拜被
劈頭一棒滿面是血乃曰會麼予向來寶惜一時冰
釋汗流夾背破曰爾可見象崖予到墊江南山相見
象便問將你天童參來底看予云未入門呈似了也
象曰即今因甚不拈出予作禮象曰南泉有云不是
心不是佛不是物是個甚麼予曰遍界明明不覆藏
次日同雲馥兄入室象問臺山婆子公案作麼生會
予云學人即今親覲和尚象曰汝在那裏會趙州予
一喝象曰好與一頓痛棒予云和尚棒教誰喫象口
甚麼所在亂統予云某甲罪過象乃書偈贈曰天童
金粟笑歸來打散腰包更不猜物物全彰向上事草
鞋腳下即天臺辭別己丑往紅崖雲臺住靜自計云
須得穎脫然不至古人休歇田地不止朝夕益加奮
勵脅不沾席三年忽上蒲團脊梁狀如鐵壁鼻息全
無出入坐之甚久孤迥迥地無意無思只見面前一
開猶如黑地送在白日一般身汗如水一夜目不交
睫忽聽門響一聲㘞地如利斧得長柄能斷合抱之
木時夜雨達旦口占一偈簷水滴滴分明歷歷卻凡
聖心泯真妄跡我今說偈言龜毛長數尺亟見鹿門
宕本師求印可宕喜溢顏面囑曰偶來風雨鹿門寺
今日相承賴有人分付龜毛編就拂撝揚四海化玄
賓仍曰西來祖意汝今已得善自護持予禮辭拽杖
渡江意在把茅蓋頭了此餘生忽過南漳寓定慧不
意鄉紳芑田方居士領闔邑紳衿檀越齎書疏信儀
懇請住雙池祖剎予卻之不已應命因茲歷遷住持
然而或出或處得失窮通咸信乎天緣非強為也眾
兄弟百里千里來相依共住今日緇素懷香請問余
雖一期事不獲已稱實方便而說猶增我法之罪不
許諸公作實法會這便是山僧半生敗闕醜態盡底
掀翻眾兄弟各各有本地風光莫從外覓者關捩子
其實不難若是唧溜漢一撥便轉那似山僧波波吒
吒喫許多辛苦甚麼這般說話愧揚家醜明眼人前
一場笑具時候嚴寒久立珍重大眾踴躍作禮而退。

奇然智禪師語錄卷下（終）
<ps>奇然智禪師塔銘</ps>
嗣法髮弟子珂雪居士方叔壯
明洹頓首百拜撰文
安陸西來嗣法門人明林較梓
禪師諱超智號奇然香嚴宕山遠和尚嫡嗣西蜀成
都崇慶州其父姓胡母何氏夢一梵僧投宿手中然
蓮炬甚奇覺而異之萬曆庚戌年正月十有七日寅
時生師賦性爽朗孩提時即喜盤膝坐見衲子到門
依戀不已九歲薙髮於灌縣中峰寺年二十詣峨眉
受具足戒戊寅而束包出蜀南見諸善知識時天童
密雲悟老和尚大弘臨濟之道己卯冬趨覲咨叩問
答勘驗多端參依久之童壬午再住通玄師出山時
破山和尚倡道梁山雙桂堂亟往謁焉師纔作禮破
當頂一棒血流滿面乃曰會麼師向來礙膺之物一
時冰釋汗流夾背破曰爾可往見象崖師即擔簦啟
行既至備陳求法心切象便問將你天童參來底看
師云未入門呈似了也象曰即今拈出看師因作禮
象曰南泉有云不是心不是佛不是物是個甚麼師
云遍界明明不覆藏象乃書偈贈曰天童金粟笑歸
來打散腰包更不猜物物全彰向上事草鞋腳下即
<pb n="363"/>
天臺師辭至楚雲臺孤峰頂上會積雪沒徑虎跡四
周寒暑那伽不少動也然師根器遠大不肯得少為
足師年四旬矣乃歎云年日以增而學日以退豈非
聞見未充無以啟發乎遂諸緣盡捨類氣絕之人行
坐寢食不徇覺知唯一念如在太虛之中如此久之
一夕坐至夜分聆門響聲豁然如釋重負喜躍不自
勝且云佛法元在耳目之間秖為太近故人自遠耳
時夜雨徹旦即衝口而說偈曰簷水滴滴分明歷歷
卻凡聖心空真妄跡我今說偈言龜毛長數尺乃走
見襄州鹿門宕老和尚即白悟由宕乃與師針芥相
投即囑曰偶來風雨鹿門寺今日相承賴有人分付
龜毛編就拂撝揚四海化玄賓仍曰正法眼藏善自
護持他日說法度人續佛慧命禮辭遂拽杖過南漳
（叔壯）一見大喜願日聞道盡禮力致之適雙池虛席
延師居之嗣嚴自非居士請主白水陶都弁昆季請
住寶山習見明張行一居士請主黃龍即此山也四
踞叢林二十餘載椎拂之下千指圍繞聲光日振道
大顯著遍剎土而煥然改觀一時臺察諸君子莫不
傾心敬仰尤鑑之於治臺仙羽張大居士每接譚竟
日探微見髓手敘要略若干卷附指月錄公諸宇內
矣師仁心為質慧性為照大機大用為輔會爾遇參
請當前必和盤托出不至鏟盡疑根不止及入室內
則又握三尺竹篦摻縱殺活矩範嚴峻勉厲徒眾不
許放逸每於應事必身先之師臨濟正宗三十三代
孫也法嗣數十人戒子二千餘眾問法請益者不可
數計語錄上下卷盛傳於世矣師康熙甲寅正月二
十七日示微疾二月初三日昧爽師起沐浴服衣索
筆書偈怡然而逝閱世壽六十有五僧臘四十有四
（叔壯）謂道德之重不待家諭戶曉而知言通玄即知
為林野奇言香嚴即知為宕山遠言黃龍即知為師
也真能壽天童光明盛大之傳而永濟宗於無窮者
矣弗銘奚詒其後乃銘之曰。
 濟上一宗支分派布大於天童盛於通玄美善俱並
厥惟香嚴若子若孫益振門庭師固後降氣雄諸方
法音常震萬耳咸驚言言智覺璨璨珠璣機辨峻絕
四踞大剎縱無畏說示無緣慈獨坐黃龍雲動雷奔
末法狂瀾師其砥柱返乎本然同斯大達百丈峰前
獅子崖下有窣堵波中藏全身如如妙相人天哀慕
刻是詩銘以笵來世 

奇然智禪師語錄卷上
（戒眾弟子　如滿　三乘　淨普
　　海珠　汝慧　覺靈　性演　尚能　了嚴
　　道喜　照暗　覺清　興發　尚榮　了心
　　性泰　汝聖　興榮　海智　際學　了義
　　祖宣　宗遠　智廣　覺清　尚景　了悟
　　寂福　性超　明常　實光　際鑑　了法
　　海蓮　定錦　照林　實觀　際昇　了道
　　如杲　永成　性德　實真　尚溥
　　覺融　行止　實斌　實行　際會　德洪
　　如鏡　海光　寂慈　實會　際純　際常
　　義爵　明性　心印　實照　際怕　際印
法徒明仙　傳聖　明廣
　　傳明　明申　明豁　明經
皈依弟子林亨泰　蔡明學　陳傳昔　梁明嚴
　　　　彭汝智　孫思述　　女弟子孟明福
安陸府比丘通一）

奇然智禪師語錄卷下
（門入明秀　法孫　法孫
　　明戒　　實馨　最正
　　明賢　　實念　最清
　　明禪　　實月　性洪
<pb n="364"/>
　　明會　　實廣　實信
　　萬慈　　實裕　最悅
　　明滿　　實常　實性
　　明題　　實平　實照
　　明賜　　實玄　實悟
　　明林　　實覺　最見
　　余明德　實周　德會
　　丁明普　實三　如心
　　　　　　實詢　德極
　　　　　　汝靈　實靈
　　　　　　實純　實忍
　　　　　　實啟尼弟子
　　　　　　　　　實相
　　　　　　　　　實真）
同發心各捐資刻
奇然智禪師語錄一部上下卷用廣流通伏願人人
　悟明自性各各洞徹根源廓正法眼輝佛祖燈謹
　識　　　　　　　　　　　門人明林較對
康熙甲子歲八月　日吉旦禾郡楞嚴寺藏板
　　　　　　　　　　　檇李吳知先敬書
　　　　　　　　　　　禾郡（楊茂周　曹文雄）仝繡梓

<talk>重刻西來和尚語錄序</talk>
丹霞禪師劈木佛燒取舍利院主呵之鬚眉脫落秀
大和尚語錄先於辛丑年刻成行世祝融峰頭迴風
爇燄光燭四天下大地六種震動板中舍利隨風雨
下學徒愍後來聾瞽不聞不見復於山邊水邊竹林
池沼邊明光殿邊茆屋草茇邊百草枝頭邊糞壤土
堆邊拾取一二復成十卷刻成付使者問序於予余
焚香頂禮命使者於庭曰當日祝融老人業已和盤
托出今日又煩木上座一一宣揚使者曰也須居士
證明請為木上座點出雙晴普施後來學者余曰使
者大家照顧眉毛好分付毛頭記室不得矢上更加
尖從此法雨周沙劫。
時
康熙戊午正月上元之吉武昌太守筠菴居士劉餘
霖沐手拜題

<other>西來秀野林禪師語錄序</other>
往歲登百丈山與秀大師晤言一室殊深景仰辛丑
之二月師錄既脫草隨過峴南惠然臨貺而以序言
見屬余自愧佛頭著糞矣雖然有說焉茫茫宇宙三
聖鼎分要之闡明心性而止試觀達磨初入東國不
立文字直指人心見性成佛明乎赤子知能即聖神
功化亦曰孃生面亦曰不壞身亦曰真如法藏斂之
則一掬散之則三車十二部千七百則公案古今諸
尊宿語錄一切文字禪浩若滄海返而扣之自本自
根處絲毫無增減也人若於此認得真站得定磨鍊
得潔潔白白顯現本來面目何玅弗臻哉古德云說
得一丈不及行得一尺大師信根深厚道力清堅自
童山參請以還益加熏習濟宗一脈與老黃龍覿面
印可是故著為法語字字從心性中出頭頭自體驗
上來掃盡葛藤打穿漆桶授者非啞謎受者非盲拳
嘲風弄月之間極得意忘言之玅方今門庭四出壇
坫叢開提唱若西來者指不多屈矣錄中奧旨賴有
鉅公大手筆徹底掀翻何難使日星之在天江河之
行地即欲向此外贅隻字亦奚以為余不文不得已
而揚聲止響尾之續不猶愈於頂之屙乎但所願世
之覽者不言而躬行因權以化實舌尖無骨當觀言
句之總持眉稜有筋請具戲游之三昧庶幾哉不負
師意並有鑒於余衷也夫謹序。
大清順治辛丑孟秋楚臨沮珂雪居士方叔壯芑田
甫和南拜題
<pb n="365"/>

<other>秀野林禪師語錄目錄</other>
首卷
序文（二道）
卷第一
上堂
小參
示眾
普說
卷第二
法語
拈頌
機緣
書復
像讚
聯芳
法派
卷第三
住襄陽府黃龍禪寺語錄
上堂
小參
法語
偈
雜著
佛事
壽塔法語
行繇

<sarticle><article>秀野林禪師語錄卷一</article></sarticle>
嗣法門人最正等編
<other>住湖廣安陸府西來禪寺語錄</other>
順治丁酉歲六月二十九日師受眾護法紳衿檀越
居士暨諸山耆舊本寺監院請住西來禪寺於十月
十五日進院即日眾護法請開堂師至座前拈啟示
眾云文采全彰廓落煥然迥沒摸索現前一眾英靈
共有常光顯露大眾還委悉麼如或未會仰煩維那
宣過宣畢指法座云坐斷路頭魔狐潛蹤達磨不識
威王沉吟大眾還識路頭麼試看新長老放一線道
遂陞拈香云者瓣香根盤空劫葉覆今時信手拈來
爇向寶爐端為祝延
今上皇帝聖躬萬歲萬歲萬萬歲恭願道愈三皇仁風
齊北極稱尊德冠五帝睿算等南山永固次拈云者
瓣香布則金聲玉振合則條理始終奉為滿朝文武
闔國公卿天下列位尊官伏願祿位高登永佐君王
施仁政法幢弘護長勷列祖振宗風復拈云者瓣香
顯示當陽直截現成奉為護法紳衿居士列剎高賢
本山耆德伏願豁開頂門正眼洞徹一貫圜機又拈
云者瓣香深藏大機廓顯大用今對人天眾前拈出
爇向爐中專伸供養現住襄陽府百丈山黃龍堂上
傳臨濟正宗第三十三世本師奇然智大和尚用酬
法乳攝衣就座上首白椎云法筵龍象眾當觀第一
義師云當觀第一義露刃霜鋒利掣電羅影蹤萬里
更萬里還有獨露者麼僧問四相皆空三心未有是
箇甚麼師云頭頭獨露進云意旨如何師云處處全
彰進云恁麼學人禮拜和尚去也師云好與三十拄
杖問和尚未登寶華王座甘露已潤群生時如何師
云開豁人天眼渾忘舊面皮進云謂是山靈有待謂
是法爾如然師云顯大機大用進云恁麼西來法道
從今振枯木重開劫外華師云瞻之仰之驀拈拄杖
云神光一道烜赫十方玅體無形炳然萬象寒風颯
颯清機歷歷霜華巧呈堂堂覿面所以道用時便用
心無定動隨處作主遇緣即宗無倚無依自繇自在
祇如今日開堂祝聖一句作麼生道皇風蕩蕩被寰
<pb n="366"/>
宇兆姓歌歡逾萬春復舉古德道夫為善知識須是
驅耕夫牛奪饑人食驅耕夫牛令苗稼滋盛奪饑人
食令永絕饑虛大眾古德竊得些子活計氣宇如王
擒縱自由這樣說話諸方舉者甚多聞者如風過耳
殊不知古德一期方便與伊摧魔破執既驅其牛奪
其食為甚麼卻苗稼滋盛永絕饑虛喝一喝云驅其
牛耶奪其食耶還有緇素得出底麼試出來呈醜拙
看如無禍不單行福不重受上首復結椎云諦觀法
王法法王法如是卓拄杖下座（謝辭不錄）。
立職事上堂眾兄弟既到者裏挂搭都是三條椽下
客宜從履踐自了心休二六時中事在精勤行存潔
白忘憎愛絕是非隻腳立定冰凌上度九曲劍刃上
拾全身恁麼謂之極則呵呵正是錯認驢鞍橋作阿
爺下頷且從容莫疑猜西來與現前兄弟行也如是
坐也如是箇箇衣下本來現成搬柴運水執爨負舂
烹茶挈瓶拋籌拈杓營繕屋廬事持齋饌採擇菜果
支收出內糊窗拭器掃地裝香街坊打化賓客送迎
主伴交參乃佛祖始終正行自成一家規繩事事圜
融塵塵方便叢林隨事立名因名顯分輕重得所優
劣無差規矩以之而立法幢因茲而興山僧只管牽
枝引蔓萬種施為拿空塞空以毒攻毒秖如展佛祖
現成家風布叢林斬新條令又作麼生髑髏前暗行
賞罰電光裏明驗主賓喝一喝下座。
次日結制請上堂西來結制雲水濟集把住咽喉甚
處出氣非是山僧壓良只為諸人不薦汝諸人薦麼
若薦得各各清淨寶爐不假莖柴塊炭晝夜熾然無
迴避處無間隔處所以諸佛證知空明廓徹得大自
在興大作用故云如我按指海印發光眾生昧之逐
妄受生業識忙忙無本可據所以世尊道汝暫舉心
塵勞先起現前緇素貴賤男女自肯回光悟同本得
有本得底麼出來道看僧問和尚今日結制十方衲
子聚會以眾為心心不可得和尚還有箇甚麼師云
打草正要驚蛇進云莫塗糊人好師云你刺腦入膠
盆作麼便打問年年月月十五日和尚因甚又認著
十月十五日師打云伊看是十五日不是十五日聻
僧禮拜師云儱侗不少復云秋末冬初九旬茲始事
不獲已放一線道拈拄杖云會麼若也未會山僧更
為諸人顯露去也拽拄杖下座。
安陸戎府大誕請上堂通達本法心無法無非法悟
了同未悟無心亦無法古德恁麼道既是無心又無
法卻喚甚麼作本法本法又作麼生通達諸人大須
細意者箇常露現前自由自在未曾有一法解蓋得
伊未曾有一法解等得伊轉轆轆底蓋色蓋聲周流
無滯不與萬法為鄰一切法蓋伊不得所以古德云
目前無法意在目前不是目前法非耳目之所到諸
人委悉也無若未委悉不免為諸人註破心不妄取
過去法斯名為智不貪未來事斯名為慧不於現在
有所住斯名為定如是了達三世悉空寂此智此慧
此定一一無邊際所以當陽一著非異非如非見非
說非無非有非佛非法昭同杲日廣若太虛昔日黃
面老子於此示生修行於此悟道成佛全不由他悉
承渠力即如今千聖頂𩕳上掫出了也遂舉拂子云
還見麼若是大人具大見大智得大用舉一明三底
瞞他一點不得何故當人日用現成今日山僧以此
廣大無邊際心說此廣大無邊際法奉為
安陸戎府筠菴劉大護法高登祿位慧性宏開亨富
貴多子孫永作皇家柱石恒為佛法金湯祇如即今
依時及節一句作麼生道麗景重重彰瑞氣壽山高
到大椿年下座。
佛誕黃奎芳陳尚德二善士率合鎮檀越請上堂眹
兆纔彰成露布呱聲未絕便橫行指天指地提持處
只要人人正眼明赤骨師兒開巨口通身現出大人
形是則固是今日人天俱集為佛慶誕一句作麼生
<pb n="367"/>
道今朝處處澆香水東土西天共讚誠。
戎府劉護法＆unrec;僧請上堂考鐘伐鼓獨震宏音滿堂
龍象廓開胸襟親遭香積妙供灼然六味徹心不曾
咬著粒米箇箇飽足歡欣然雖如是諸人還聞毛孔
香麼若聞廣慧心酬大信施興祚國祝
聖皇猷復頌云毗耶城裏老維摩不二門頭尟客過
一箇無言寧有礙頂𩕳醯眼耀山河下座。
伽藍殿上梁慈雲化主請上堂良辰高豎伽藍堂輸
我禪林道播揚衲子豁開正法眼自然瀟灑絕諸望
檀那家業永興盛施主門闌恆吉祥福慧莊嚴二種
備獅床千古振宗綱巨梁跨地衝霄碧宛似蛟龍奮
翼翔佳致斯山文兆出相傳猶演濟燈長喝一喝。
宜城縣萬壽寺瑞林寂空見明禪德請上堂山僧二
十餘年行腳今日偶開舖面蓋為眾竭力大有不著
便汝諸人平地討喫交過歸阿誰然雖如是事無一
向驀拈拄杖卓一下云兔角杖龜毛拂通身無影覿
體離詮道人安用今古昭然那有三玄三要也無五
位君臣顧視左右云總來滯貨不出門。
上堂箇箇英靈猛烈漢本來面目沒覆藏盡大地人
無兩樣何雖好肉上剜瘡復舉六祖大師云汝等諸
人自心是佛更莫狐疑外無一法而能建立皆是本
心生萬種法故經云心生種種法生心滅種種法滅
若欲成就種智須達一相一行三昧六祖恁麼吐露
山僧恁麼舉揚驀拈拄杖云昭昭然宇宙充塞無相
可睹晃晃焉色空混融無跡可尋上乃天下乃地中
間水陸空行此是佛殿僧堂三門廚庫僧是僧俗是
俗敢問諸人畢竟如何是一相一行三昧卓拄杖下
座。
忠宇葉居士撝金建新方丈請師入室從上諸聖當
代群英總踞此室即今山僧又作麼生遂據座云恢
彰佛祖家風克紹全提正令如何是正令全提句喝
一喝便起。
自學止幻禪德請上堂的的大意沒量施彰對無儔
侶脫體堂堂昔臨濟大師上堂云赤肉團上有一無
位真人常在汝等面門出入未證據者看看此老宿
與麼施陳驀拈拄杖卓一下云信手布施諸公了也
復舉起召眾云者是山僧拄杖且道布施在甚麼處
若向者裏辯得出略較些子如辯不出未免困於途
轍秖如不歷程途一句作麼生道一氣不言含有象
萬靈何處謝無私下座。
黃龍命人送信衣到上堂師拈香上首白椎畢僧問
黃龍意旨轉至西來意旨且置請師敷揚師舉拂云
會麼進云不會師云放一線道乃云摩竭正令少室
真規風吹不入水泄不通西來已平地喫交了也賴
有不二門頭放開一線撝拂子云人人威光閃爍各
各不欠絲毫雖然如是更有向上一竅三世諸佛莫
能宣揚歷代祖師提掇不起且道是箇甚麼物得與
麼奇怪復揮拂子云諸人見麼若見得徹非特吾老
人恩歸有地直下人人不落第二見不唯不落第二
見抑乃各各知恩報恩秖如今日應時及節一句作
麼生道自笑衣穿赤骨露一肩授手被金襴斂衣下
座。
上堂忠宇葉居士善女余氏捐淨財修設香齋仍乞
山僧陞於此座為眾顯揚臨濟宗猷提持向上一路
所願色身安泰入道無難遂召眾云且喚甚麼作臨
濟宗猷宗猷又如何顯揚喚甚麼作向上一路一路
復如何提持拈拄杖橫按云指縱萬別千差獨脫一
字全無到者裏大師面目現在河北風規猶古所以
迸開赤肉團用白拈賊奮奔雷喝捋猛虎鬚大機大
用電激星馳於時脫羅籠自此出窠臼乃至衝天意
氣格外提持都教箇箇契機人人悟同即此赤肉團
全威烜赫大用風旋臨濟宗猷宛然見透頂透底露
乾坤喝一喝。
<pb n="368"/>
上堂濟濟人天駢驟集相呈覿面沒多般揮拂云金
錘影動寒光燄直下分明著耳觀喝一喝下座。
懷江周居士請上堂不是心不是佛不是物是箇甚
麼脫或未委與諸人通箇消息舉拂云於此脫落豁
開金剛正眼普照大千世界一毛頭上安身一一毛
頭顯現一一毛頭既爾一一包融無礙人人遍普風
光各各乾坤逼塞能為萬象中主法法頭頭自在下
座。
臘八上堂舉世尊臘八睹明星時忽云奇哉一切眾
生具有如來智慧德相但以妄想執著不能證得師
云若論山僧見處月娟娟萬水不能沉風冷冷六窗
自能啟老瞿曇垛生招箭認賊為子然雖如是知恩
者少負恩者多遂豎拂子云大眾還見世尊立地處
麼若見得許具隻眼玉轉珠回機路活風飛雷厲頂
眼空若不見許具隻眼珊瑚枝枝撐著月扶桑夜夜
日頭紅如或未委更聽一頌六年孤坐雪山翁一睹
明星眼豁空百億分身無覓處是凡是聖悉潛蹤下
座。
歲朝上堂拈香祝
聖畢乃云今日正月初一大眾明明薦取遂舉拂云
會麼良久劃一劃云識得一事事畢一即一切一切
即一一舒一卷大都委悉草木叢林皆現玅相大地
山河盡轉法輪道泰時清歌歡滿處既非世諦流布
抑且納節應時正當恁麼時一句作麼生道淡蕩春
風育萬物巍然海印照三千撝拂下座。
解制上堂僧問布袋解開天地闊腳下無私任往還
般若門開即不問如何是一條白練去師云衲捲高
雲千嶂碧進云劃斷青山未足酬如何是一念萬年
去師云目前不許停機回互不讓當前進云芒鞋筋
斷通消息枯木華開劫外春師云明明全正令梅花
香更妍問封侯豈是尋常調肘後斜懸奪命符擒縱
殺活無能敵三玄五位一齊周今日請師不接師云
一片白雲不露醜進云萬里共長天三山瞻霽色師
云點就乾坤面進云金剛寶劍截斷玄機正眼摩醯
光吞佛祖師云頂門隻眼亞雙進云放行光蔽五天
捏住風馳萬里師豎拂云且道這箇放行把住進云
大眾證明學人禮拜師云是放行是把住問通天徹
地即不問拈一放一事如何師揮拂云輕搖禿塵霞
滿面進云秖如到家無別路又作麼生師云自道去
進云獅子窟中獅子旃檀林內旃檀師云須珍重始
得乃拈拄杖云本有天真玅絕凡聖結卻卓然解開
無剩萬別千差頭頭自應明明一句沒囊藏坐斷毗
盧遊大徑卓拄杖下座。
合鎮眾檀信撝金熏禮千佛懺圜滿請上堂師拈香
竟乃云街坊檀信道心濃懺滿功圜福莫窮千佛光
中空罪相重重瑞色嘯春風驀豎拂云還識千佛麼
儻能未舉先知山僧直得下座安敢無事生事設或
未然鼓舌搖脣去也佛者神通至玅蔭天人大器道
者隱顯叵測育萬物為語其語盡性命捨惡趨善去
偽歸真所以道一佛不二千佛奚別如處處水現在
在月無去無來不生不滅若人皈敬者功利無邊感
應符節如風行空中霫雨潤群卉歲豐時和士民安
怗普天下刑措兵寢十方界兆斯王國雖然如是還
有誠爾心盡爾性窮物理極天命底麼到這裏若非
幹玄機無際窮實相源底不能趣入還有趣入者麼
有則出來與伊證據苟或未然山僧與汝道破揮拂
子云五色祥麟步天岸十影神駒立海涯下座。
佛誕興安州君然孟居士請上堂舉釋迦初生一手
指天一手指地周行七步目顧四方云天上天下唯
吾獨尊師云世尊只知進前不能顧後拈拄杖卓一
下云雲門大師來也道我當時若見一棒打殺與狗
子喫貴圖天下太平老雲門恁麼道美則美矣善則
未善你諸人作麼生甄別若甄別得放行好把定好
<pb n="369"/>
放行挂弊顯玅把定深密奚宣更或躊躇山僧不免
為諸人道破將此深心奉塵剎是則名為報佛恩下
座。
結夏上堂人生易老壽命幾何生死現前將何支準
所以道若不安禪靜慮到者裡總忙然召眾云莫慌
莫慌了生脫死有甚麼難只在自己頓然撒手今日
山僧不免擊開關鍵諸人於中三月安居一念不促
誠堪賀喜狂妄心息苦惱熱止獲勝清涼證寂滅理
雖然如是箇箇衲僧跳不出落在綣繢裏諸禪德莫
比擬且向西來九十日討箇活路休將玄玅挂脣齒
端午上堂舉佛眼和尚云今日端午世間人釘桃符
書門閫使萬邪不窺其戶百鬼不入其門世間人又
使針燒炙採藥登山使萬病不干其體疫癘不入其
身大眾先德恁麼葛藤何不向膏肓穴上下一針我
恁麼道且作死馬醫還會麼你諸人若不來山僧無
可說得你既上來不免向你好肉上剜瘡你還知痛
癢麼知得可謂如飲醍醐渴心永寂其或未然乃拈
拄杖喝一喝云有甚掩處雖然如是於此門中未出
見聞以為戲論遂失聲叫云阿㖿阿㖿你諸人剜卻
一塊肉為甚麼西來長老受痛豈不見先德道懷州
牛喫禾益州馬腹脹天下覓醫人炙豬左膊上忽有
箇漢出來道和尚又苦作麼即向伊道無智人前莫
說打伊頭破腦裂卓拄杖下座。
師誕日上堂豎拂召眾云於此會得無生示有生無
身現有身即知四大五蘊自受用境界蕩然過現未
來三際平等如是從上佛祖覓得的捷徑路頭教人
身心一如身外無餘處壁立千仞所以道諸法不自
生亦不從他生不共不無因是故說無生無生之理
佛祖同源眾生亦爾如是山僧生不生既生不生且
道今日作麼生折合以拂子作＆unrec;相云兩箇五伯文
元來是一貫擲拂下座。
西密禪德請上堂拈拄杖卓一卓云一葉落普天秋
一塵起大地收片雲鼓太虛群鴈鳴匝地西風頓冷
野水漸寒明明顯露歷歷全彰復呈拄杖云有眼者
總見卓一下云有耳者悉聞既見既聞且道佛法在
甚麼處擲下云築著額頭磕著鼻。
解夏上堂九夏已過初秋方新百期制滿衲子自恣
箇箇頂門眼開人人隨處見成便恁麼承當得去不
妨一杖清風一瓢明月橫行天外闊步大方苟或眼
目未清路頭未熟不免明眼相逢難為透脫直饒通
方達者眼光爍破四天下猶在半途且不涉途程一
句作麼生道撒手到家人不識更無一物獻尊前。
中秋上堂水中捉月正好修行朱砂畫月正好供養
移舟趁月南泉拂袖便行掉棒打月仰山與長沙一
蹋直饒這幾箇老凍濃一時遊玩各露風光檢點將
來盡是猢猻伎倆賣弄光影殊不知吹糠著米翻成
特地雖然不因一事不長一智今日被山僧把條斷
貫孃生鼻孔一齊穿卻擲向他方世界碧霄及爾翳
絕陳年珮玦廓清而今揭露一輪新鮮光彩輝天鑑
地耀古騰今直得桂魄增輝驪珠添耀遂豎拂子云
大眾看看照境俱不立誰分上下池昔年鷲嶺徒勞
話會當日曹溪枉用指陳千差萬別等恢恢四聖六
凡一晃晃豈待娥眉若線而後方明中不容他彌滿
清淨設或眼目定動更聽一偈皎潔蟾蜍無晝夜十
分明耀向人舒堂堂密密何曾間一道寒光爍太虛
結制小陂湖廣濟寺澂源禪德請上堂僧問昨夜霜
風皎更清今朝杲日照分明獅威遠布狐蹤絕臨濟
宗風耀古今濟上宗乘即不問弘開爐鞴事如何師
云烈燄堆頭透體涼進云恁麼水到瀟湘異樣清月
朗天心絕點塵師云蒼蒼庭柏鬱霜凌問拈起橫遍
十方放下了沒蹤跡秖如不拈不放一著落在甚麼
處師良久云會麼進云不會師云汝道不會是會了
不會是果然不會進云不會不會師云儱侗禪和便
<pb n="370"/>
打僧一喝師復打乃云十方同聚會三月一結制爐
鞴大鉗錘佛祖急迴避將長年念死話頭無繩自縛
底禪和妄生測度認賊為子底衲僧驅來炖炖烈燄
中煆得伊箇箇皮穿骨露然後蘇醒轉來即猛省得
從前一片方圜田地不妨道盡大地無寸土到恁麼
時節脫體轉身空裏步方知法法是通衢于時若有
箇作家漢子出來云和尚既為臨濟兒孫必明臨濟
堂奧大機大用既明堂奧大機大用因甚麼今朝結
制只說門庭邊事山僧要問伊向甚麼處見臨濟堂
奧門限脫或未知更為重說偈言三載西來唱祖機
一條拄杖振全威狸奴白牯腦俱裂衲子通身喫得
歸遂下座旋棒打散大眾歸方丈。
臘八上堂祖師門下更無等者世出世間了無別法
若未得拌命一下不免被萬境惑妄立凡聖等障故
我釋迦世尊於雪山六載臘月八日忽睹明星頓破
空劫無明即云奇哉一切眾生具有如來智慧德相
可謂箇箇成佛久矣奈何今人不踐正徑多入邪途
被無明瞞昧過了一生雖然如是切忌承當且看釋
迦世尊有甚玄玅超人處後輩謬解謂佛有成道檢
點將來不無拖泥帶水正眼觀之都是閒名假字其
後祇舍諸處四十九年說法度生既雪嶺睹星明得
大地眾生一時成佛了又以誰作眾生受度於此曉
了可名無為道人雖然猶恐有超凡入聖出格道理
在未能脫略諸人將多生氣力併在一處極力直造
到父母未生前故家田地方稱本懷方契玄旨如是
佛恩君恩親恩師恩一時頓報正與麼時報無能報
亦無所報者山僧恁麼告報未免明眼者哂今日不
避檢責只要諸人自信得及良久云佛法無你會處
喝一喝下座。
戊戌冬方伯聚五王護法同眾檀越於小陂湖廣濟
寺豎佛殿上梁請上堂僧問古德道卓錐地也無和
尚今日向甚麼處說法師云斬新豎方外乾坤縱橫
挂域中日月進云野老已知堯舜力好把瑤琴徹底
彈師云誰是知音者進云東風吹閫外庭際報新梅
師云直饒玄會得也是眼中塵僧噓一聲作禮師云
雪上加霜乃卓拄杖云擊大法鼓吹大法贏登大法
壇演大法義廣濟乃智者大師舊隱今日山僧暫借
陞陟良以深愧志素非才明眼人前提持祖令此法
印不從人得若正令提綱佛祖蹤泯放過一著聖凡
交集所以道斯事不可有心求不可無心得不可語
言造不可寂默通蕩蕩目前森羅頓現昭昭日用彼
此無分非文字相絕見聞緣直下截斷眾流不留眹
跡是日人天集會法以遇時略建化門中普示大眾
顧左右云諸公見麼若恁麼承當能入一乘閫域蹈
向上玄關坐微塵裏轉大法輪於一毛端現寶王剎
茲者澂源禪德於此統理大檀越揮金鼎新大寶殿
一木支大廈之室一柱回千江之流於時只要紳衿
眾善莫忘靈山記莂永作佛法金湯正眼圜明重光
祖印諸公還見此間公輸子麼以拂子招眾云起遂
上梁。
臘八上堂十方普照坐斷乾坤大地絕塵誰人舉目
昔日釋迦聖王正覺山中折本睹明星開正眼也是
徐六擔版若真正道流豈捨長從短西來門下還有
具眼衲僧麼驀豎拂子云我法玅難量非思議分別
能解若擬分別卜度即落眾生境界只如不思量分
別又是箇甚麼良久擲拂子下座。
立春上堂僧問雲散家家月春來處處華春魁獨占
即不問牛過窗櫺事如何師云五九盡時春體露千
林亂吐象先華進云一身頭角都過了因甚麼尾巴
過不得師展手云只為在山僧手裏僧一喝師便打
僧作禮歸位問死了燒了風吹灰散向何處安身立
命師云十方世界覓無蹤僧禮拜師打云元來在者
裏乃云正逢五九今朝盡溢目風光鼓劫外寒谷春
<pb n="371"/>
回嶺梅爭馤所以時節到來因緣合會那堪意下摶
量不用心中模楷隄楊金眼醒野水鴨綠濊光彩廓
清兩曜明春風影裏乾坤大卓拄杖下座。
<other>小參</other>
師受宗旨歸院小參拈起源流示眾云會麼曹溪旨
臨濟宗黃龍法總在裏許且道以何憑據乃展兩手
云我見燈明佛本光瑞如此眾作禮師歸方丈。
小參舉拂云大眾看看諸法蕩然奚拘奚絆汝於是
中自生易難心源大統彌亙十方上上機人自然曉
了不見南泉和尚道如斯癡鈍世且還稀歷歷分明
有無不是只欠個丈夫志氣致織妄枉受疲苦汝欲
得易會麼從曠大劫來無伊呈伎倆處無伊擬解會
處無箇聖人凡夫出現汝前無句善言惡語到汝分
上何以故覓善善無形覓惡惡非相既本無我喚甚
麼為善為惡立那箇乃聖乃凡諸公信得及麼還保
任得麼有甚麼迴避處恰如日中避影還避得麼還
隱諱得麼今之古之今古同時佛法玄旨唯契證知
勿兢小緣礙於大事汝不見教中道唯此一事實餘
二則非真吾今為汝保任斯事終不虛也敢問諸人
如何是不虛的事還會麼各歸衣缽下看。
小參大凡參學人須具自家眼識得自己心心眼明
了腳跟點地將心相示方可諦當若認奴作郎把揚
眉瞬目一語一默印與人為心要者此實未了吾今
與諸人分曉說出各各聽受但除一切妄想現量思
惟舉止即真汝心此心與靜慮塵境攀緣計度全無
交涉即心是佛不假修證何以故應用隨照覓用處
了不可得乃是本心善自護持。
結制小參開第二門三月結制於此高挂缽囊放下
袱子都教洞明劫外風光徹見本來面目山僧與麼
道正是陷人阬塹埋沒仁者何故不見道覿面分付
尚涉廉纖直下承當猶存情識所以道道人行處如
火消冰箭既離絃無反回勢那有許多之遶直得盡
乾坤大地無纖毫過患尤是轉句不見一色始為半
提更須知有全提時節若欲做個透頂透底脫灑的
漢子雖是恁麼一回可以往復三界獨步十方驀拈
拄杖云便如西來拄杖子𨁝跳上三十三天𡎺著帝
釋鼻孔東海鯉魚打一棒雨似盆傾若也恁麼峭峭
巍巍活活卓卓運用通身手眼不落見聞知覺包括
天地籠絡古今舉必全真縱橫歷落撒手懸崖便是
到家消息直是西來要問伊如何是到家消息脫或
未委更副一頌東西南北沒邊疆遍覆三千舌廣長
轉地回天聲落落騰今耀古歷蒼蒼兩輪日月通霄
漢八極風雲透座涼過得祖師關鍵客不妨於此徜
徉彰。
至節小參群陰剝盡大心無依一氣潛回大化無跡
洞山掇退果桌大巧無作魯公臺上書雲大任無力
慈明揭牓僧堂萬法全彰漢女宮中測日一毫不露
今日秀上座將世法佛法打成一片喚眾生作諸佛
體亦何殊喚諸佛作眾生理未曾失冷地裏忽有個
漢出來道眾生自眾生諸佛自諸佛何得混濫聖凡
令他釋迦彌勒受屈只向他道你等諸人無始妄流
轉莫不由此執定性凡夫聖所呵千手大悲推不出
然領會在人不在法何也法無必固須是恁麼人便
說恁麼話祇如古德道向上一路千聖不傳頂𩕳一
機萬靈罔測意作麼生諸人還自擔荷得麼若未擔
荷山僧更為傍通一線以拂子空中劃一劃云汝諸
人還見空中寫兩行梵字麼若見何名虛空若不見
當面蹉過所以道一動一靜未曾有纖毫異相更無
絲髮許作見聞心識解會諸仁這裏見得便見得昔
日五祖演和尚示眾云將四大海水為一枚硯須彌
山作一管筆有人向虛空中寫得祖師西來意五字
太平下座大展具禮拜為師若寫不得佛法無靈驗
有麼有麼便下座還知演祖落處麼若知即知西來
<pb n="372"/>
落處亦知萬木凋殘處常住不遷義亦知諸佛寂滅
性都在眾生心行中祇如眾生心行中心心煩惱念
念無明作麼生識得諸佛寂滅性祇如暑往寒來陰
退陽生又作麼生明得常住不遷義果於其中明辯
得分曉說甚麼動靜去來豈妨湛寂拈拂子擊禪床
乃擲下云便如秀上座拂子相似拈不自拈依義而
拈擊不自擊依義而擊擲不自擲依義而擲諦觀此
義峭巍巍活卓卓橫亙十方豎窮三際拈時非拈擊
時非擊擲時非擲如是了知洞然無礙報知音瞥不
瞥泥牛吼處天關轉木馬嘶時地軸回晷運推遷日
線長且道佛法長多少良久云九九八十一喝一喝。
除夕小參即今臘月三十晚若是明眼高流不在鑽
龜打瓦若是棒頭取證喝下承當者千里萬里若論
斯事直下無私輝騰今古不離當處那涉舊歲新年
吐新納故直得萬機休罷一念融會說甚麼此際正
在舊歲欲去未去之時新年欲來未來之候說甚麼
世間富貴貧窮戶戶不同說甚麼憂愁喜樂家家各
別然雖如是若是道業荒蕪未透祖關者只知事逐
眼前過不覺老從頭上來時光易邁歲月虛消入息
雖存出息不保今夜直須剔起眉毛仔細看不可作
尋常放過而今緇素濟濟面面相覷且道祇圖箇甚
麼良久呵呵大笑云兄弟們若尚留觀聽山僧未免
相席打之遶西來者裏聚千聖於同堂不受纖塵會
十方於一室那隔寸步超佛祖於一時至簡至易鎔
今古於一刻最玅最神雖然隨家豐儉不可將無作
有也要應箇時節拈拄杖云諸兄弟若信得去不妨
省力可謂十世古今始終不離於當念無邊剎境自
他不隔於毫端赤灑灑全露淨裸裸無遺可以使十
二時不特使十二時亦乃逆推甲子便能反年頭作
歲尾當日午打三更延一念為三祇不長促三祇為
一念不短到此田地莫道閻羅大王那裏算飯錢縱
饒釋迦聖主何處摸巴鼻還會麼謬加穿鑿傍觀笑
收起葛藤任貶剝拽拄杖歸方丈。
立宗上人領江右周祥卿彭秀卿嚴文盛三善士請
小參僧問龐居士一家悟道悟箇甚麼師便打僧擬
進語師以杖擉退問法王座上饒紅舌拽動諸人鼻
孔徹獅子吼獸腦裂各各具眼看親切聲未絕師云
且道節目即今落在甚麼處進云謝師指示師打云
喫棒有分問三世諸佛從此出歷代祖師從此入未
審出入事如何師云朝到西天暮歸東土有僧出師
不顧乃云萬法歸一不撥一塵一歸何處不立一境
秤錘上拶出汁枯骨裏敲出髓無些子藉慣賣弄觜
臨濟用金剛王望影猶難德山遣木上座追蹤莫及
所以道黃面漢四十九年有手只好拿空白拈賊千
七百箇有口惟堪挂壁只為大地眾生太不惺惺所
以舌頭瀾翻平地波起手裏指東畫西口中說黃道
青一著全提纖毫不露趙州柏樹子無根虛空有骨
雲門乾屎橛臭氣潑天難聞狗子無佛性一點心如
黑漆父母未生前面目夜夜天上星亂灑不是心不
是佛不是物眼睛難見耳難聽麻三斤提頭拽不起
放下卒難收金剛圈至小難跳一跳跳過桌棘蓬有
刺難吞一吞吞下鐵缽盛貓飯一頓忘累饑西來村
叟昔曾效顰也作這般伎倆不是等閒誑嚇平生所
參得底直要涅槃堂裏用且道作麼生是這般伎倆
咦恁麼一回方知道世間死不得的活人以活法死
之世間活不得底死漢以死法活之吾不欺也遂擊
拂子云還會麼良久云知音者少這些子要在直下
承當負之而趨千聖羅籠不住十方呼喚不回有恁
麼衲僧纔可到此烹佛煉祖之場紅爐大冶之內一
一與你拔楔抽釘解黏去縛做箇脫灑丈夫其或未
透脫一路從上披枷帶鎖擎頭戴角老古錐折本消
息九旬日內使現前眾兄弟打辦精神不可左商右
量東覷西覷擔閣時光應是從前學解凡聖疑情一
<pb n="373"/>
時掃卻向一念未起之先猛然省得渾身擔荷豈不
慶快平生若是半疑半信取捨未忘究竟奈何伊不
得縱有一箇半箇相似做得去翻去依他樣子簸弄
識塵不肯全身信入今日眾居士撝金遠詣當山設
齋山僧因齋慶讚多方委示便是沒羞恥有甚落魄
雖然也與作軌格參。
重陽小參僧問如何是奪人不奪境師云遍界露形
容昂藏絕眹跡進云如何是奪境不奪人師云寂歷
無蓋藏直教眼睛枯進云如何是人境兩俱奪師云
行不出戶坐不當堂進云如何是人境俱不奪師云
驪珠閃爍光射衣裓進云謝師答話師云無毛鐵鷂
過新羅乃云纔過中秋又逢重陽炎涼倏改時節不
饒心不是佛風生大野智不是道菊綻庭前華曾無
媚人之心風豈有振人之意夫出家兒具大知見心
不附物所以道真實明達能與諸佛同徹寂照忘知
虛含萬象如今無一處不是汝無一處不分明無一
處不露現若非到者箇田地爭免諸般滲漏何所謂
心違境逆情暢物舒若有箇兄弟向者裏揭開夢眼
獨露當前便見十方無壁落四面亦無門露裸裸赤
灑灑沒可把逍逍遙遙騰騰運運也只成得箇了事
道人若到衲僧門下千聖立下風誰敢出頭道且道
衲僧據箇甚麼道理便乃如是良久喝一喝云千手
拽不住。
為武昌太守劉公護法筠菴居士對靈小參拈香云
以此玅香特薦尊靈現宰官身勤勞王事學博才優
沛德施仁金湯法苑濟宗鳳麟滿衙芝蘭孕秀靄著
聲名唱傳唯公以之萬民仰戴正宜榮耀百年富貴
何期終不惑四齡蹋翻生死路端坐涅槃城覺功名
幻識富貴空千倉萬頃世上資糧積玉堆金兒孫活
計幸佛慈悲垂手接引極樂淨邦瞻彌陀玅相率陀
內院參慈氏真容三千銀世界任意逍遙十二玉樓
臺隨心自在雖然如是此由化門未是到家且作麼
生道到家句聻佛國天堂休措足腳跟一步即真宗
安陸府城太音庵印文耆宿集各剎耆德結普同塔
社弟子慈筏繼燄月幢穎石月修同眾禪德恭送得
戒本師一真法主靈骨到普門寺入塔請對龕小參
佛教未易墜五十二春秋以來作教中龍爪劃五天
雲影為法中義虎吞三藏雄文垂手入廛接物利生
開講肆弘毘尼孰不稱奇歎美非唯今少於古亦稀
可謂千秋傑士一代法主也佛教失所望五十二春
秋而云歸來耶去耶果離合非智眼而莫睹祖意教
意果同異獨神心而了知當時恁麼來未曾來如今
恁麼去未曾去公於真常不動之際而又安得有生
乎死乎然則如是公必以我說為然也且道一公本
來面目在何處還委悉麼直是世界生佛未形未具
已前眉目十分顯露還有人於此識得去堪與大師
把手同行不於意地中度量設或未然山僧不免將
錯就錯隨例顛倒遂以杖指龕云若道這箇是則有
兩箇了也若道這箇不是則又蹉過了也畢竟如何
不蹉過沒兩箇面目本來無向背明明遍界不曾藏
薦忠宇葉居士法名照意對靈小參世間最苦唯生
死是箇縵天底網子盡大地裏賢愚人被伊籠罩莫
可逃獨有大丈夫漢直下翻身透脫忠宇葉公生緣
本地自幼好善長素念佛山僧往歲乙未據淨土丈
室公捐檀財仍誘眾姓建百二十日禪期弘揚大法
傳授毗尼公遂爾圜具丁酉歲山僧遷豐鎮西來祖
剎公不惜身命出己財傾心護持十有五載山門不
幸歾此股肱眷戀相關不勝涕泗今則報緣謝盡長
揖人間然既告寂夫復何云雖然還明得金剛正體
麼汝等諸人向甚麼處相見若也見得塵塵爾剎剎
爾突出無位真人發明現成面目直得上不見天下
不見地中不見聖人凡夫萬象森羅內不見眼耳鼻
舌身意外不見色聲香味觸法說甚洞達承當設使
<pb n="374"/>
三世諸佛歷代列祖各各箇裏不資一毫所以道正
體獨露萬象無所覆敢問諸人忠宇葉公即今在甚
麼處還委悉麼正體無生無住處如如處處是全身
以拄杖卓一卓。
薦葉門善女余氏法名常照對靈小參師舉拂云此
一機天不能蓋地不能載游四生不能絯歷生死不
能礙風雨不能隤水火不能壞佛祖覷之無路鬼神
度之難猜淨裸裸赤灑灑寸絲不挂所以道目前無
法森羅萬象眼中塵脫體無依無影樹頭消息斷截
斷聖凡情解剿除惡見稠林世出世頭無向背人間
天上絕羅籠如斯見得覓聖凡亦不可得迷悟亦不
可得生死亦不可得去來亦不可得既是去來生死
迷悟聖凡了不可得者所在無邊剎境自他不隔於
毫端十世古今始終不離於當念示一毫端現大千
沙界擲大千沙界于一毫端大中現小小中現大翻
濁處為淨域易短壽作長年生死為游戲三界作旅
亭從來徹古今一一非分外今日山僧于靈柩前復
舉拂云無非舉揚此一機追悼余氏老孺人直下諦
明此一機以見昔日生本非生全體恁麼來今日死
本非死全體恁麼去且道伊歸何處夢斷人間幻化
機神游天上真常地。
<other>示眾</other>
示眾今朝七月一北斗面南看大智得大用大人具
大見高高無上深無際文彩已彰錦簇攢揮拂云大
眾看看聻復舉三聖云我逢人即出出即不為人興
化云我逢人即不出出即便為人師云兩箇漢間出
並列提持一人高提祖印獨耀寰中一人大啟洪爐
烹凡煆聖各出隻手發明臨濟正法眼藏好則好未
免二俱失利殊不知臨濟一宗掃土而盡且道利害
在什麼處具眼者辯取還委悉麼擲拂子云金鏃慣
調曾百戰鐵鞭多力恨無讎。
因雪示眾長空酣戰玉龍陣潑地潑天呈似人一色
渾然銀世界箇中何處不超倫。
示眾佛祖出興於世無法與人只要一切眾生自見
本性本性自見則知一切法即自心性成就法身不
由他得所以從上佛祖不令人泥著文字只求休歇
者何祇教伊明自心見自性至於德山入門便棒臨
濟入門便喝已探頭太過何更立言語且如諸公坐
立儼然歷歷聽法無形段底一著子還薦得麼若也
薦得與佛祖把手共行如或未薦自是渠儂甘為下
劣今既至寶山不可空手而還還委悉麼須是獲寶
者便好向伊道禍不單行福不重受。
楊紫雲甯開之率眾善士請示眾此箇色身四大假
攢聊憑一氣呼吸無賴二六時中妄逐聲色強安名
姓不思年華長短旦夕安危命若殘燈期約不定從
昔至今生死海中頭出頭沒甘受淪溺不求出離是
故至聖悲心不已出現於世罔倦長舌譬喻言辭種
種方便說法開示辭宏如海涌波騰理貫似珠回玉
轉欲令眾生悟佛知見豈徒然哉惡業沉迷者難遭
善根深厚的易值今日眾居士知身是幻奉戒持齋
從教攝心有進禮念無虧攝心有進功成就禮念無
虧德漸優功就德優水澂珠現此際慎勿作容易宜
生難遇想山僧斯說未圜更為葛藤一上真如界內
本絕凡聖之蹤平等場中原無迷悟之跡更討甚麼
地水火風六根六塵色聲味觸生死去來都盧是箇
真實正體了無異相箇裏還有人當處解脫直捷承
當底麼若承當得迥絕知見更無覆藏如今活鱍鱍
淨裸裸孤迥迥峭巍巍廉纖不涉一切截斷當恁麼
時裂轉上頭關捩子眼聲耳色不思議設或躊躇抖
擻精神期早悟莫教辜負兩莖眉。
<other>普說</other>
普說舉古德云衲僧是通變道人若遇鑊湯鑪炭諸
般厄難又如何免得若是免不得何名通變道人作
<pb n="375"/>
麼生是透脫諸般厄難底句師云諸禪德鑊湯無冷
處眾苦不能到措意者則差若人鑑辯透脫得許伊
出得陰界莫有透脫者試對眾道看山僧為你證據
抑且不辜負古人若透不得決欲臘月三十日四大
分散時要得這著有下落無有是處到此諸人自不
本分以有所得心求無所得法與麼又爭得云何是
有所得心靈利聰明心思意想度量計較底是云何
是無所得心度量計較不到心思意想不及靈利聰
明無處安著底是箇裏皎然如白日青天不動不變
無增無減當人應緣日用處物物頭頭明顯取之捨
之蕩蕩無礙如水上葫蘆拘他不得豈不見釋迦世
尊在法華會上盡力只道箇是法非思量分別之所
能解此是釋迦老子開方便顯實相之包括也誌公
和尚云內外追尋覓總無境上施為渾大有昔雪峰
存禪師亦為此事不明三登投子九到洞山尚機緣
不契後參德山鑒禪師造室中問從上宗風以何法
示人德山云我宗無語句亦無一法與人後又問從
上宗乘中事學人還有分也無德山拈拄杖打云道
甚麼雪峰於時撞破漆桶諸禪德以此諦觀計較心
思靈利聰明此箇門中一點也用不著所以云般若
如大火聚近之則燎卻面門擬思躊躇便落意識者
裏唯證者方知若未證者直須證取方名真正出家
兒若心不正心外取證是名出家外道不堪為種草
永嘉大師云損法財滅功德莫不由此心意識是故
心意識乃障道業亦使人七顛八倒儘在外邊走為
諸不善䜋則還源達本不逐其末但得本其末自至
眾禪德既有窮究此道之心誠欲立堅固志挺身勇
猛直前不至大休大歇大解脫處誓不退墮驀然向
心思意解計較不及處見徹父母未生面孔即是伊
脫生死放身命處也久立珍重。

秀野林禪師語錄卷一（終）
　（皈依弟子　　　　皈依女弟子
　　嚴貴鳳　　　　安門甯實恆
　　敖子華　　　　張門鄭實勝
　　楊實茂　　　　李門張實曉
　　安實泰　　　　尼弟子實相
　助緣耆德　　　　　　　實真
　　穎　石　　　　　　　實能
　法弟子
　　最　正
　　最　悟
　戒弟子
　　海　月
　　同捐貲敬刻
　秀野和尚語錄卷第一用廣流通
　　伏願人人豁開正法眼各各悟證無生地者
康熙二十三年中秋日謹識　（檇李吳知先敬書禾郡曹文雄繡梓）

<sarticle><article>秀野林禪師語錄卷第二</article></sarticle>
嗣法門人最正等編
<other>法語</other>
<other>答武昌太守筠菴劉護法</other>
大居士智種夙深顧門今大現宰官身樞機密任當
不啻一佛二佛三四五佛為授記也因緣時至此事
驀地相應今德民化物之際不落思議斯無作玅庸
莫可比況古謂千聖不傳參尋不到聰慧非及亦是
山野數十年前分疏不下處此面目絕無形容那有
朝聞夕死之說閤下既錯愛故不避斧鉞忉怛葛藤
如許。
<other>荅護法天與蔣居士（公求出塵未允）</other>
師舉古李都尉謁谷隱問出家事隱以崔趙公問徑
山公案荅之公於言下大悟作偈曰學道須是鐵漢
<pb n="376"/>
著手心頭便判直趣無上菩提一切是非莫管觀公
如是語話非辭親割愛剃髮染衣而明出世之機謂
古來如龐襄翁楊文公皆於塵勞富貴之中而不被
富貴塵勞之所籠罩親見自己本命元辰豈不直截
痛快乎居士天資粹美夙承弘願作塵勞中主不為
世網所羈棄宦向道解徹金繩慷慨行禪唯期實證
此正所謂出格漢子大丈夫所為耳果向者裏薦得
直教功滿三祇位超諸聖設或尚留觀聽慎勿外求
此貧道喫緊向居士道真真欲了生死必須看箇無
字話頭時時參究刻刻提撕者無字古德目為金剛
寶劍又謂斷命刀子又謂不是有無之無亦非真無
之無參時唯不以聰利之資自作窠臼莫於語言道
理虛妄情識一切經書文字古人差別機緣上穿鑿
支持殊不知只這穿鑿支持底念頭正是生死根株
若不斬斷生死根株必不能倒斷既不倒斷何所圖
哉待倒斷時乞示一倒斷消息來山野再進言耳祈
自珍重。
<other>示夢齋潘居士</other>
先聖只為這件事涉水登山參訪知識十年二十年
未得餘習淨盡逐日挨拶只待噴地折嚗地斷生死
利害纔奈何我不得近來求箇鐵石心腸漢子撩起
便行竟不可得縱有無過聰明領略認得箇光影及
乎問著本分事不是說些義理便玩出許多機關古
德云不透此關難出生死公向此門中著腳實實為
生死出於至誠非泛泛者可比也方今之時不為功
名所羈祿位所絆知進退者能有幾人唯公抽身出
金門撒手玉堂外可謂名遂身退古之大賢明哲亦
不過如是也山野固知慕道心切設以本分事相告
本分事者即當人本命元辰之落處也欲明此事謹
勿外求只將一箇如何是我本來面目話頭孜孜屹
屹頓在目前不可須臾放過若落意解不惟不發正
悟未免於話頭上強生節目前不云乎噴地折嚗地
斷生死利害纔奈何我不得公平生全力在於性命
命根不斷是非鋒起豈不聞乎我此昭昭靈靈乃自
生後入此殼漏子被現前種種業力驅使如今六道
四生莫不依此為憑仗以當主人公世間奇文玅辯
乃是依他發出的支節且道他是何面孔此時如不
諦當分曉而無始習氣未得勦絕於一切應緣處則
不相應矣學道人真如大火聚一切大小名相俱不
依倚直教空蕩蕩驀忽衝開頂𩕳隻眼照破五蘊山
頭纔覺一生所習都成剩事當此時節佛眼覷不見
便恁麼承當得真出窟獅子也。
<other>示泰徵汪文學</other>
今昔士人博覽群書以資識性而返記持古人言句
納於胸中當作事業資談柄為極則蓋以不知聖人
闡教之意吾佛有云如人數他寶自無半錢分然聰
明靈利人易入而難保任入處不深而力單弱古德
所謂靈利聰明人纔聞善知識說著箇事便眼目定
動早將心意識領解了也似此非他咎自作障礙永
無有悟底時節既學此道十二時中當淨意根下曠
劫已來客塵煩惱虛偽習染單單提箇無義味話頭
如昔有僧問雲門和尚如何是佛門云乾屎橛蘊在
胸中遇物應緣處不得令絲毫走作不容意地下卜
度思量不要別求解會者裏若無決定志半疑半信
則無脫落日即沒交涉古德云學道如鑽火逢煙切
莫休直待金星現燒然始到頭既到頭斯無作玅用
之心所向自蔑滯礙矣昨因居士得得來室中欲明
此箇大事山僧不覺忉怛如許葛藤然雖如是此言
發光明種子之助也請思之。
古越梅仙沈居士請法語求法名遂名之曰實滿號
之曰圜照乃云自家一片靈明玅心覿體如大日輪
常自圜滿昇於虛空遍照十方更無障礙嗟乎眾生
各各莫能正照祇為迷雲彌固何謂迷雲種種分別
<pb n="377"/>
妄想貪嗔癡愛底是若能深自悟入迷雲自消麗天
廓爾無所不照所以瞿曇云我於阿耨菩提實無所
得若有所得然燈佛則不與我授記實無所得是名
阿耨菩提即靈明玅心即第一義在諸佛位中不增
處眾生分上不減無古無今無人無我且今時緇素
例皆著一切聲色為窠臼何不心同虛空若同虛空
有少分相應縱橫無礙蕩然清淨若只迷頭認影將
箇見聞覺知為自己受用昭昭靈靈七顛八倒奚有
解脫之期得契玅心之體果能自不生情舉必全真
喚甚麼作境洞然無間矣如是則玅心與見聞覺知
會同見聞覺知與玅心交徹居迷則玅心是見聞覺
知惟悟則見聞覺知是玅心迷悟俱遣得失雙融玅
不立而玅存心不形而心合矣復偈贈曰卓爾圜常
心妙靈風流不減悟明星名高寂寞存僧史勝會逍
遙入祖庭。
陸安州參府李門徐氏夫人請法語心外別無佛法
可求一切佛法是自心具足人人本具何分僧俗箇
箇圜成奚論男女任他五目不能睹其形四辯莫能
談其狀且道端的在甚麼處良久以筆書○相云居
士於此薦得則契自心至體無可見無可聞無可知
無可覺乃至無可獲棄凡有所為悉是虛妄顛倒既
不可以見聞知覺則現前何以趣入而驗之箇事甚
非小緣然如是廣大真實法性只在己躬腳跟下且
不曾移易毫髮許蓋其迷昧隨妄流轉由是拽之不
回輓之不住其間肯於不回不住處瞥然遠離一切
見聞知覺能離所離一齊罄靜當念休歇而靈覺心
體依然露現於見聞知覺之間故從上古德默契而
神會自然眾緣無罣矣所以道不用纖毫修學心一
顆圜明光皎潔如擬別求劍去久矣復舉昔者鄭十
三孃保福與甘長老相看纔坐定福便問承聞十三
孃參見溈山是否曰是福曰溈山遷化向甚麼處去
鄭起身偏床而立甘曰閒時說禪口似懸河何不道
取鄭曰鼓這兩片皮堪作甚麼甘曰不鼓這兩片皮
又堪作甚麼鄭曰合取狗口鄭十三孃年十二歲時
隨師姑到大溈纔禮拜起溈便問這箇師姑甚麼處
住姑云南臺江邊住溈便喝出又問背後老婆甚處
住十三孃放身近前又手立溈再問孃云早箇呈似
和尚了也溈云去孃纔下到法堂師姑云十三孃尋
常道我會禪口似利劍今日被大師問著總無語孃
云苦哉苦哉作這箇眼目也道我行腳脫取衲衣來
與十三孃著孃後又舉似羅山祇如十三孃參見溈
山恁麼祇對還得平穩也無羅云不得無過孃云過
在甚麼處羅叱之孃云錦上添花比一投機緣一並
錄上令見賢思齊以知遠代有此女中知識與佛祖
同一鼻孔出氣居士雖則未至他古人田地要且亦
不欠少雖在內閤深閨時時善心發現刻刻向道真
誠而篤信宗門志尤高尚矣只如山僧恁麼說話則
與自心相應否設或懷疑自心未曾悟明只消將箇
四大分散時向何處安身立命話頭置之於懷日用
默默自參參時總不要作修行想亦不可作一切想
纔作是想便被籠絡了無纖毫憎愛之習滯於膺中
直以所參話頭久之純熟一旦忽然洞明此時情境
空能所泯則見自心全體獨露隨處自在極樂國土
無越此也茲因居士徵余言而為警更請法名為一
派遂書數語并實慧之贈他日親到古人立地處把
臂同行果不負余言則慧性通解矣而說偈曰語默
昭然不覆藏頭頭顯露獨堂皇經行坐臥無差別總
是心王大道場。
<other>示智覃首座</other>
超卓穎悟之士矻矻意於此道要以宗正眼照破義
路透出心性不拘限量徑截大解脫大休歇場此段
乃諸佛歷祖所證金剛正體直指玅心此詎存知解
墮機括單見淺聞者所可測度是故古之大達之士
<pb n="378"/>
不圖淺近志欲直徹綿密穩當等閒千人萬人羅籠
不住直趣向上大解脫大休大歇之場若有一毫聖
解不盡即是我見未忘故吾佛於雪山六年支離皆
沒交涉忽睹明星露出面皮久默斯要三百餘會初
不明破但隨機引接俟時節到來下梢結角於鷲嶺
拈華會中百萬英傑唯飲光頭陀一鉤便上謂之教
外別傳之旨若諳形容更無類者即空劫前已漏逗
了也是故從上覷破漢不免漏泄分付將錯就錯西
來大意喧示四海流通遍界自此遞立門戶五家七
宗雖然如是從來大達之士不喫此等茶飯且如何
諦當須知六合外別有好商量所以道密授此印是
第二重公案至於本色衲子未舉先知未言先契尚
少知落著如與迦文老人金色道者碧眼老鬍共一
坐具地方垂手殺人活人始無窠臼然後不虛印可
也還委悉麼不見尊宿云神仙秘訣父子不傳。
<other>示梁山鑑西堂</other>
承當斯事必英傑漢道業內克才器宏遠活卓卓地
使千聖摸索不著所以云紹隆佛種非為小事諦審
先宗是何標格唯過量大解脫人始善弘荷保祕從
上師資相聚切磋琢磨集學植德勵行修身十年二
十年鏟去枝葉直見根蒂得意之後埋光鏟彩造次
不凡或山居或行化一味信緣不生諸見有大志貴
守節絕事人情不巡細檢平生無矯飾不為事物所
遷足以道德節義教化叢林拳拳奉行垂範後世所
以先聖之遺規至今由未泯矣是故人能弘道非道
弘人今既作其兒孫具金剛正眼流通大法務報佛
恩雖然切忌希名苟利乃宜追復古風茲吾之深祝
也。
<other>示立宗彌宗法海三禪者</other>
時承遠涉不棄荒剎知公道念愈堅菩提心切尋求
師友實為生死壞衲清苦誰人肯作今既除髡滿昔
所願若非大力量漢誠難至此冷淡門庭今日山僧
不免叮嚀一番日用間當違其現業除其助因不倚
聰明將岐路為究竟莫向聰慧氣魄上著力只要退
步知非乃悟與未悟所共遊徑己事不明切莫便休
我此門中無你分曉處但盡凡情別無聖解何謂凡
情遇逆即怒遇順則喜憎之則離愛之即著是則稱
譽非則謗毀及取捨善惡分別種種者是果到聖凡
情盡迷悟識消又何惜餘光也耶若未徹窮底根終
非到家時節惟自珍重。
<other>拈頌</other>
舉釋迦牟尼世尊初降生一手指天一手指地周行
七步目顧四方云天上天下唯吾獨尊後雲門云我
當時若見一棒打殺與狗子喫貴圖天下太平師拈
云世尊纔生能手舞足蹈稱尊天上人間須則氣宇
如王爭奈瞻前不能顧後雲門須有殺人刀而無活
人劍若據山僧直是好笑且道笑箇什麼笑賊過後
張弓。
脫體堂堂出䝱門指天指地自稱尊當時莫怪韶
陽老只為垛生招箭痕。
舉僧問九峰虔云承聞和尚有言諸聖間出祇是傳
語人是否師曰是曰世尊一手指天一手指地云天
上天下唯吾獨尊和尚為甚麼卻喚作傳語人師曰
祇為一手指天一手指地所以喚作傳語人師拈云
九峰善能利刃上舐蜜不覺舌頭血滴者僧慣會蠱
毒中嘗水未得衣錦還鄉當時我若在會見他師僧
與麼道各與三十拄杖不惟師僧伎倆全消亦免後
人傳言送語。
淨圜玅體絕埃塵佛祖猶然總未親一貫初無來
與去瞿曇甘做不良人。
舉世尊初於臘月八日明星出時忽云奇哉一切眾
生具有如來智慧德相但以妄想執著不能證得師
拈云瞿曇輕金輪位隈藏草座雖則因禍致福也是
<pb n="379"/>
金彈換泥丸何也瞿曇只看絲綸上不見蘋白對蓼
紅。
黃面瞿曇見未圜分明打失一雙眼白雲繚繞雪
山在不免被人道擔板。
舉世尊一日陞座大眾纔集定師拈云一例受欺謾
文殊白椎云諦觀法王法法王法如是拈云草裏漢
世尊便下座拈云雪上加霜雖則覿面提撕也是一
場敗闕。
百萬人天兢大雄風行雲集已其中翻身獅子絕
蹤跡何必文殊椎下通。
舉世尊一日敕阿難食時將至汝入城持缽難應諾
曰汝既持缽當依過去七佛儀式難遂問如何是七
佛儀式佛召阿難難應諾佛曰持缽去師拈云世尊
在阿難圈繢裏還有人出得麼要見七佛儀式天地
懸隔。
從前佛式沒邊表各各男兒不欠少未解懸崖雙
手拋無非到此打之遶。
舉文殊師利令善財童子採藥云是藥者採將來善
財遍採無不是藥卻來白云無不是者殊云是藥者
採將來善財拈一枝草度與殊殊接得示眾云此藥
能殺人亦能活人師拈云文殊善財莖艸上定綱宗
掌握中全殺活須則用處天然也是重添眼裏華西
來要與二老把手共行遂拈拄杖云若道得一任褒
貶如道不得藥病相治。
善財拈與文殊用殺活手中任奪縱歷劫明明絕
覆藏怜兒不覺重賣弄。
舉西天初祖摩訶迦葉尊者見世尊在靈山會上拈
起一枝華以青蓮目普示大眾百萬聖賢悉皆罔措
惟迦葉破顏微笑世尊乃曰吾有正法眼藏涅槃玅
心實相無相微玅解脫法門付囑於汝汝當護持流
通無令斷絕師拈云黃面漢四十九年葛藤不了臨
末梢頭落節白眉翁可怜有理不解自伸換卻一隻
眼百萬聖賢略較些子。
世尊拈起華來示漏泄幽香遞噴鼻百萬聖賢眼
豁開飲光微笑欠瞥地。
舉迦葉因阿難問世尊傳金襴外別傳何物迦葉召
阿難難應諾迦葉曰倒卻門前剎竿著師拈云迦葉
以強凌弱則且置如何道得一句語免他道倒卻門
前剎竿著良久云縱然不坐空王殿爭奈千峰夜色
寒。
翡翠麒麟羽角奇兄呼弟應自相宜傾湫倒嶽還
知否此土西天真白眉。
舉昔有古德一日不赴堂侍者請赴堂德曰我今日
在莊上喫油餈飽者曰和尚不曾出入德曰汝去問
莊主者方出門忽見莊主歸謝和尚到莊喫油餈師
拈云古德出入不動步喫餈不動口雖則作用天然
能有幾人知而今撿點將來也是家醜外揚還知莊
主侍者慇懃處麼一條拄杖兩人扶。
莊上喫油餈果曾而今多少昧相應非非是是請
俱出茶飯隨時待列朋。
舉德山一日飯遲先托缽下堂時雪峰作飯頭見便
云這老漢鐘未鳴鼓未響拓缽向什麼處去師便歸
方丈峰舉似巖頭頭曰大小德山未會末後句師聞
令侍者喚來聞汝不肯老僧那頭密啟其意師乃休
去至明日陞堂果與尋常不同頭至僧堂前撫掌大
笑曰且喜老漢會末後句雖然如是只得三年師果
三年而歿師拈云德山父子經天緯地嶮布鎗旗仔
細檢點將來做處沒交涉可恨兵行詭道佛口蛇心
當時若是秀上座見便云莫瞞人好非惟他父子討
巴鼻不著亦免賺後昆向末後句疑殺只如德山三
年遷化符契巖頭之斷意作麼生口喃喃伎倆只如
此白拈火裏討便宜。
六韜三略徒誇得文武齊施覺費力擬向當陽指
<pb n="380"/>
似來門前早是生荊棘。
舉文殊師利在靈山會上諸佛集處見一女子近佛
坐入於三昧文殊白佛云何此女得近佛坐佛云汝
但覺此女令從三昧起汝自問之文殊遶女子三匝
鳴指一下乃至拓上梵天盡其神力而不能出佛云
假使百千文殊亦出此女定不得下方過四十二恆
沙國土有罔明菩薩能出此女定須臾罔明至佛所
佛敕出此女定罔明即於女子前鳴指一下女子於
是從定而出師拈云文殊罔明弄巧機關難經識者
看破瞿曇敲唱翻古調女子接拍換新腔雖然梵曲
湖腔卻也被傍觀者哂。
朱絲一奏五音分只是不堪識者聞徒把機關重
漏泄瞿曇女子眼無筋。
舉殃崛摩羅既出家為沙門因持缽入城至一長者
家值其婦產難子母未分長者云瞿曇弟子汝為至
聖當有何法能免產難殃崛曰我乍入道未知此法
當去問佛卻來相報遽返白佛具陳上事佛告曰汝
速去說我自從賢聖法來未曾殺生殃崛往告其婦
人聞之當時分娩子母平安師拈云長者一問不免
將錯就錯殃崛弗委只得送語傳言瞿曇恁麼通消
息脫賺時人沒了期。
長者發言已是遲摩羅自昧轉頭時從來聖法無
生殺惟把空詞誑小兒。
舉南院上堂赤肉團上壁立千仞僧問赤肉團上壁
立千仞豈不是和尚與麼道師曰是僧便掀倒禪床
師曰這瞎驢亂作僧擬議師便打師拈云叢林中浩
浩商量盡道南院是作家爐鞴本分鉗錘有甚交涉
雖然若非這僧敢捋虎鬚殊不知被這僧一拶直至
如今扶不起且道那裏是扶不起處還有扶得起衲
僧麼有則出來替這僧合喫西來一頓棒何故殺人
刀活人劍具擇法眼者試定當看。
壁立千仞分略韜面皮露出沒纖毫未言先契自
然愨萬里晴空飛鶚高。
舉風穴上堂云若立一塵家國興盛野老顰蹙師拈
云法堂前草深一丈不立一塵家國喪亡野老安怗
拈云錦上鋪華於此明得闍黎無分全是老僧拈云
窮漢受罪畢於此不明老僧即是闍黎拈云將錯就
錯闍黎與老僧亦能悟卻天下人亦能迷卻天下人
拈云純如也皦如也要識闍黎麼左邊拍一拍云這
裏即是拈云這裏即難那裏即易要識老僧麼右邊
拍一拍云這裏即是拈云那裏即易這裏即難且看
雙放雙收喝一喝拍禪床一下。
威行閫外雄基立俱仰清光萬里熠傾國風流大
勝朝男兒那箇不天襲。
舉襄州龐居士一日曰難難十石油麻樹上攤婆應
聲曰易易百草頭邊祖師意靈昭曰也不難也不易
饑來喫飯困來睡師拈云龐老賣弄口觜婆子應聲
應色唯有靈昭猶較些子雖然如是更有一著在忽
有人問西來是那一著只對他道饑來喫飯困來眠
具擇法眼試請辨看。
喃喃口子太綿密切切為人話語實說向世間無
事君而今便好猛參悉。
四料揀。
奪人不奪境雲月溪山靜沙界一毫端目前無異影。
奪境不奪人廓然絕點塵未移方寸步賞盡洛陽春。
人境兩俱奪聖凡情盡脫不留佛與祖六合密迴拔。
人境俱不奪調機順物情雲林宣玅法句句悉無生。
三玄三要。
第一玄該今該古逾天寬無陰陽地無根樹重疊華
開空劫前。
第二玄飲光展笑擬華前無端平地起模樣漏泄家
風不本然。
第三玄紛紛衲子蹀蹁躚忙忙走殺天真佛腳下水
<pb n="381"/>
泥奚日乾。
第一要夜半金烏空裏燿華新枯樹劫初春萬紫千
朱同箇竅。
第二要不犯毫芒格外造縱展無私玅化機行行恰
恰鳥同道。
第三要臨機活卓巍然峭乾坤之內振雄威敵勝驚
群彰淨玅。
黃龍三關。
我手佛手並伸當陽曉示於人衲僧直下明得日用
絕無比倫。
我腳驢腳兼行高低步步分明直登無相峰頂此道
迢迢坦平。
人人盡有生緣全體徘徊現前認著依然不是四威
儀裏勾牽。
山中四儀。
山中行極目風光春似瀛日麗喬林華正發玄機深
入道逾精。
山中住隨用現成自具足漏草屋頭法界寬兩丸日
月依簷路。
山中坐空性現前陰境破四壁寥寥廓太虛六窗迥
絕無纖過。
山中臥睡到碧天日午過不用安排自古今渾然一
段天真箇。
總頌。
窅窅深藏嬾道流超然迥出世群儔經行坐臥躬如
是唯我獨尊法法頭。
十二時頌。
半夜子千門崇枕臥方美尊卑貴賤各相依未熟黃
梁夢不已。
雞鳴丑高扣鯨音徹大有喚醒連宵夢裏人由來教
伊悟元首。
平旦寅天光隱隱淨無塵眼空佛祖親疏絕白棒一
條血渥淋。
日出卯更無一法外邊討縱橫期用目前底左右拈
來如意寶。
食時辰好好修事法眼真大響一缽和羅飯調諧味
塞口多人。
禺中已箇事那堪重舉似芥納須彌不易容是非得
失何相倚。
日南午亙古亙今萬象主剎剎塵塵堅密身盡虛空
界一輪普。
日昳未昏魔不散要瞑睡朝來猶得榻高眠兩眼豁
開打箇嚏。
晡時申可愍古今妄認真急急迭生路上走衣中有
寶自甘貧。
日入酉萬巧施為呈拙醜不怕羞慚擘面門圜機錯
落星飛走。
黃昏戌羊裘樵子盡歸屋豪賓倚席醉貪觴多少漁
翁江上宿。
人定亥夜深出靜啟岩隗今宵更覺月增明六合茫
茫尚危殆。
<other>牧牛頌</other>
<other>尋牛</other>
 全牛切忌外頭尋莫謂渠儂入草深只在自家猛省
處不消回首更沉吟 
<other>見跡</other>
 任他騰踏跡無多正體堂堂見也麼鳥道玄途收不
得誰知直下獨非他 
<other>見牛</other>
 隨伊露面恣哮聲通體完全不飾青謾莫迷頭認影
子元來氣象自生成 
<other>得牛</other>
 此處而今親獲渠天然之性安容除免教緇俗勿疑
<pb n="382"/>
著畜熟牛兒焉定居 
<other>牧牛</other>
 只在尋常處放身胸中從不立纖塵日來水艸怡然
足何待揚鞭炤管人 
<other>騎牛到家</other>
 露地寧眠已迄家目空天地渾無霞直饒佛祖難依
近免事抵頭犯爪牙 
<other>忘牛存人</other>
 覿面盈眸只見山牛兒無處獨安閒大千沙界沒知
己一箇暇人天地間 
<other>人牛俱忘</other>
 人牛直下忘來空玅密家風本地通無相光中全體
現不存機境振綱宗 
<other>返本還源</other>
 玅源絕待本非功聲色無依孰瞽聾一一見聞元不
礙現成公案顯青紅 
<other>入廛垂手</other>
 龍驤虎驟交馳來擬議攔胸毒掌腮作者機籌拋格
外潑天門戶任從開 
<other>機緣</other>
安陸戎府尊筠菴劉居士迎師入衙內茶畢問如何
是自己本來面目師舉番菩提珠云會麼士云久曉
本來面目不假外得師云恁麼居士親見本來面目
何須貧道更起模畫樣士云如何保任護持師復舉
番菩提珠云明明無覆藏歷歷生光彩士豁然頓契
問一段真風見也麼元元化母理機梭織成古錦含
春象無奈東君漏泄何世尊在甚麼處漏泄師云念
言語漢進云是箇甚麼師云錯進云如何是不錯聲
未絕師便喝。
問弟子參父母未生前本來面目聲未絕師便打僧
禮拜師云也是平地喫交僧喝師趁出。
師喫茶次問行者看的甚麼話頭者云竹篦子師舉
茶杯云喚作茶杯則觸不喚作茶杯則背汝喚作甚
麼者一喝師云喝即任喝這裏不許思量卜度直下
道道看者擬議師以茶潑之。
問如何是賓中賓師云用處鹵莽進云如何是賓中
主師云舉目無親進云如何是主中賓師云迷頭認
影進云如何是主中主師云凝眸據座進云賓主已
蒙師指示如何是向上事師便打進云打即任打畢
竟如何是向上事師復打頌云。
賓中賓終朝不識自家珍忙忙宇宙猶如醉傍戶倚
門空蹙顰。
賓中主半合半開惟自露捲起簾來沒可觀解區端
坐無回顧。
主中賓迴光返照見疏親長安大道迢迢直暗去明
來不露身。
主中主凝眸據座鎮寰宇全威赫赫非常尊皝皝清
光唯自睹。
問通身是口那箇是和尚說法口師云吐卻著進云
請和尚親切道一句師云合取好僧禮拜師云自倒
自起。
僧參乞話頭師舉拳云會麼僧擬思師云拳頭也不
識僧仍擬思師掌云鈍漢者裏會得好。
問香怎麼遣師云龍遊滄海舒卷無方進云禪怎麼
參師云鶴唳青霄誰委蹤跡僧擬議師云清水白米
任你食將甚麼還飯錢僧禮拜師云一鉤便上。
問古德繞禪床三匝是何意旨師舉杖示之進云周
身是箇泥團如何得破師打云一棒打破進云破後
如何師復打云同阬無異土僧擬進語師直打出。
問如何是遣一炷香坐一炷香師云雲散不動天本
然皎如蟾進云不會師云八面無拘束撒手遍大千。
問學人衣長不合體欲改短些和尚還許麼師云許
道許為甚麼古德云千丈法身披著不短丈六報體
<pb n="383"/>
搭起不長偏汝著便長聻僧擬議師連掌云切莫動
著若動著打折汝驢腰。
問古人道諸佛不出世祖師未西來佛法遍天下談
玄口不開既是佛法遍天下為甚麼談玄口不開師
云野雲疊疊萬山青進云諸佛已出世祖師既西來
支分派列五葉聯輝浩浩談玄宗旨建立為甚麼翻
成途轍師云自是無人有路行進云即今虔誠請問
未審有何開示令學人不墮途轍師云冷門萬丈豎
橫開顧險防危喪性命進云近來狐宗放肆正眼寂
寥五家宗旨久矣無聞還許學人一一舉問麼師云
銀山只是銀山鐵壁只是鐵壁進云如何是臨濟宗
師云言中喝下劃斷群狐進云如何是雲門宗師云
藏身北斗格外縱橫進云如何是曹洞宗師云不落
有無隨機應物進云如何是溈仰宗師云離雲玉鑑
潭無影進云如何是法眼宗師云頂門隻眼照乾坤
進云如何是最初句師云無人解得齊進云如何是
即今句師云揚聲止響進云如何是末後句師云再
犯不容進云謝師荅話師打云放過不可。
問承古有言開口也打不開口也打為復懸巖撒手
為復覿面全提師云直下無私化本來自驚群進云
恁麼則處處綠楊堪繫馬家家門首透長安師云無
私春色千林茂平出山頭白浪翻進云兩途俱不涉
一劍倚天寒師云劄僧擬進語師以杖擉退入室。
居士問和尚案前豎根拄杖作甚麼師云今日不打
你士云學人來參不問話的怎曉得他機頓機漸師
云一口兩舌士云昨日雪中到府一僧問世尊未離
兜率已降皇宮未出母胎度人已畢不知此理如何
師云端然衣錦自還鄉士擬進語師云還記得話頭
麼士云不記得師云元來元來。
中秋師指月云喚作月則觸不喚作月則背畢竟喚
作甚麼一僧出云寶鑑當臺現群象師云現後聻進
云光非照境師云放你三十棒進云和尚意又作麼
生師云金烏莫望玉兔難居。
問濟上門庭三句如何是第一句師云靈鑑印開日
月無光進云如何是第二句師云釋迦彌勒尚自忙
然進云如何是第三句師云狸奴白牯脫體風流進
云三句謝蒙師指示如何是四照用師云倜儻天然
竅坐斷祖師關進云如何是先照後用師云推過釋
迦按下彌勒進云如何是先用後照師云腦後一錘
縱奪自在進云如何是照用同時師云齒牙敲磕搖
舌鼓脣進云如何是照用不同時師云子丑寅卯申
酉戌亥進云如何是收攝句師連棒趁出。
問學人頂門眼開聲未絕師云汝向頂門眼開處道
一句看進云大地無寸土師云既大地無寸土汝即
今何處安身進云蝸牛角上三千界師云盡十方世
界都是山僧箇方丈蝸牛角在甚麼處僧一喝師云
亂叫喚便打出。
居士問弟子蒙眉嶽大師開示得歸正念今特來禮
覲和尚求直言一句師便打士云弟子參不是心不
是佛不是物師和聲打云是箇甚麼士以扇敲桌師
云不得虛頭畢竟是箇甚麼士擬議師復打云但恁
麼提持得好。
一僧入室將禮拜師云作甚麼進云昨夜得箇消息
特來陳白和尚師把住云速道速道僧擬進語師拓
開云是甚麼消息何不呈似山僧僧仍擬進語師云
夢也未夢見在直打出。
問百尺竿頭更進步四面懸崖直撒手師云照顧腳
下僧趨前與師腿上一拳師云是甚麼旨僧惘然師
直打出喚云禪人僧回首師云山僧罪過。
梁山鑑西堂問生法師道涅而不生槃而不滅不生
不滅故曰涅槃跋陀禪師道一微空故眾微空眾微
空故一微空一微空中無眾微眾微空中無一微一
老之意那箇道著涅槃玅心師云總未夢見在進云
<pb n="384"/>
盡佛法不過一理因甚和尚二俱不肯師云只見落
花隨流水不知流出洞中春進云學人當面師云上
座莫錯認好進云松華若也沾春力根在深岩也著
開師云未是時節在進云也瞞他不得便禮拜。
<other>書復</other>
<other>謝安陸戎府尊筠菴劉居士（諱餘霖法諱實超號遠公）</other>
昨辱過上府得睹慈顏又聆大論於法務語語真切
雖未及覯中心欽仰矣日同諸禪徒飽味香齋厚嚫
敬謝敬謝復得縱觀園亭竹石之勝獲重振于塵鞅
之外非大護法厚德向道何以臻此歸寺時常憶清
教感佩不忘大居士豎精進幢研佛法味日用應酬
親猛提撕鏟去所知尤自所望蓋金湯明良會合之
時即苾芻泉石依憑之日忻慰之情有不期然而然
也謹專學人實見齎啟陳謝伏惟台慈炤察。
<other>附來書</other>
郡齋簡慢蒙和尚慈悲垂手火宅渥以清涼便
是厚幸何煩致謝賜教當時時警策不負大德
告示一張附來掩俗入耳目爾豈足當護法耶
附覆不宣。
<other>附為尊嚴六袟請啟</other>
伏以一音演暢甘露遍於河沙三藏圜通法雨周
於塵剎當時說無所說四十九年曾無一字至今
傳無所傳百千萬載剩有千函恭惟西來大和尚
振衣鷲嶺洗缽曹源常驅耕夫之牛有時而帶水
拖泥既奪饑人之食不妨亦牽犁拉耙慈航普濟
悲願弘加竊念（霖）質本顓愚性非慧敏服官千里
不勝岵屺之思倚閭九年未遑顧復之報茲值家
嚴初度六袟恭請大慈弘大法之寶輪微塵眾生
獲玅智擊大法之雷鼓百千世界盡聲聞躋大地
於春臺登閻浮於壽域伏願飛錫遄臨祥光賁於
白雪雲幢至止瑞靄溢於陽春弟子（霖）臨啟無任
翹誠之至。
<other>復江南揚州府通州天與蔣居士</other>
伏蒙台下弘護正法眷顧山野非從靈山一會又安
能如是親且切乎何日忘之前祇領厚幣敬謝不一
自客冬荒剎奇遇別後倏忽半載矣然襄樊與敝寺
不二百里所仰音徽何其不易邪思欲寄一札不知
尊寓何館莫便可通徒自鬱懷而已入夏來思愈甚
不意溽暑反承命黃沈二位賢公遠頒翰教兼惠葛
衣齋儀枵腹苾芻所仰維摩神力香積於剎那際各
各飽食足矣布謝布謝茲以寸楮遙訊待涼風屆節
萬山秋色耑候道駕晤會之緣有時也不宜。
<other>附來書</other>
恭惟和尚道證上乘法流三界誠苦海之慈航
通衢之巨燭也去冬有緣得睹慈光實三生有
幸耳因解纜急未獲深聆禪範殊為悵愧然傾
葵之切二六寧有間哉弟子碌碌半百皆成夢
境常思功名轉盼成灰生死臨時難措若不預
求指迷何時得登彼岸耶故不揣樗質待俗冗
畢同潘舍親躬詣寶剎皈依和尚門下將從前
事一一懺悔得為佛家弟子足矣茲于五月初
一日在樊城啟建千佛百期道場至八月終方
可告竣今十九日恭遇觀音大士聖誕虔備香
蠟二事齋儀拾兩葛衣一件特著學生子黃文
裔先齎奉上俟九月初旬可以挂帆前來得侍
杖側也臨楮曷勝神馳統惟慈鑒。
<other>附請啟</other>
切以一物非有始得玅理眾物纖毫無障乃能遍
覆三千一言出而為萬法之宗一事行而作奕世
之範自非願力宏深安足拯拔群溺惟我本師秀
野大和尚慧眼高懸大乘在握信手拈來頭頭是
道由心演教法法皆真豈非濟世之慈航破暗之
巨燭耶弟子（時參）等常念石火韶光蜉蝣幻跡不
<pb n="385"/>
藉指南之車罔出沉迷之路今生慶會洪鐘敢不
駑力請扣謹卜本月十二日恭迓高昇蓮座普震
徽音合盲者復明回光而返照俾愚者頓悟撥霧
而見天同證本性之阿彌咸登無邊之彼岸若天
若人佇望頑石點頭或僧或俗爭覷天華紛墜誠
所謂萬劫難逢千生鮮遇者也伏願棒喝處群魔
蕩滅開示後眾性靈通既切景仰之慇慕無棄苾
芻之皈依謹啟。
<other>簡天與蔣居士（諱時泰法名實寵道號智威）</other>
神交千里覿面一回是箇中人談箇中事莫非黃面
老子兒孫豈方其袍圜其顱者為拘矣如頂𩕳一著
非般若夙熏信根成熟莫能趨向幸保任之津梁末
法（某）啟西來竹院多賴金湯念別日久遐思起居諒
多納吉耳每念住持之縛已當暮年求作閒人殆不
可得徒寤寐轉側而已恆憶與老居士聚首促膝白
雲清風頭頭自在而未果何日前承光隆法席拜登
大貺伏蒙捐俸垂囑大佛殿及初祖殿五楹重飭鼎
建如命煥然一新也蒙潘老居士一番維持楚中郢
地漢江之秀玅耀西來祖印之光千古標格教化典
型茲因潘居士辭衲冒暑往顧台駕謹托寸楮遙為
問訊用展心素惟冀原亮。
<other>上黃龍和尚</other>
（林）夏月參禮親蒙法乳忝荷付囑紹繼一燈當朝夕
問盡之誠無奈挂搭西來乏侍左右近聞眾弟子結
意為和尚建塔躬失作務恃海量洪深一一宥之謹
專監院照璿代伸禮足并齎折儀若干青蚨若干涼
薄不堪僅以匠作一食費用餘容面稟懇啟照亮。
又
（林）自去春拜別株守荒剎幾欲走百丈禮足因今冬
結制未敢遠行特著首座最（正）代伸禮覲俟春王端
始大衍之辰親臨座前再領慈訓臨楮切切翹企不
勝惶恐之至。
<other>附大洪山萬壽禪寺來書</other>
老尊宿曇秀凝資崧精挺質學追往哲懋玄要賓
主之風法利群蒙超良知格物之業聾俗驚奇晦
蒙咸睹茲者敝禪室經兵燹之餘雲賢已無駐驆
之所幸而叨沐餘庥聲光復彰予意從上諸老安
忍其滅沒而無傳耶客歲末姪矢志願闡禪期料
天之福祚鼻庭自有名賢下顧接手教不棄葑菲
恢復數老家風大開聖諦奧旨振作而維新之則
洪山亦煥然可睹矣聊獻不腆乞惟幸宥恭望蓮
臺刻期辱臨荒山匪第末法佩仰靈老亦誦德歌
功不淺矣謹修尺素曷勝海含臨楮可任注瞻謹
啟。
<other>復大洪山萬壽允書</other>
頃接芝眉虛高忽寄令靈府中平得一番清況矣但
季世淳風煇生寒谷有此弘宗之念實世希有之聞
讀翰教相呼貧道欲卻之有方尊命應之又增汗顏
二者較之寧汗顏而不方命也謹此奉復。
<other>謝復惕若楊老居士作緣簿文</other>
老居士玅文未可加點蒙不惜筆鑯西來瓊樓玉殿
已鼎建垂之不朽貧衲刻於肺腑感佩寧有涯乎耑
此復謝。
<other>附香嚴蜀叟法叔老和尚</other>
聞公住黃龍予不勝其喜法兄和尚之道場不致
寂寞矣拙緣薄人數年來奔馳兼客歲天旱秋收
全無故舉止多艱今遣侍僧持微物齋敬以為一
賀願賢姪和尚久久繼振不惟黃龍常住得人亦
襄城由霑法化囑囑。
<other>復蜀叟法叔老和尚</other>
小院禮別慈顏迄今十有七載第山水迢遙無縮地
術失候親炙幸海量洪深不以怠緩加罪亦釋然矣
自先師辭世經今七年（小姪）不憶黃龍習山主及城
<pb n="386"/>
南檀越居士靈芝監院今年三月十六日召勉繼席
再三再四推脫不得祇可守塔而已荷惠齋金種種
盛禮既上賜下一一拜登容日匍匐面領尊諭臨楮
翹企不勝悚然復上。
<other>附山右古宿法叔和尚書</other>
西來一別迄今相近十有九年第恨僻處山右令
師故後二載方知罔獲親臨一奠雖則遙空設供
聊表寸誠大都骨肉分離之痛卒難可愈自聞老
姪繼席黃龍頗得半瘥香嚴一枝法脈從茲永遠
彌布震旦國中矣。
<other>復古宿法叔老和尚</other>
自荒剎拜別倏忽廿載矣以山水迢遙未獲往候法
駕近得寄札拜讀慈示愧心如搗罪誠莫宥幸和尚
開天高地厚之恩以赦之也甲寅仲春三日先師辭
世冷落至今七年先師室中蒙記莂者五十餘人近
日只存二十五六人七載寒暄速如飛電樓頭花萼
睹影情枯原上鶺鴒采音腸斷同氣連枝無撫今追
昔之感（姪）便欲深棲嵒竇隱遯過時不憶習山主城
南眾檀越召勉濫叨繼席若謂香嚴法脈則有幾位
法叔老和尚在（姪）祇可守先師塔而已矣叨荷遠頒
法章過譽誠難克當恨衰齡不能腰石事春然未常
不神馳左右也想和尚自愍（姪）有眾之累不加叱責
臨楮無任戰汗悚懼之至謹此復上。
<other>像讚</other>
<other>觀音贊</other>
 舉世眾生眼觀耳聞惟此菩薩眼聞耳觀心洞十方
空互彰六處用人人能作如是觀永脫世間生死際 
又（京山張居士請）
 稽首大悲瑞像智光無礙常放譬如日月行空穢潔
燦然照上士女得瞻聖容一心敬禮供養若能斂念
持名必悟圜通性藏我作讚詞贊之人天莫不宗望 
<other>初祖</other>
 渠儂搖振梁魏少室斟皮酌髓更說甚安心法脫空
乃大謾訿眼深鼻大眉橫彰露許醜舉止秀野一見
俏讚甜瓜甜苦瓠苦虛堂張挂人皆識箇是西來祖
之始 
<other>天童密雲悟祖</other>
 巍巍玅體宴坐曲彔法湛冰壺靈臺絕矚中興濟宗
曠代紹續四眾懷風策杖參棒頭換卻多人目咄 
<other>千首觀音菩薩（并序）</other>
大士隨類現形展化權於娑婆界中上同諸佛慈心
下合眾生悲仰以圜通三昧而為佛事有越宗德上
人者發大心率檀財聚為千佛菩薩像既像鏤畢眉
目可睹毛髮微露冠纓衣褶靡不分曉印施隨處與
人供養欲使普修善業同登玅果若見若聞莫不稱
異彼上人悟斯菩薩身發明而獲性常住如是功德
聚微玅難可測所成就法界眾生各各同圜智慧海
我亦作此如是觀於是歡喜而讚之。
 徹軀千佛示閻浮度盡眾生願未休世出世間開慧
眼慣從苦海泛慈舟汪洋浩瀚濤收息穩汎舶津九
有流堪嘆娑婆真五濁激揚蔑計輓何由悲心宛覆
如天大諸上善人還信不顯發圜通第一義鴉鳴鵲
喿鬧喧頭昭然無隱遍塵剎甘露憑傾沙界周覿面
相看勿擬議洗清凡骨共渠游 
<other>諸方</other>
 分枝列派義何宣共闡宗猷豈小緣祖令全提明玅
用隨機變現體中玄遺蹤斷際難依望掩勝潛奇迴
灑然再焰真燈寒嶠月重光先覺碧潭煙引攜諸子
出三有排斥眾魔超四禪碓觜瓊華知逝水岩頭石
筍聽飛泉剎那心合僧祇後過量智圜古佛前玳瑁
盂傳親嫡嗣苾芻香馥郁金田 
<other>戊戌春至香嚴覲禮宕山師翁有感</other>
 尋源驀地到香嚴正值桃花放更鮮我祖中興大法
<pb n="387"/>
主門庭施設唱三玄 
<other>祝本師奇老和尚五旬</other>
 有山咸拱嶽是水盡朝東世代攸宗陪卓然百丈崧
鉗鎚全殺活振起濟家風權衡玄要訣饒益君臣豐
滂沛群生潤慈雲遍界克嵩呼祝五紀緇素聚千叢
擊香嚴毒鼓聞著悉頭恫邁古金獅子超今海內雄
法王壽者相一喝迅穹窿 
<other>黃龍智本師和尚（覺知上座請）</other>
 道大門庭壁立人無能攀德重聆風契心莫知其數
不假鉗錘渣滓淨盡嘉聲遍界箇阿誰百丈奇然老
古錐 
<other>自贊（智覃首座請）</other>
 曾遭天童密祖痛打令我頓然棒底翻身直下情根
意識無作無功透得黃龍關瞎卻頂門眼脫脫灑灑
絕縱絕跡如鑑受象光非雜壞雜壞蠲便醜妍一齊
分付正智覃唵叭彌𠶒囉哩吽吽蘇嚕 
<other>梁山鑑西堂請</other>
 者真癡獃漢拈一條白棒彼此殊弗分碎衲僧窠窟
恁麼底為人阿誰能信受到斯肯承當許親見渠儂
咄箇老瞎驢付與梁山 
<other>淨極澂西堂請</other>
 我相非矩則描出尤幻式其不幻式者如何加贊得
眉毛罅裏劍光縱橫廬陵米價齊等窿亟觸著慣揮
白棒頭痛癢要伊自己識莫便是林秀野為人處麼
賊賊阿呵呵甚奇特漢水清兮可以恆映月之形明
崆山秀兮可以常挂真之容色更假丹朱寫徒勞費
胸臆不假丹朱何所彰問取西堂澂淨極 
<other>法海清典座請</other>
 這藞苴頻模楷有丰姿無精彩謂會禪古人公案要
待驢年謂知道本地風光不明白在無分曉處露佛
祖爪牙有來由時飽鬼神饑餧從來伎倆只如斯一
字如何加讚乃人生相識貴知音水入水兮清法海 
<other>見若朝西堂請</other>
 這川巴子有時本分接人笑面當慈悲示無作相行
無緣慈有時酷虐淵深苦心含惡毒擊塗毒鼓誅佛
誅祖人情沒秋毫無狀有千萬性氣剛決得人憎瞋
恚發時渾不管只這著子振家風百世見者白拈賊
見若西堂知不知牙爪猙獰力不欺 
<other>空印極侍者請</other>
 這漢一生來不識好與惡空空眼界不分皁與白空
印之手形道環之虛盈空印侍者虛堂張供三十年
後青天激電白日見星為人活計無伎倆真實天童
五世孫 
<other>聯芳</other>
<other>智覃正首座（湖廣安陸人）</other>
 佛祖道元爾以悟山僧今日親分付巍然蒞眾振洪
規塞斷通天魔子路 
<other>武昌府太守筠庵劉居士（盛京順天府宛平籍）</other>
 文經武緯振皇風道合君臣佐國忠格外行權公定
法大雄正續濟綱宗仲尼日月腰間帶佛祖靈符手
內笻弘護覺場猶不倦鷲峰曾囑託流通 
<other>本巳上西堂（四川碧山人）</other>
 箇是西來傑出人識高見遠古為鄰驚群伏眾綱宗
振衲子趍風濟濟臻 
<other>梁山鑑西堂（四川夔州人）</other>
 七穿八穴之心印千緒百頭之玅門不徇人情資作
者大機大用獨為尊 
<other>智威寵蔣居士（江南通州籍）</other>
 ＆unrec;然已得熊峰髓信手打開無盡藏且喜功深悟亦
深世間世出獨為上 
<other>智弘潘居士（江南通州籍副號朴友）</other>
 出群英俊越諸方虎驟龍驤莫敢當把斷玄關施正
令西來祖印更增光 
<pb n="388"/>
<other>敏慧悟侍者（四川酆都人）</other>
 不語須知未遇人西來驗辨扣機親濟宗正脈憑分
付四海垂鉤釣錦鱗 
<other>覺知受書記（四川人）</other>
 獲記西來敷化心玄宗玅達廓雄襟龍驤虎驟頻降
伏從此聲光振道林 
<other>淨極澂西堂（貴州思南人）</other>
 得爾法幢相與扶掃除學解刮肌膚為人直截機如
電福慧雙彰入祖圖 
<other>梅叟卓書記（秦中寧下人）</other>
 全提向上惡鉗鎚尚古風規振此時正法今堪付囑
汝叢林牓樣立雄基 
<other>法海清侍者（湖廣人）</other>
 溈山作用了無疑惟爾上人自主持全放全收意亦
克具摩醯眼那能窺心安如海量空廓互換機鋒敏
捷奇喜有巨鯨來突浪好拈竿線續斯時 
<other>見若朝西堂（湖廣人）</other>
 離相離名絕眾塵一回拈出一回新輝天鑑地邁今
古濟上綱宗爾盛振力在此時作用處老僧分付莫
因循豁開向上之機括垂手廛中接引人 
<other>能極見監院（湖廣人）</other>
 洞明正眼徹根元透脫根元獨自尊肘後斜懸三要
印恢宏祖道耀乾坤 
<other>景隆洪書記（湖廣人）</other>
 七尺一條白蒺棒人天今古為模樣熊峰直令爾親
行是聖是凡難近傍 
<other>法泰弘都寺（四川人）</other>
 心心相印本同源此際汝能接上根萬行莊嚴福慧
備定應四海象龍奔 
<other>印肅信知藏（湖廣人）</other>
 珍重吾徒入此門西來十載契心源如如自住大＆unrec;
覺聲巨灼然宇宙喧 
<other>本權性維那（湖廣人）</other>
 不留朕跡走機輻略露爪牙向近難一道清光輝宇
宙八荒四海任盤桓 
<other>景齊照書記（湖廣人）</other>
 西來法道好扶持掣電之機在蒞時一等令行超格
外與奪縱擒任設施 
<other>寶嚴果上人（四川人）</other>
 西來中毒已多年不二門開選俊賢濟上綱宗親授
手雄雄老衲據中堅 
<other>與如愚平上人（江南人）</other>
 堂堂臨濟下兒孫重按輕提廓頂門此日迎恩開法
席四方龍象雲奔屯 
<other>蓋臣周居士（漢陽籍）</other>
 及第曾經法戰場權衡在手任低昂西來肘後毘盧
印付與晴川英俊郎 
<other>竹叟智上人（四川人）</other>
 迦葉破顏來鷲嶺德山焚鈔嗣龍潭撒開金鎖傳心
印傑出叢林作指南 
<other>佛幻心上人（湖廣人）</other>
 堅侍江南刻錄歸心如杲日晝揚輝相期不憚頻頻
舉脫體雲霞霧露衣何用老僧多指註當機無順亦
無違西來與柄吹毛利有待他年恣設施 
<other>能睿興上人（湖廣人）</other>
 雄峰扭鼻絕思惟豁豁全提更有誰瞥轉當頭那一
著逢人專勸念阿彌 
<other>尼覺妍慧</other>
 赫赫靈光奕古今輝天鑑地勢難禁相承授受親分
付佛祖傳持只此心 
<other>尼法雲相</other>
 心鑑圜明燭大千頭頭法法自光前百思不斷憶能
祖好續末山道脈綿 
<pb n="389"/>
<other>法派</other>
 明最尚宗乘怕然續濟燈光含福慧普法印振南能 
<other>至節示三問</other>
 一陽始生衲子風流徹體如何是徹體風流句 
 萬物滋產總來一眼蓋盡作麼生是一眼蓋盡句 
 包含育養合配乾坤箇裏如何是不涉陰陽句 
秀野林禪師語錄卷第二（終）　　（檇李吳知先敬書禾郡曹文雄繡梓）

<sarticle><article>秀野林禪師語錄卷第三</article></sarticle>
嗣法門人最正等編
<other>繼席襄州黃龍禪寺語錄</other>
康熙庚申歲二月二十三日師於安陸府豐樂鎮西
來禪寺受襄陽府列紳士山主眾檀護暨各剎耆舊
同門昆季本寺監院請於三月十六日進院。
三門廣大法門一道直截信知家裏人自然無內外
拽杖便進。
佛殿法身無為不墮諸數直下會得應緣即現呈坐
具云大眾莫言不見乃展拜。
韋馱殿感應三洲剎那遍阿僧祇行彈指圜寥寥坐
斷魔軍表弘護法門不計年。
先師像前平生沒本據妄談般若罪無涯端的有來
由項上鐵枷先擔取黑豆換人眼睛爭怪得者老漢
追憶老凍濃心肝懸樹頭胸中更有一般毒不肖兒
孫孰敢觸遂拈香作禮。
方丈拈拄杖云新黃龍相席打令看風使帆不惜帶
水拖泥一任諸方笑怪以拄杖卓一卓喝一喝便起
即日眾護法居士等請上堂師至座前拈啟示眾云
此謂之無見頂王三昧甚深微玅法藏言言見諦句
句朝宗諸公應須不作文字解不生紙筆見如此符
合文彩全彰還知端的麼如或未委試聽維那宣讀
宣畢以拄杖指座云看看者寶華王座欄楯階陛天
繒玅寶香光雲網殊勝莊嚴一一皆由諸公多生修
行集聚善根所共成就如是功德今日於一念間齊
顯露了也還見麼遂陞拈香云者瓣香至尊至貴名
超優曇華為蓋為雲葉覆大千界虔爇寶爐端為祝
延
今上皇帝聖躬萬歲萬歲萬萬歲欽願福基等乾坤永
固國運與兩曜增輝八荒歌堯天之化育四海樂舜
日之豐腴復拈云者瓣香補袞仁主鹽梅聖化爇向
爐中奉為滿朝文武闔國公卿道府縣各衙現任列
位尊官伏願常居祿位永作金湯次拈云者瓣香足
見僧賴護法以顯護法賴僧以鳴今日滿諸護法勇
衛協贊嘉謨爇向爐中奉為闔郡紳士在筵檀護列
剎高賢同門昆季本山兩序監院等伏願緇俗同明
正法眼見聞咸發最勝心又拈云者瓣香已在西來
拈出多年今日人天普集不免從頭說破廿載行腳
蹋破芒鞋江南江北受盡風霜曾經數員知識提攜
實乃緇素難明一朝天童會裏幾遭密祖毒棒當下
知歸自吳越抵荊南撞入百丈山中禮見不近人情
老和尚摧折一上痛恨難忘昔年親到者裏印可今
日相承繼主此席茲對人天眾前拈出爇向爐中供
養前住即此山傳臨濟正宗第三十三世先師奇大
和尚用酬法乳斂衣就座智覃門人白椎云法筵龍
象眾當觀第一義師云未白椎之先則無當觀之義
任他五目不能睹四辯莫能通直饒薦得落七落八
且第一義還有知落處底麼出眾與新長老相見智
覃門人問玄風大震獨巍然拄杖撩天接上賢高豎
法幢天地動靈山密旨請師宣師云正法眼藏無古
今般若真燈照天地進云今辰眾大護法一會儼然
恭請和尚上堂說法且道作麼生相為師云相逢自
有知音客何必清風動五天進云龍象駿奔咸鶴望
普施一語利人天師云雷轟電掣風行艸偃進云一
句迥然開祖胄千秋法運喜重新師云也知恁麼讚
<pb n="390"/>
嘆進云從此黃龍光不夜人人徹證續傳燈師云勒
回河北千年運直接曹溪萬派春進云西來大意越
今古百丈宗風遍大千師云好事不如無乃云疊巘
峰巒毓秀泉清溪壑源長凌霄殿閣巍曠龜鑑人天
道場祕密寶藏八字打開具種智者頓然玅達一段
祖父田園界畦四至分曉只要親到一回便見百丈
弘規所以道隨處作主遇緣即宗法隨法行法幢隨
處建立展臨濟三玄戈甲會曹洞五位君臣敲唱雙
行殺活自在拈一莖草穿衲僧鼻孔布縵天網打衝
浪錦鱗拈拄杖一劃云新長老一時掃蕩何故幸逢
堯舜世自合樂無為復舉阿難問迦葉世尊傳金襴
袈裟外別傳何法迦葉召阿難阿難應諾迦葉云倒
卻門前剎竿著後來汾陽昭拈云不問那知五祖戒
云露翠岩芝云千年無影樹今時沒底靴師云掀翻
海嶽求知己為報時流莫浪猜且道與三大老相去
多少如此涇渭得便會得阿難問迦葉荅之意亦乃
爍迦羅心靈然不昧摩醯正眼光照無窮所謂真機
普應大用全提還會麼莫怪從前多意氣他家曾蹋
上頭關結槌云諦觀法王法法王法如是下座（謝辭不錄）。
當晚小參塵劫來事只在目前緇素濟濟燈燭煒煌
百丈山從地而起插劍峰崒立層霄是襄州勝境黃
龍道場殿堂虛敝煙雲蔽虧正法眼藏頭頭顯出玅
明心印處處全彰須知靈利衲僧未舉早能委悉何
煩黃面瞿曇出現於世寧用缺齒老鬍航海西來諸
方尊宿分宗列派各立門庭具驅耕奪食之機摧邪
顯正之用正眼觀來總不消得我此門中別無奇特
只貴明自心見自性聞聲見色色色仍舊穿衣喫飯
日用尋常不必望求勝玅以為自得豈不見古德云
欲識佛祖心須向眾生心行中識取欲識常住不凋
性須向萬物遷更處薦得多少明白多少現成今人
不能洞明蓋是自生知解礙卻本來一段光明山僧
今夜始入此門初相聚首竟不肯說心說性說玅說
玄恐增諸仁知解只將現成一句子覿面拈出令箇
箇自悟自證自家境界且作麼生是現成一句子以
拂子擊禪床三下。
二月二十三日師受襄州眾護法居士請住百丈山
黃龍禪寺於西來禪寺上堂拈帖示眾云兩度三回
推不脫今日依前把不住不是人情之故亦非時節
因緣因甚撞頭磕額豈意因緣會遇只如今日動靜
不以心去來不以象諸仁還知麼黃龍虛法席使者
至再三思昔得法時二紀有餘年豈謂蒞晚景檀護
重相關開函讀來簡叮嚀見楮端符子既已至不問
路行難方撾集眾鼓龍象咸欣歡先師未了底應時
起波瀾敢問諸仁如何是先師未了底待至黃龍方
與諸人道破下座。
佛誕際明習居士請上堂僧問一降皇宮即不問未
出母胎度人已畢時如何師云已降未出俱鈍滯躲
根禪客切須參進云因甚又睹明星悟道師云明眼
人難謾進云十方同聚會個個學無為如何是學無
為師云相識還如不相識進云此是選佛場心空及
第歸如何是心空及第歸師云行不出戶坐不當堂
乃云天上天下行履自由慈愍四生示現閻浮故我
釋迦老人降皇宮出母胎便會指天指地周行七步
目顧四方云天上天下唯吾獨尊如此何等慶快若
非得大自在安能如是然雖逞俊不免傍觀者不肯
所以後來雲門大師道我當時若見一棒打殺與狗
子喫貴圖天下太平也怪雲門不得何故祇為亂眾
生太甚今日正當此際山僧乍主法席茲者際明習
居士揮金辦齋供佛及僧城南一境居士各捐淨財
延仗本堂禪侶諷經禮懺慶佛聖誕山僧陞座無法
可說聊申一偈以應時節乃展拂子云年年春色滿
毘藍堪笑瞿曇入鬧籃纔出母胎揚醜拙便開大口
脫空談韶陽痛恨要捶殺棒下分明絕指南絕指南
<pb n="391"/>
至今一個未相諳試問諸人諳不諳如諳卓爾渾然
無向背西天佛是老瞿曇下座。
開爐結制上堂斯時法鼓纔鳴大家一齊散去可謂
超出古今更擬撒土拋沙不免起模畫樣諸禪德既
到黃龍相從參禪發明生死大事須依山僧行履他
後決不相賺箇箇都要屏息萬緣一心向道追復黃
面老子百丈已前所行頭陀之行是謂家風此之苦
行頭陀教乘備載請自校看雖然今人難齊古人且
請其中行得一半庶使得霑頭陀苦行之少分耳不
可類此時學者總不問著甘為無慚愧人大法驢年
會得只如黃面老子當時饑則統眾持缽入城乞食
歸則各處岩穴之間其後匾檐山和尚唯食橡栗度
日趙州諗和尚三十年不開口問人不雜用心芙蓉
楷禪師不發疏簿不邀化主唯受澹泊又有丹霞然
禪師一生只箇布衲此諸尊宿俱是行頭陀行家風
所以各各魁壘秀出於當時而歷千古之下為世出
世間之所尊諸禪德若憑此苦行行持久之不移不
易到者裏更須知有轉身喝一喝云百丈巖前輕撒
手大千沙界露全身復舉雪峰示眾云三世諸佛向
火燄裏轉大法輪雲門云火燄為三世諸佛說法三
世諸佛立地聽師云雪峰雖則畫蛇添足未免水寒
於冰雲門固爾直截指陳也是承虛接響黃龍今日
結制開爐亦不鑿壞常住地亦不過費常住炭只教
寒時休嫌寂寞冷處卻要溫和若能如是體貼不惟
免撥灰弄火亦且無佛見法見以拂子畫[○@│]◎○相
下座。
上堂寒則普天匝地寒熱則普天匝地熱雖則寒暑
凌奪玅體本無生滅是以彤雲羃羃朔風凜凜當此
之際蠢動含靈森羅萬象乾坤肅靜庶物蕭然於時
衲子放下腰包脫卻芒鞋同居百丈不拘堂內堂外
不容學佛學祖但以十二時中行住坐臥著衣喫飯
運水搬柴磨麵輾米迎來送往主伴交參無功用行
隨緣自在人人本有莫大威光如龍得水似虎靠山
黃龍門下既不容學佛學祖也不圍爐添炭直教箇
箇寒徹骨髓因甚如此冷灰爆出黃金豆卻勝諸方
熱鬨禪。
因事上堂二十餘年玩馬騎今辰卻被驢兒撲一撲
撲倒地無人攙得起卓拄杖云幸賴拄杖子著力撐
住不然直跌倒金剛輪際尚無歇腳處在此時若逢
白牯便須倒退三千里若見狸奴更須別路讓他還
拄杖子道長老長老平日硬糾糾地生按佛祖今日
如何者般委蛇呵呵大笑云拄杖子你卻不知先人
法幢退己讓人也是大丈夫事。
上堂自客歲孟冬暨望之期十方雲集內外雍容同
結制開爐共向無煙火冷灰裏豆爆世界無處簸曲
指數將來看看九十日然雖慎初護末原始要終首
尾一如全無罅縫不參禪道佛法大家共樂無為同
諸人住一冬山僧縱有一言半句盡是家常惱人說
話來朝罷爐諸人或東去西去他時異日莫道黃龍
不為人好。
佛成道日在北楊居士請上堂昔日釋迦世尊睹星
悟道今日西來覿面指出明星令諸人一時悟入遂
拈拄杖呈起云拄杖不是明星佛殿不是明星山門
廚庫不是明星露柱燈籠不是明星森羅萬象不是
明星卉水叢林不是明星祇如釋迦夜睹明星悟道
與現前諸人見山僧拄杖是同是別於此悟得直得
坐斷聖凡窠臼上無攀仰下絕己躬淨裸裸赤灑灑
無依無倚無得無失可謂男兒自有衝天志不向如
來行處行卓拄杖下座。
師繼席黃龍以西來授智覃首座紹席上堂祖脈悠
遠法海汪洋是真正種艸可續其後裔大力量人能
泛波瀾若論曹源巨浪包含深廣若鯤若鯨若蛟若
龍無不從中躍出然不躍則已一躍九萬里程扶搖
<pb n="392"/>
直上扶豎佛祖正宗還他過量人能持過量事過量
人已見過量事行則同行坐則同坐灼爾西來的意
自然上古風規既是權柄在手便合與人雪屈且道
應時及節底句子作麼生舉聻滅卻老鬍種族扶起
千古叢林喝一喝。
佛誕糾首善士何燦然安士俊周文黌李文魁楊大
祥關明皋夏實禛魯國輔等請上堂拈香祝聖竟僧
問佛身無差別充滿於法界充滿法界即不問佛誕
法語請師宣師豎拂子云攢簇不得底進云天人群
生類皆霑此法力師云昔日世尊漏逗今日山僧饒
舌進云將此深心奉塵剎是則名為報佛恩師云一
言已出駟馬難追乃展拂子云玉麈高揮為舉揚分
明佛面露堂堂今朝對眾難收拾眼上依前雙簇長
諸人於此薦得則見今日吾佛立地處設或未委更
為指陳故我釋迦老子啟基刱業開方便門原為一
大事因緣出現於世愍三界火宅焚傷悲四類欲流
永鶩遂爾離兜率降迦維淨梵國王為其父摩耶夫
人為其母以茲證真常玅體運無作神通慈濟無方
度諸含識正所謂淨法界身本無出沒大悲願力示
現受生正法眼藏涅槃玅心實相無相微玅大法直
截吐露分付了也釋迦老子本命元辰亦乃諸人本
來面目覿體無私縱橫自適且不負眾善士年年打
破慳囊運出家珍詣西來禪林禮梁皇寶懺慶至尊
牟尼所謂一念欣喜心能滅河沙罪果報福德因生
生無棄背人天法界中諸佛同歡會還委悉麼明心
須讓英靈漢成佛還他過量人復舉世尊初生一手
指天一手指地周行七步目顧四方云天上天下唯
吾獨尊後雲門出來道我當時若見一棒打殺與狗
子喫貴圖天下太平師云世尊可謂龍袖拂開全體
現雲門真乃象王行處絕狐蹤雖然如是一隊漢遞
相脫空二俱不了還有撿點得出底麼如無山僧不
免別咎休去也還知落處麼世尊不解覆藏惹得雲
門眼熱祇如今日應時慶祝一句作麼生道九龍灌
沐自招得難洗今朝一面羞卓拄杖下座。
開之甯居士建千佛懺請陞座根原悟徹見全修祖
意明明百艸頭隨處施為能脫略入流終不肯隨流
舉世尊問波斯匿王云汝以何相觀佛王云觀身實
相觀佛亦然觀佛亦然觀法亦然法界眾生界根根
塵塵一切清淨師召眾云欲識佛大寂滅相諸人但
盡攀緣於此薦得一切心即佛心一切相即佛相一
切法即佛法一切語即佛語心也相也法也語也且
道一也二也同也別也不見道二由一有一亦莫守
一心不生萬法無咎蓋山僧往歲甲午卓錫普門丙
申遷住西來而開之居士兩處饋供綿遠不絕壬寅。
佛成道日夫婦同到西來求受菩薩大戒越今辛酉
廿有六載抑此信心堅固夙有善種今冬特延禪侶
就家熏禮梁皇法懺仍請山僧陞座舉揚般若且般
若如何舉揚不免倩拄杖子為諸公通個消息遂拈
拄杖卓一卓云孜孜竭力道心濃懺法功能豈易窮
今日親蒙千佛記信知男女體元同祇如善人家庭
營齋禮懺祈福延生聻復呈拄杖云揭示盡兮又何
說壽嶽高兮福更洪下座。
德明劉居士六袟禮懺請上堂冉冉流光速季冬將
歲暮朔風臨古幹共唱無生曲句句非別詞單談本
面目還識本面目麼於此薦得坐臥經行任所之雙
親罔極已酬足亦知自家壽量等虛空不落人間花
甲數是以特至西來辦供禮千佛法懺仍請山僧上
堂為眾舉揚此事既然如是豈可囊藏乃豎拂子云
看看箇裏會得釋迦不先彌勒不後迥超那畔獨脫
今時無分凡聖奚論人天祇如用益福齡超出壽量
一句作麼生道不萌枝上春秋古無影林中日月長
下座。
儀真縣芮門汪氏實瑛請陞座乃云斯一段大事不
<pb n="393"/>
分男女只貴痛切信得及底向未舉已前一肩擔荷
若是思量了無交涉豈不見趙州諗禪師問南泉和
尚云如何是道泉云平常心是道州云還假趣向也
無泉云擬向即乖州云不擬爭知是道泉云道不屬
知不屬不知知是妄覺不知是無記若直達不疑之
道如太虛空廓然蕩豁詎可強是非耶古德將心一
時吐露了也以拄杖呈起云見麼有眼同見擊香几
云聞麼有耳同聞既同見同聞無儻無偏所謂無邊
剎境自他不隔於毫端十世古今始終不離於當念
行住坐臥自然虛而靈寂而玅三世十方空蕩蕩無
佛無祖無眾生山僧與居士恁麼道也是無風波浪
生。
除夕是年三月復往吳郡檇李挂錫資勝禪林刊錄
畢旋至漢鎮大悲禪院訪白雲老宿恰值歲杪承道
愛堅留過歲設齋請小參山野推脫不得不免應個
時節揮拂子云不是心不是佛不是物是個甚麼良
久云千聖仰之莫及萬靈覷窺無門威音王前淨裸
裸赤灑灑威音王後風凜凜峭巍巍臨濟喝下承當
了沒交涉德山棒頭取證且過一邊直饒總不恁麼
終非俊敏所以道我若真正舉揚法堂前直得艸深
一丈事不獲已向諸禪德道盡大地是個解脫門盡
大地是個光明藏盡大地是個金剛眼若作恁麼會
悉唎悉唎不作恁麼會蘇盧蘇盧恁麼不恁麼總拈
卻悉唎蘇盧蘇盧悉唎截斷三路葛藤放下舊年曆
日管取百城春暖四海浪息還委悉麼一歲今宵盡
來朝正月一。
中秋晚參嵒桂飄香梧桐葉落體露金風應時及節
明明百艸頭物物西來意直下一見一切見一聞一
切聞一了一切了一證一切證方知心外無法法外
無心心外無法正如中秋一月溥現一切水法外無
心一切水月二月攝今者月天上人年登半百虔辦
香華燈燭珍饈玅供仗延禪德熏禮千佛寶懺仍設
嚫齋普供大眾公願已滿壽福無盡且應時及節高
低溥印一句作麼生道夜靜江涵千顆玉清光遙散
萬龕燈。
結冬制晚參鬧＆CB21429;＆CB21429;處有鬧＆CB21429;＆CB21429;處的佛法靜悄悄
處有靜悄悄處的佛法若是鬧＆CB21429;＆CB21429;處依舊靜悄悄
少有些子氣息若是靜悄悄處依然鬧＆CB21429;＆CB21429;底可謂
太殺辜恩若向這裏擔當得去不遣悟迷親證無餘
所以道萬法是心光諸緣惟性曉本無迷悟人只要
今時了敢問諸人如何是了底一著子卓拄杖云千
山勢到嶽邊止萬派聲歸海上消。
為心海月海玄機剃度小參揮拂子云一二三四四
三二一全體脫塵埃自心莫放逸能為大丈夫頂眼
明如日火裏發青蓮山岡出白璧佛祖盡欣歡怨魔
悉悚慄好記取勿忘失復揮拂子云若向這裏親薦
得從今不是等閒人。
除夕時窮日窮月窮年窮三十六旬窮過了東村王
老夜燒錢西來並無一物應箇時節豎起拄杖云祇
者個無窮無盡歷劫經年經月經日經時隨分應用
總不涉蔓相牽遂靠拄杖云歷劫得來赤骨立乃展
手云拍雙空手接新年。
<other>法語</other>
為楊門高氏法名實潔老孺人對靈法語撝拂子云
山僧對靈吐露全無一字聊且應時及節只得暫為
指注且作麼生指注自己一點靈明之性覿體與三
世諸佛平等從來無去無來無生無死真光廓然洞
照萬象高氏孺人六十八年前全體恁麼來金雞抱
子離青嶂彩鳳銜花下碧霄六十八年後全體恁麼
去水底泥牛銜月走雲中木馬逐風嘶高老孺人還
委悉麼此是西方安樂國從來本性即彌陀。
越宗禪人辦齋供眾請法語古人道理障難除情塵
易遣殊不知盡十方世界空索索地求一法可當前
<pb n="394"/>
了不可得有甚麼理障可除情塵可遣雖然言中有
響舌裏藏鋒切忌佛殿上廊廡下撞著露柱復舉法
眼和尚偈云見山不是山見水何曾別山河及大地
總是一輪月法眼恁麼道西來則不然見山是山見
水是水到處走來不似家裏。
<other>偈</other>
<other>壽武昌太守筠菴劉護法大誕（諱餘霖法名實超號遠公）</other>
 不負靈峰曾記莂如今握手樂無生仁風溥扇楚山
淨雅德弘傳天下聲邇對南嶟稱壽酒遐瞻北闕感
恩榮欣膺軒冕當清代莫惜賢勞荅聖明 
<other>贈江南通州天與蔣護法（諱時泰法名實寵號智威）</other>
 天命寰區榮耀遷高居顯宦政聲傳名山古宿曾親
覲疏爵潔修果益堅道契神交能一默緒言過辱爽
談禪臨行麤箑引新句護法深心甚藹然 
<other>贈江南通州夢齋潘居士（諱銳法名實宣號智弘）</other>
 時人不識但聞名渠是江南丹鳳鳴捷出搢紳捐富
貴頓開心地證無生深抽禪髓廓宗眼著揭修途保
障城泉石光輝承願力灼然高照亙天明 
<other>癸卯除夕作奉居智党元戎</other>
 歲交溢座笑言雷喬木嚶鳴煖色回短燭紅光今夕
意觚稜白釂古人該華懸近圃春堪摘高榭護蘭風
正開應節市廛喧爆竹賢良俊傑奮雄才 
<other>居智党居士命贈鍾祥縣星賓程邑侯</other>
 頌聲德望崇千仞政化仁風定一方惠遠民懷真父
母蒼生今古頭甘棠 
<other>示明宇張居士</other>
 松梢微月夜初懸皎皎清光寥廓然大抵人生難共
會獲團圜處且團圜 
<other>寄泰徵汪文學</other>
 一翳在眥華亂墜相逢狹路難迴避天然佛性事誰
明日用纖毫不費力 
<other>次酬襄州芑田方居士韻</other>
 野衲何人媿不禪道存顏巷意幽玄乘因王化垂千
古且把新詩樂性鉛 
<other>丁巳春會稽圜照沈居士前以佳章見貺余愧
不敏敢不敬裁俚言以和兼五旬之祝</other>
 微樽並祝南山齊日暖風和奇卉萋物物拈來信可
達胸中無悟亦無迷 
<other>示文盛嚴居士</other>
 心光虛映絕偏圜物物頭頭本寂然鳥跡空中無倚
靠幾行鴻雁落霜天 
<other>示郡山敖居士</other>
 合眼開眸重露布雙明一句無差互於中切莫更騰
疑法法頭頭絕去住 
<other>壬戌春漢陽藎臣周護法至方丈索偈遂贈之</other>
 威音那畔箇消息顯露明明在即今儒釋傳持敷正
化雅為符合卻堪任 
<other>贈江南儀真汪護法君耀居士</other>
 居士身而佛祖心雙彰兩相護叢林信由福慧多生
種受囑靈山箴古今 
<other>贈羽聖芮居士</other>
 紹來曠劫好家門自得吾真萬累諼一箇閑人天地
內般般繼嗣有兒孫 
<other>祝穎石上座六旬</other>
 威音那畔菩提種傑出須彌勢獨聳眾曜潛暉杲日
懸緇素濟祝大椿年大椿年劫矸不能比勁堅 
<other>贈罕拙上座浙歸</other>
 南方參遍罷行腳心眼圜明觸處廓寸步寧虧達本
源灼然放出翀霄鶴 
<other>示純然禪人</other>
 物我同源佛祖機古今不易絕依俙堂皇迥迥坐聲
色惟爾純乎獨振威 
<other>宜城怕源鄭居士受戒求偈</other>
<pb n="395"/>
 分明非戒亦非心平地不栽荊棘林法解勿存塵自
盡妄情暫動業還深四禪畢竟無成壞十世何嘗有
古今遏下威光再為說杜康臺子是知音 
<other>贈智覃首座</other>
 金毛獅子解翻身驚倒閻浮主地神彈壓叢林新氣
象不施一喝主賓分 
<other>贈指凡法姪</other>
 道人胸次機輪活腦後常輝萬里光空劫已前一段
事先賢猶待替宣揚 
<other>祝法海西堂五袟</other>
 熏風感萬物雨露發新條瑞應端陽節願乘華柳朝
無瑕仁實玉有美佛能超天命蕤賓月相呈景趣高 
<other>示敏慧悟書記</other>
 躍出威音無措足門庭超絕聖凡路世間世出越群
儔卓卓巍巍全面目 
<other>祝月天都監五袟</other>
 丹桂飄香正此辰月華生彩現全身拓來山色可行
樂捩轉秋光玅入神撥境只因心未了忘緣常與道
相親難將甲子匹空狀今古何曾有二人 
<other>贈密宗監院</other>
 監院多年為法門一毛頭上立乾坤直心忠膽眾魔
畏白牯狸奴歎善哉 
<other>示智宗維那</other>
 誰問宗通與說通懷奇大有古人風金槌颺下無諸
佛正合全肩荷此宗 
<other>示聯宗書記</other>
 參禪宜早慎斯時錯過光陰懊悔遲當下洞明佛祖
心堂堂出格丈夫兒 
<other>示尼覺妍禪人</other>
 覺齊佛祖太巍巍妍淨智圜逞玅機聖解凡情俱泯
釋頭頭自合契玄微 
<other>示尼心海禪人</other>
 諸佛難窮淺與深古今錯喚是滄溟無形無相無名
字列祖傳持只此心 
<other>示尼月海禪人</other>
 蟾蜍飛浴渤澥中乾坤一箇水晶宮直教光境俱忘
卻親到末山見始終 
<other>贈嘉禾雲衢趙居士</other>
 浩浩彌陀不斷聲令人聞徹耳根清跏趺坐落松間
月祖意明明一道行 
<other>秋熱偶拈寄嘉禾斌政吳居士</other>
 西林南畝正生禾已過伏天熱更多執扇烹茶消睡
悶炎烝應待雨滂沱 
<other>祝在北楊居士八袟</other>
 玅心常住脫根塵鶴筭年花豈足臻唯此一機超那
畔頭頭顯露劫前春 
<other>示開之甯居士</other>
 無位真人面目全見聞知覺照虛然若能解唱龐家
曲箇事明明蓋代傳 
<other>示鳳鳴安居士</other>
 拶破機先那一關是非情盡不為難瞿曇四十九年
囑阿彌陀佛坐舌端 
<other>示慧明安居士</other>
 無喜無嗔面目足秖緣善性根深固翹勤披奉鬱多
羅日日行持自愛護 
<other>示元法劉居士</other>
 寒月夜深兩不雙光吞宇宙印千江古今無箇解稱
賞整歲長然上矮窗 
<other>示篤揚楊居士</other>
 俯仰周旋皆祖意笑譚怒罵理非常須然應用無多
子也要當人自發揚 
<other>示尼月音禪人</other>
 即心即佛難描畫非佛非心聖不傳了取平常心是
<pb n="396"/>
道饑時喫飯困來眠 
<other>示尼慈慧禪人</other>
 玅心純粹絕修為日用頭頭自主持活脫一機無限
意咄哉好繼末山尼 
<other>贈南召迎恩慧聞都監</other>
 迎恩何處不名聞獅子林中無獸群天地絕言能善
慧上人素志可同雲 
<other>贈慧明監寺</other>
 參禪課佛要精勤便是出塵離苦津一念純真萬慮
息頓超直下見當人 
<other>贈慧光副寺</other>
 單刀直入莫因循斬卻目前機境垠坐致太平無箇
事任君在處擬相親 
<other>示心銘副寺</other>
 秋風秋雨起雲堆獨坐寒窗心似灰祖席寥寥為誰
囑望渠日作棟梁材 
<other>示密印知客</other>
 頭頭融會本通達放去收來在汝邊此際期渠成法
器嘉聲傳遞百千年 
<other>贈自修禪德</other>
 絕學本來超對待無為何用更商量自能坐斷聲前
路高揭輝騰腦後光 
<other>贈雙泉李居士</other>
 是偈纔拈分萬象不同摩竭掩重門無生自證無生
理正眼豁開見本根 
<other>示睿宗法徒</other>
 能所淨盡空廓曠揭開自己光明藏膺中瓊睿活神
機超佛越祖大力量 
<other>示覺宗法徒</other>
 豈比尋常世俗情師資緣會信非輕遵依佛祖毘尼
戒覺樹華開道果成 
<other>示淨意知客</other>
 一毫端上識根源靈鷲拈華今古尊迦葉破顏失正
眼兒孫喚作破沙盆 
<other>示空印侍者</other>
 西來中毒不參禪苦侍巾瓶已有年信腳蹋翻華藏
海寥寥坐斷言思讂 
<other>示玄機書記</other>
 歷代傳持只此心洞然無古亦無今拈華微笑靈山
記烈燄分芳繼祖燈 
<other>示懋蕃侍者</other>
 靈山拈華露消息百萬人天明不得一笑開顏精識
精嘉聲重振白眉力 
<other>示越宗禪人</other>
 弘機深密難窺測只在尋常日用中見色聞聲仍舊
去自然越格亦超宗 
<other>示義宗監院</other>
 參禪該古亦該今密密窮之似海深體露十虛圜滿
色奇華秀麗豔春林 
<other>示耀宗禪人</other>
 東風拂拂乾坤橐處處園林華亂萼樓子情忘一曲
中靈雲疑破逞家擴 
<other>示成然禪人</other>
 春雲片片自飛高舉目遙看徹碧霄千古清風彌浩
浩天然竭世虛閒包 
<other>示空微禪人</other>
 參禪求勝不相應勝乃修羅魔子心聲色叢中如薦
得獨超物外箇知音 
<other>示心宗副寺</other>
 即心即佛絕纖埃卓爾無依擘不開惟此一機自受
用閒忙動靜獨徘徊 
<other>示卓宗營辦</other>
 坐斷自家真淨土釋迦老子亦非佛南無稽首麻三
<pb n="397"/>
斤缺齒老鬍不是祖不是祖半夜日輪正卓午 
<other>示玄庵禪人</other>
 知身是幻若浮漚世諦從教直下休以戒攝心期早
悟寰中獨步更無儔 
<other>示佛隱侍者</other>
 六根不動絕前塵彼我無差本自真豈用安名與立
號十方世界法王身 
<other>示彥宗禪人</other>
 不欺之力用非常一句南無百念忘動靜閒忙端的
旨阿彌陀佛放毫光 
<other>示尼乘蓮禪人</other>
 塵勞頓脫入空門皤髮剃除出世尊坐臥經行時念
佛雙親罔極盡酬恩 
<other>示清奇禪人</other>
 波波終日為誰忙識得忙底道益昌始信當人一段
事心期遠大貴怕長 
<other>侍陳琳侍者</other>
 報云扇破索犀牛潦倒鹽官非善謀言下當機吞佛
祖越山吳水不空遊不空遊牙爪深藏輕不露通身
隱遯一峰頭 
<other>示古龍禪人</other>
 疊玅重玄豈易窮只須晝夜痛施功一朝覷見本來
面能繼法泰道脈隆 
<other>示慈容禪人</other>
 西來消息與誰通旛動竿頭不是風能所量忘知見
泯扶桑夜半日輪紅 
<other>示怕照侍者</other>
 自心是佛少承當剎剎塵塵放寶光見得分明真古
佛寒來向火熱乘涼 
<other>示道妍侍者</other>
 卻將消息與渠通擊碎玄關那一重直截更無些蓋
覆同中有異異中同 
<other>示淳朴禪人</other>
 今日親承古佛衣箇中須薦祖師機沒絃琴上宮商
別不在陽春和者稀 
<other>示慧融禪人</other>
 誰謂拈華是別傳西來敢道總非禪吾宗直指無知
解楊柳絲絲盡帶煙 
<other>示月光禪人</other>
 饑食渴飯困來眠日用頭頭自顯然半夜陽烏出海
閜也非佛法也非禪 
<other>示淨慧禪人</other>
 本然清淨慧弘明植竹薅雲了幻情好箇為人消息
子朝朝林下樂生平 
<other>示道勤禪人</other>
 念到心空佛亦忘更無餘事可思量東風陣陣催花
柳紅日暉暉照竹房 
<other>示謐愷侍者</other>
 禪須必參道須學不是現成非造作儻順語言解未
忘胸中何得超群略直下衝開萬仞崖頭頭拶入毘
盧閣始知物物全彰頭頭獨脫法法不融而自融事
事不擴而自擴汝今無求我無語列祖傳來此心箇
此心箇南山起雲雨北山瞥向人前恣卓塋 
<other>示法平禪人</other>
 馬廄牛欄正覺場更於何處覓西方潦倒誑人剛指
注明明好肉上剜瘡 
<other>示法幢禪人</other>
 原夢度茶無指趣一聲啼鳥入雲端仰山別有超群
處不被溈山苦熱謾 
<other>示玉明黃佛子</other>
 善法堂前一片地莫教荒卻變桑田耕翻便把靈苗
種子實香飄播在先 
<other>示美之王佛子</other>
<pb n="398"/>
 善人行善終身美有問誰為樂善旨一念平懷自坦
然菩提解脫心無比 
<other>示克生劉佛子</other>
 時中一句彌陀佛當下能消歷劫愆念到心空佛亦
寂何如浮世獨渠賢 
<other>示余佛子</other>
 兩目昏華光不夜耳根圜聽髮鬅鬠腳跟點地步真
實也與從前較不增 
<other>雜著</other>
<other>齋榜</other>
襄州百丈山黃龍禪寺閎恢佛祖門庭具備叢林禮
樂管取聖凡同聚出乎爾返乎爾宗風遍布於諸方
從教福慧雙修行亦禪坐亦禪功果頓超於十地晨
朝摶香積齋日午打龍宮供大開門戶誰管船來陸
來高豎法幢任他風動旛動俾衲子悟禪悅法喜之
機祈施主衍富壽康寧之福廣慧心而酬信施興國
祚以祝
皇圖。
<other>戒殺放生念佛文</other>
靈蠢萬殊所感之身有貴有賤有富有貧福業雜糅
捨此趣彼曠劫迨今歷試諸難正如轆轤圜旋不息
流轉六道三途繇是觀之莫不由疇昔自作也凡人
生天地間孰不承父母遺體然曰身體髮膚受之父
母至於蜎飛蠕動異類含生咸稟陰陽氣以生成且
世間人則曰天生以養人遂充其口腹於是燔炙烹
炰以為快事殊不知世間至重者生命最慘者殺傷
螻蟻蟣虱尚爾避死貪生此等之卑皆因惡業所弊
受此微劣之軀惜哉肆其吞噬之謀若此能推己畏
死之心而及物安肯其吞噬如是之切邪眾生迷昧
何乃罠于山罭于淵百計多方搜羅掩取使其魂飛
膽落母子離散羽毛鱗甲均同佛性形異貌別痛癢
相關或囚籠檻如居囹圄或逼刀砧快鋒剮＆CB21435;一頤
指百命俱傾諧舉脣群孳絕滅季世殘忍已甚＆CB21426;殺
蕃多倚我強欺彼弱啗他肉補己身友戚親朋同牽
六趣夫妻子女共結輪迴冤親聚首黑白難分永劫
流連作者自受此則理恐非宜其心安忍人必將思
過去已作之因則現生定受已作之果所以由今以
驗昔因往以知來由今以驗昔則知定業之不化因
往以知來則知定果而莫逃作如是因受如是果因
果分明昭乎耳目焉不矍然起懼未來生死冥然無
涯乎惜哉俗習深滋距劫怪世歲節春秋以之祀祖
母難誕辰饔飧以之燕賓晨暮飯脯葷腸自為恣飽
不思三途惡報悠長果因明然不爽能令生生互相
賊害冤對相仇如形影相似不可移易也殺生之禍
莫此為甚不可不恐怖哉嗟乎數十年來乖氛續興
兵兇＆CB21171;更刀劍臨身迴避無地群寇之殛現見尸橫
遍野白骨盈岡咸斯殺業釁為之致也繇是昦天垂
矜先聖行睿釋網著於成湯天子埋骨興於文王聖
人壽禪師慈風未泯贖鱗虫而得度蓮大師悲心由
在鑿窪池被物蠢以全生孫真人遺寵猶存救龍子
而傳方沙彌易短命為長年一活蟻也書生改卑名
為上第一放龜也孔愉微職而封侯毛寶臨危而脫
難酒匠拯已溺之蠅死形而復穌廚婢捨將烹之鱉
痼疾而痊瘉俾居水族者游潛泳沫處林澤者跳躍
飛翔獲驗全生之樂自得性中之天放生之效事非
無徵施皆有報昭然如此普願仁人隨所見物恤念
生靈物我一體發慈悲心共相勸勉開解脫門好生
植福捐己之財行方便事予具言至此諒同志者目
擊於心或恩周多命而莫積陰功多福聚於今生若
惠及一蟲而利益寧尟餘慶逮于他世苟能慈心接
物更加稱念佛名彌陀古佛當體輝彰唯斯念佛法
門超脫業障苦海均資九有拔利四生當知揭顯戒
殺放生念佛功德最勝者也請各直下承當。
<pb n="399"/>
<other>回蜀省親傳</other>
前佛應化不誕虛空然有父母宗屬生氏令人歷傳
可考蓋吾人之有親猶水之有源木之有根所從來
者也吾宗之著止周宣王之代支分派別散之六合
抑從來亦遼矣又何知焉所審高祖曾祖居蜀成都
資縣吾祖所生惟先君先君生二人余其次也而先
君治生最專慎教兒極嚴謹余七歲始入館至十齡
時遇佘酋叛亂一日父諭之曰殺戮之刑何以相遠
予即求出塵先君吾母即命出家及攝衣從師剃落
未逮一載先君以吾母囑長兄事之亦從佛薙髮如
是空門者踰十二年哀哀先君不幸先朝癸酉以疾
而終先君生于萬曆二十一年癸巳十月初五日歿
於崇禎六年三月十二日也余選日茶毘建塔於富
順縣瓦宅舖九龍寺之南山（舊額五龍廟明季時鄉紳諱麟號瀛仙周老先
生改為九能寺）守塔一載參學心切奮志南詢自離故鄉三
十有五祀未始不欲南還塔隴修法為父之冥贊會
其世之亂猶未果念嗚呼余何能述先君聊記大概
用以想見其音容耳吾母成我之道未酬自於懷之
育之不計其劬勞之恩吾母事先君以先君不治家
捐愛出塵吾長兄年幼吾母持家拮据勞苦余兒童
出家又何知哉自今思之先君吾母之德實同天無
際海無涯雖釋子割愛而形生大本孰可忘之吾母
雖則有兄奉養而不能躬行定省之事執兼且道力
弗充莫克致父母宗親於安養之上品仰觀大覺世
尊成道之初說法於靈鷲山中父皇成道於當時又
說法於忉利天宮聖母直下證無生忍聖人可謂與
人道大合也慕諸勝軌目犍連運神力破嶽府之深
扃拔母罪而直出泥犁黃蘗隔江投火母獲生天感
聞其謝子之聲於雲旆之端倪睦州師編蒲呼母母
亦悟道恭行以籃輿負母至於竟老六祖始鬻薪以
養其母將登黃梅從師患無以為母贍殆欲為傭以
取資及得法南還而其母已歾慨不得以道見之東
震法幢賴獦獠漢健身揚名至今存焉遂寺其家以
善之終亦歸于此也故葉落歸根能祖道人也詎測
量其異德猶示人而遺其本也然而諸名德不忘其
親於聖人之意得之矣且二十餘年鄉邑嬰於大亂
未知吾母若存若歿先父塔廬得不為其剽難猝暴
乎瞻之望之漣然泣下今年會事益有所感是可以
省吾親安吾親遂旋里之舉故著是說發明吾佛列
祖大孝之密意奧理耳時大清康熙六年丁未仲秋
十二日歸覲生事死祭孝斯在矣。
挂鐘板師呈板云鉗錘佛祖號令人天今日懸堂前
通身無向背於此薦得金鐘恆說無生法玉板常鳴
劫外音遂擊板云若將耳聽終難會眼處聞聲方始
親。
挂火板觀音入理門衲子莫蹉跎擊板云分明舉似
絕淆訛逐色尋聲已錯過。
開梆形聲未先曠默以何準簨橫崇臺善存而殊應
舉椎云椎下無私聲前不讓隨擊梆云直下洪音施
正令衲僧莫不共徜徉。
安監齋手中鉞斧護身符凜凜威風見也無化供察
齋忙不徹叢林擁衛助香廚。
<other>佛事</other>
為天童密雲悟老和尚忌日設供拈香指幀云堂堂
覿面覿面堂堂於一毛端智遍法界為甚麼古德道
覿面相逢堂堂不見舉坐具召眾云還知西來落處
麼昔曾親喫棒至今痛不已然雖如是一段苦屈不
得不說破良久以香爇爐云天童佛法無多面目分
明見麼遂率眾展拜。
香嚴宕山遠師翁訃音至挂幀云先師翁慈容窺覷
有繇遽聞遷化吁嗟涕淋法門不幸痛傷莫量翁昔
繼濟宗銘今示真歸告且喜自始至末從初到終一
期事畢真善知識西來忝為法孫誠謂青出於藍今
<pb n="400"/>
日不免設一分供點一盃茶爇一瓣香熏禰鼻孔召
眾云還見香嚴老古錐麼復指幀云虔修薄供惟翁
鑒三片旃檀三度熏遂燒香上供展拜。
香嚴遠師翁週忌拈香云親翁三番覿面難睹離翁
一載難睹覿面今朝狹路相逢難為迴避誠欲撮土
為香不免傍觀者哂舉起香云大眾若道是香也觸
了非香也背了畢竟如何咦便燒。
暮春宕師翁諱日拈香云昔年今日生幸值春深山
色織昔年今日滅雨泣山花紅似火生滅去來卓然
超絕時節分明面目現成良久云常憶江南三月裏
鷓鴣啼處百華香。
丁未秋回川為先君在天定公掃塔云河山閱歷數
千里無縫塔前覓父容誰曉先君真面目兒孫顯露
日用中遂插香上供作禮。
為佛會菴懸鐘洪爐鞴內越翻身偉器成來世所珍
鳴鐘三下云音震乾坤惠號令喚回多少夢迷人。
黃龍奇然智先老和尚訃音至挂幀舉哀云百丈峰
前古法幢全提唱道久非常抽身鬧裏獨歸去海涸
山崩五內傷雖然如是正似昔年大庾嶺頭笑卻成
哭今日西來門下哭卻成笑何也豈不聞古宿有云
喫泉水貴地脈且要正眼流通宗風不墜可謂於時
法幢摧而未摧法梁折而未折法河乾而未乾法眼
滅而未滅諸人若能如是會奚用哭蒼天祇如通信
一句又如何道祖月凌空圜勝智何山松柏不青青
遂拈香作禮九拜。
先老和尚一周上供指幀云此是黃龍堂上先師奇
老和尚一生孤硬不近人情底面目不肖明林昔遭
鈍置今日故無三轉語諸人薦麼設或躊躇再為注
腳舉僧問巴陵鑑禪師云如何是提婆宗陵云銀碗
裏盛雪如何是吹毛劍云珊瑚枝枝撐著月祖意教
意是同是別云雞寒上樹鴨寒下水後雲門聞云老
僧百年後只將此三轉語供養老僧足矣遂驀顧左
石云即今素拙兒一語也無且作麼生報答作女人
拜乃上香上供作禮。
先老和尚諱日上供拈香云東君行正令及節遍閻
浮梅闢花燦爛馨香子實稠者是老漢鼻孔分明覿
面昂藏即今還有知老凍濃本命元辰底麼良久云
兒孫已普傳天下壽量無窮不計秋遂插香率眾禮
拜。
先老和尚三周對塔上供百丈山頭擒虎兕漢江波
上釣鯨鼇口吞佛祖絕同類眼蓋乾坤獨據高前年
二月初三那伽定今歲三周慧辨豪驀豎拂子召眾
云看看先師從定而起在拂子上放紫金光說微妙
法頓令人天親獲記莂還見麼還聞麼於此見得聞
得慧日高懸法雲彌布箇裏玄要掀翻主賓不立淨
裸裸無內外孤卓卓亙古今所以徹骨徹髓血脈貫
通透頂透底乾坤獨露綿綿不漏器器相傳不肖秀
上座親為諸仁點出作將來眼拈起香云有來由無
巴壁沒興相逢黃龍寺拾得底無頭無尾無眼耳鼻
舌身意復舉起香云若是一片旃檀香嗅著全無香
氣今日外揚家醜明人不作暗事便燒。
為一真大師起龕有佛處不肯住覺華拂拂面門開
無佛處徑走過踏碎雲山俱腳底自不夜行天明已
到遂拽杖引之。
入塔拓起骨云盡十方世界是箇金剛正體是箇無
縫塔門到者裏出亦無礙入亦無礙遂進骨云無縫
塔中開正眼普門千古鎮常存。
安陸太音庵法孫普德普續請為印文師祖起龕心
地坦然性光皎潔又安得有去來徑之可分有生死
相之可別然則如此理絕千差事無一向且道起龕
一句又作麼生這條鼻直通霄路輕然移步往西方
下火師至龕前把炬云平生機用今朝盡辭世茶毗
正此時劫火洞然凜凜發通身觸著光煒熙攛火炬
<pb n="401"/>
云欲問印公安樂土西方端坐寶蓮池。
入塔火滅煙消會見稀無生面目沒倚依頓辭人世
隱形外脫體巍然對落暉恭惟老耆宿印公覺靈七
十六年前始於郢地生生而無生相七十六年後終
於郢城去去而無去跡正所謂無始來生死交謝而
靡移亙古今寒暑迭遷而不易今既非去昔亦豈來
迥超三際獨脫今時所以住閻浮七十六年實性孤
高胸懷安靜現前兒孫蟄蟄法眷繩繩續焰聯綿分
枝列派今日化緣已畢頓歸安養祇如應時應節作
麼生是退藏於密遂下襯云烈焰堆中煆過無縫塔
裏安身。
香嚴師翁塔前上供拈香云燈傳臨濟不容擬議掀
翻窠臼直截為人六坐道場慣用圜機且道黃龍法
孫明林今日到這裏向甚處相見師翁聻遂作○相
云一塔巍然千古秀日月長明不夜燈禮拜退。
安陸北關外白衣庵穎石轉石崑石衡石禪德請悼
先師潤慈德公上座對靈云點點荷錢池畔綠枝枝
榴火檻邊紅當陽薦得真消息直往西方剎土中恭
惟潤公覺靈棄常郡旺族入瞿曇氏門出處非凡安
身得地始於太音教院肆志法義然後住持北關外
白衣庵三十餘載使殿閣鼎新山門壯觀佛像嚴飾
器具周全可謂光前耀後正好應緣行化何期彼岸
先登復祭云嗚呼公之為人兮識見高明公之處世
兮胸懷特達公之齒德兮尊乎高上公之戒珠兮淨
爾無塵公之法眷兮派衍賡後真一世之偉仁兮後
昆之良範詎料忽唱滅兮令人淚出痛腸嗚呼岸柳
依依兮亭花簇簇即境明心兮了無回互吾今告公
真言兮確實還鄉這邊那邊兮形諱聲揚勒文致祭
兮介師盛德香茗薄奠兮揭徒寸心生死幻化兮寂
滅為樂靈其不昧兮倏爾來歆。
起龕公滅亦速合徹玄微體絕依倚徐行獨步然雖
如是且起龕一句作麼生道程途俱不歷頃刻到西
方以杖擊龕引之而行。
入塔無來無去千古音容常在不生不滅本來面目
恆存下龕云坐斷涅槃城端踞無縫塔代代子孫賢
栴檀樹無雜。
為古蘭和尚塔前設供佛祖出世應緣行化度生事
畢返本還源法兄古蘭和尚生緣西川與吾同門道
眼洞明靈機廓徹前年繼先師法席正欲高踞猊座
播揚宗教豈謂化緣已竟辭眾說偈而逝今日法弟
紹席別無所敬香焚三炷茗斟一甌略伸道義格鑒
微情遂插香拜。
悼南召迎恩映昧和尚轉無上法輪於鹿鳴為人曾
不憚敷揚如日當午罄無側影提毘盧正印於迎恩
揭翻佛祖開玄路如風吹水自然成紋鎔凡鍛聖只
在剎那出死超生如同游戲大眾還知喜法弟用處
麼縱橫手面與人別榜樣堪留後世看。
法徒尚景尚溥為故恩師淨極故伯立宗二公三周
誦經禮懺上供請悼二公萬事已都忘兩曜昇沉一
任忙落落襟懷絕塵慮了無心念往西方唯法子淨
極澂公者戒撿冰清不惜身命為法重故攻苦清淡
刺血書經而能明佛心宗備行法門中事以法徒立
宗道公者與淨公一日薙髮同期具圜二公行解兼
全豈非有行乎然廿餘載之間晝夜奔馳出入孜孜
不懈使西來法幢煥然一新山門壯麗真一世英傑
後學良範正宜執持院事何期一旦傾逝嗚呼人之
生兮聚首同住人之死兮各行異路嘆萬法無常嗟
色身匪固臨行說偈相辭撒手翩翩獨步俄驚三周
之期設供誦經薦度悟自性彌陀達惟心淨土溪聲
舌相處處全彰山色身形頭頭顯露祭薄奠之珍饈
想二公之來赴。
為後堂太初敏禪德起龕日暖風和爽氣新密移一
步正斯辰而今撒手歸何處直往西方罷問程。
<pb n="402"/>
下火我心傷痛太初公誠實胸懷無有二毘尼嚴淨
若珠珍出處為人而得地上座生緣蜀夔高梁古氏
之子幼年薙髮靈機敏達慧性開通然後晚景出蜀
慨爾西來圜具十二年間處身不憚勤勞輔弼山野
意氣高賢檀那敬德衲子稱名正好佐助叢林何期
一旦傾逝浮生七十三世緣今已謝到這裏須信道
涅槃無二路方便有多門越過生死關絲毫無間隔
乃舉火炬云敏後堂會不會當機宜悟真消息便是
逍遙物外人攛火炬云欲識到家安穩處紅爐焰上
露全身。
為靜虛禪德設供雪消庭畔凍＆CB21430;河大地陽回暖氣
多欲識真靈歸去處一輪明月蘸清波恭惟圜寂靜
虛海公覺靈性質孤高胸懷坦蕩足下幸得薙髮上
首智覃公者現紹臨濟正宗分枝列派可謂法眷繩
繩兒孫蟄蟄禪德既住人世已滿且喜玅契無生所
以吾佛道諸行無常是生滅法生滅滅已寂滅為樂
若也恁麼薦得本來面目分明在春水春山顯舊形
今日仙茗一甌香一片聊伸道義眷微情起龕雲深
二月聚西峰可惜光陰日不同試看山前桃李樹此
時猶自醉東風驀拈拄杖指龕云且道者上座向何
方所蟭螟穩跨崑崙背撞倒須彌壓碎空。
下火七十七年間一心渾落魄課佛持戒堅示疾而
告寂證得金剛不壞身便歸如來大圜覺攛火炬云
紅爐焰焰雪花飛一點靈光遍寥廓。
為立宗知客起龕出生出死得大自在且如何是出
生出死得大自在一著子良久以杖引云擺手毘盧
頂上行便是當人好消息。
下火未悟客塵煩惱熾盛既明一真廓然清淨豎火
炬云須看死柴頭活燄揚真令直教皮袋從此盡留
得莖毛翠拂天。
為元宗禪人起龕應知諸法如幻生死猶若雷電來
去自住圜通直往西方無間。
下火五十三年前生生幻五十三年後死死幻生死
根株今已坐斷皮囊付與丙丁童灼灼光明輝八面
為福宗緣知殿起龕且喜達惟心彌陀遠降迎接引
歸佛國臺畔禮慈尊。
下火陣陣朔風送福宗信是超然樂無窮直須火裏
翻身去獨步毘盧頂上頭。
為佛隱貴侍者起龕以杖擊龕云佛隱山河體性空
休分南北與西東今朝躍出生死路萬派千峰總一
同。
下火拈炬豎起云不變金剛體明明在目前隨緣須
透脫獨露莫貪觀此去再來吞佛祖巾瓶左右得逢
原且道末後全提句又作麼生攛火炬云來去杳杳
絕形跡烈燄爐中片雪寒。
入塔學無前後達者為先生居人世一十九年西來
出家圜具參禪志念真堅吞栗棘蓬透金剛圈臨終
念佛擦手安然拓襯入塔云孤峰頂上埋金骨淨土
花開一朵蓮。
<other>壽塔</other>
丁巳季春廿四日為師造壽塔功畢集眾上塔頂請
示眾師至塔前云春風浩浩林木長新無縫浮圖巍
然卓立拈拄杖指塔云大眾此是現住西來傳臨濟
正宗第三十四代秀野明林末後全身竁窆之所今
日不顧面皮厚不識羞恥親拈自弄自揚家醜與諸
公重下注腳良久云茲者廣濟澂源主人荊南罕拙
上座及我嗣法門人合山諸公列剎高德眾居士等
不忘靈山之囑直指湘南潭北大家信手拈來頓成
一座寶塔可謂超出古人一頭地矣莫言忠國留此
樣祇是古今浪相傳所以截斷大庾支離覷破疏山
漏逗故知鷲嶺當年事今日分明不用猜無縫層層
於一致當陽卓立泯功該斯事且置祇如理圜事畢
轉功就位一句作麼生道金針雙鎖全心印永鎮陂
<pb n="403"/>
湖億萬年。
<other>行繇</other>
順治庚子冬兩序暨合山眾職事等各各懷香人方
丈啟述行腳師曰有何行腳可說若說行腳家醜外
揚你等是無事生事專露山僧醜拙也眾懇乞不已
師曰然說便說了汝等不得記取一字予西蜀成都
資縣人也父姓周諱朝富母饒氏世族錦衣於萬曆
四十二年甲寅七月初九日辰時生始離襁褓辛酉
佘酋叛亂予雖兒童知敬佛乘一日父諭之云天下
無平均故有攻戰之亂殺戮之刑由此生死驚懼何
以相遠予聆父訓銘刻於心爾時求出家父母聽許
即命之富順縣九龍寺禮星天師為徒越明年母長
兄事之父隨出家予蒙父師教誨十有二年崇禎六
年癸酉春父師前後遷化予自計曰昨日的今朝不
見了早晨的晚些不見了整日應酬人事有何利益
即趨傅家庵印心老宿處印問曰聞汝父師俱喪是
否予涕泣曰是印曰生死事大無常迅速曰弟子身
墮三寶數心未出家丐師一言指箇出生死路印曰
汝曾讀法華經麼曰讀過曰經中道佛子住此地則
是佛受用汝作麼生會曰經行及坐臥常在於其中
印曰此語且非汝本懷汝試父母未生前道一句看
予被一問茫然無曉印曰山僧萬曆年間在兩浙參
見尊宿蒙他指箇歇處不似爾等未出境而清機密
旨擬欲覯邪曰再乞開示即遍參去印曰汝但持佛
子住此地則是佛受用句偈只是持時不得將心領
略分別解會唯貴猛著精彩直下持去他日自有尊
宿與你點破予禮曰謝師激勵終身不敢忘卻每日
參究怏怏然似物塞膺一日忽值一禪客到寺挂搭
譚及天童密雲老和尚玄墓漢月和尚孤峻門庭實
深相為機鋒敏捷鮮敢當者予曰既鮮敢當者禪師
曾參見否時禪客舉拳云喚作拳則觸不喚作拳則
背你喚作甚麼予罔措被訶曰何不遍歷諸方去予
年二十隨吼石親教師南遊癸酉冬發足甲戌春抵
南京吼師單丁參玄墓予寓金陵講席四載戊寅春
腰包下姑蘇謁玄墓漢老和尚尚一見便問是何省
人曰四川漢舉竹篦云喚作竹篦則觸不喚作竹篦
則背汝喚作甚麼予挺身而立漢曰西川蠻子亂做
予禮拜起漢理前語問之予珍重出詣知客寮詢吼
師下落忽一師從禪堂出說吼石兄在此住兩載去
年秋往杭州西天目山住靜予得信即過浙到徑山
參雪嶠師太一見禮拜了便問十方世界中一切人
師子阿那箇是師子頭雪曰設有你向甚處見他曰
放過一著雪便打曰草草打著箇拂袖便出登天目
山禮高峰中峰斷崖三祖塔畢到吼師靜室吼曰汝
三年離我歷諸方見老宿所得的一一通來看予叉
雪便打曰這漢從來沒縫罅吼曰汝別我三年實無
得處予曰疑則別問即服勤三箇月一日吼舉竹篦
云觸不得背不得汝喚作甚麼予不能答被痛打一
頓予參究兩晝夜目不交睫至第三日吼驀搊住云
速道速道予被一拶通身汗流即口占一偈毫端開
豁好精神落落舉揚處最親氣宇堂堂無向背等閒
放出百千真吼曰汝將謂大事了明未在更親切道
一句看予又曰剎剎塵塵超背觸由來行履不虛躅
交羅溢目心眼飛玅相圜明元具足時品中靜主在
傍豎拳云贓在者裏賊在甚麼處被予劈面掌云贓
賊俱獲捉敗了也吼休去予雖有箇入處尚懷猶豫
未得脫落是秋辭吼師參天童悟祖至人事了問除
卻棒喝語言和尚將何指示學人童便打一掌予曰
學人自招得童曰汝道自招得招得箇甚麼予便禮
拜童腳與一蹋予不覺通身汗流更得一番慶快次
年己卯四月八圜具秋到金粟參費隱老和尚問如
何是覿面相呈一著費便打予一喝費復打予曰瞎
棒瞎棒費連打數棒云瞎棒元來有人喫在予曰奈
<pb n="404"/>
遇某甲檐荷得舞坐具出冬結制貼悅眾單時玄密
智光二師作維那柴立師為連單一日隨眾入室侍
立次費拈拂子云老僧這柄拂子與人祇有一問問
諸人諸人若答得便分付古德道舉一不得舉二放
過一著落在第二且一如何舉時孤煙師下語云六
六三十六費詬罵一頓復云還有道得底麼出眾道
看予出伸禮了依位而立費顧云汝道也太煞道祇
道得一半予曰一半與和尚道費拈棒予珍重出辛
巳秋予仍參天童遇彌勒佛像成眾請開光童至座
前以拄杖指云大眾者老漢已開平等眼光普視諸
人了也諸人還識普視的意麼若識得便知古人道
彌勒真彌勒化身千百億時時示時人時人自不識
若不識老僧為諸人一時點出遂以拄杖打散予被
一頓痛棒全身放下剔脫猶豫遂呈一偈荷師頓棒
太多焉打破從來一肚禪卻見自家真面目渾然更
不別求玄童接入袖復伸手云將偈來與你看證予
曰謝和尚證偈竟作禮出壬午春解制予出山回川
養親至荊州地方行李罄失到巴東荊南大亂予避
進建始縣永安寺刺血寫法華梵網二經經畢起身
上川遇張寇入川大亂止施州衛冬瓜溪荷桂亭陳
居士刱菴留予住靜六載己丑春復下江南過遠安
聞奇然本師於南漳雲臺山住靜直造謁之蒙留過
夏予將昔日所做工夫天童金粟機緣一一陳白師
曰何不再參諸方去予豎一指師曰弄虛頭作麼予
將茶一潑師便休一日師以偈示之天童角虎到湖
東得意忘言步步通任他十方塗毒客都來盡喪爪
牙中予和曰含虛包括絕西東向上玄微豁徹通縱
有大方英俊衲到來盡伏爪牙中師覽畢曰有半根
拄杖子分予云是何言歟是年冬忽聞破山老和尚
出川詣天童埽塔予有參侍之念辭師到安陸訪信
破未曾離川予遂遊東山華嚴古硐靜安上座留住
癸巳四月八日請為眾弘戒予堅辭不已應之遂六
處放戒甲午住普門結冬制延抱一講主弘楞嚴經
百日禪期丁酉歲聞本師住襄州黃龍予六月二十
九往禮師出迎之曰這幾年聞公在安陸荊州大興
佛事予默然而退接進師遂撾鼓上堂集眾云百丈
山前親行此令本來無說除人之病卓杖云一擊塗
毒鼓玄沙遇猛虎橫吞海底月吸盡賓與主握偈拂
與之云大唐國裏無人奇然可知之也兩手拿盡虛
空分付秀野禪者予接云當人突出腦後眼睛腦後
眼睛今瞎了依前祇是舊時人請師不接師震威一
喝予曰大眾證明便禮拜予不意因緣至此乃卓錫
焉上來是予二十餘年奔南走北請益尊宿不唧溜
事漏逗不堪今因諸公勤求不已出盡百醜諸公們
慎勿效繇各各直下承當有甚麼隔礙時寒久立珍
重眾作禮踴躍而退。

秀野林禪師語錄卷之三（終）
　　（法子最澂　　　　戒子如心
　　　　最清　　　　　　寂聖
　　　　最見　　　　　　照慧
　　　　性弘　　　　　　玄庵
　　　　實信　　　　　　實恪
　　　　實性　　　　　　照元
　　　　實照　　　　　　修成
　　　　海洪　　　　　　性恩
　　法徒實道　　　　法孫尚能
　　　　實和　　　　　　尚瑩
　　　　德極　　　　　　尚溥
　　　　德會　　　　　　際昇
　　　　實炯
　　　　德洪
　　　　實瓊
<pb n="405"/>
　　　　實果）

　　　同捐資敬刻
　秀野林和尚語錄卷一之三用廣流傳
　　伏願人人透脫生死關薦取衣中無價寶者
康熙二十三年歲次甲子中秋日謹識
　　　　　　　　　　　　　板藏禾郡楞嚴寺
　　　　　　　　　　　　嘉興（吳知先敬書＆unrec;張舒瞻繡梓）

<other>智覃正禪師語錄目錄</other>
目錄
上堂
小參
示眾
法語
像讚
拈古
偈頌
雜著

<sarticle><article>智覃正禪師住安陸府西來禪寺語錄</article></sarticle>
門人尚（能瑩）等編
康熙庚申歲師在首座寮十月十五日監院密宗大
師領兩序暨眾檀護公啟請繼席進
方丈師據室云諸人還識麼乃歷代祖師天下老和
尚懸肘後符握三要印驅馳佛祖號令人天抑本師
接引後昆續佛慧命底所在且道山僧今日又作麼
生施設拈拄杖卓一卓喝一喝云輥毬豎拂還拈槌
默照邪禪望風靡便起。
即日開堂結制師至座前於諸護法手中接疏示眾
云無量玅義個裏流出雖然文彩已彰更煩維那宣
過宣畢指法座云從上老古錐坐此寶華王座諸人
若也不信山僧起模畫樣去也遂陞拈香云此一瓣
香結為蓋覆被大千散為雲潤流沙界爇向寶爐端
為祝延
今上皇帝聖躬萬歲萬歲萬萬歲恭願聲清河海天下
歸仁次拈云者瓣香融通三際橫亙十方奉為滿朝
文武闔國公卿道府縣各衙列位尊官伏願恒居祿
位永作金湯復拈云者瓣香天無私覆地無私載敬
為合郡紳士在筵檀護列剎高賢同門昆季本山耆
德兩序等伏願心心不昧般若正因念念常懷金剛
種智再拈云者瓣香二十餘年提不起放不下只得
勞形費履坐臥無由末後撞著個無面目老和尚當
頭痛與頓棒自從觸碎從空放下今對人天眾前拈
出耑伸供養現住襄陽府百丈山黃龍堂上傳臨濟
正宗第三十四世秀野林大和尚未論報德酬恩且
要盡大地人咸知氣息斂衣就座景齊大師白椎云
法筵龍象眾當觀第一義師云當場敵勝須是英靈
覿體提持還他作者眾中莫有作者麼試出相見玄
機問今日結制人天普集祖令當機如何舉唱師云
據虎頭收虎尾進云中間事作麼生師云無繩自縛
漢進云毗婆尸佛早留心直至如今不得玅師云幾
行崖下路不見白頭人僧禮拜師乃拈拄杖云正法
眼藏亙古亙今般若真燈照天照地當陽無向背直
下絕承當廓爾現前絕聞絕見常在一切處非離一
切時這裏見得悉皆具足建化門中斯為可矣若是
向上一著直饒三世諸佛不敢安名千眼觀音窺覷
不見那更有結有解有迷有悟大似為蛇添足好肉
剜瘡新西來今日一時掃卻何故惟憑者箇真消息
長與南山祝聖恩復舉大慧杲上堂云即心是佛佛
不遠人無心是道道非物外三世諸佛只以此心說
法只以此道度生以此道度生無生可度以此心說
法無法可說無法可說是真說法無生可度是真度
<pb n="406"/>
生當知三世諸佛亦如是現前大眾亦如是師云智
上座則不然真心無住真照獨存真性絕攀緣真見
不由境遂以拂子豎起云見麼擊禪床云聞麼即此
見聞非見聞無餘聲色可呈君上首結椎云諦觀法
王法法王法如是下座（敘辭不錄）。
佛誕日善士李君林胡楚軒率眾檀信設齋請上堂
應跡王宮克紹隆周行七步獨稱雄指天指地猶閒
事目顧四方大脫空遂豎拄杖云釋迦生來在山僧
拄杖頭上放光現瑞普照大千世界諸人還見麼若
喚作釋迦又是拄杖若喚作拄杖又是釋迦若是靈
利衲僧未舉早能委悉何煩世尊指天指地說黃道
青西來恁麼提持拄杖唯應自喫還委悉麼當陽一
默顯全提古今只有維摩詰茲者眾檀越各捐淨財
慶佛華誕三年圜滿禮千佛懺敬雕達磨祖像一尊
今就斯辰登座仍敦請山僧上堂顯揚功德誠哉功
德真實不虛更聽一偈以酬合會三年慶佛信心濃
＆CB21427;子＆CB21427;孫壽莫窮曩劫靈山曾授記生生世世悟心
宗下座。
結制本鎮李翠之李玉卿徐德宇安會明眾居士等
設齋請上堂拈拄杖云十方同聚會選佛場弘開鼓
作家爐鞴握本色鉗槌若凡若聖情與無情盡教冰
消瓦解皮穿骨露脫體風流渾無巴鼻直得頭頭顯
露法法全彰放去收來不假外求一機透徹千途萬
轍同歸一道坦然三賢十聖齊赴火不待日而熱風
不待月而涼洞空劫之本有盡今時之自得不須九
旬結制何勞百期參尋汝諸人會麼更聽一偈靈然
突出自心王把斷要津除禍殃豎四橫三全體用七
通八達豈囊藏卓拄杖下座。
解制上堂揮拂云神光一道照天照地包羅萬有融
貫諸塵山僧今日解制任爾衲僧逍遙走遍天下遊
盡五湖水月一同風景不別若也見得十世古今始
終不離于當念無邊剎海自他不隔于毫端人人常
光現前個個頂天立地到者裏結也在裏許解也在
裏許雖然如是且道不解不結一句又作麼生舉揚
良久云無相光中呈舊面一番拈出一番新下座。
解制上堂師云春風吼木江山秀指點西來第一機
諸公還識第一機麼不妨對眾道看僧問乾坤之內
宇宙之間中有一寶請問寶在甚麼處師云形進云
寶已蒙師指示解制一句事如何師云空進云無蹤
無跡受用箇甚麼師云用僧擬議師便打僧禮拜歸
位乃云擊開關楗大地回春一段光明人人本具不
須九旬籠絡何定百期制滿雖然如是到者裏雖是
有出格底衲僧脫體承當可爾大眾且道解制一句
作麼生道湖光倚杖三千頃山色開門五六峰下座。
淨極大師慈雲禪人率眾禪德居士等供法衣上堂
師云上品金襴畦相分明良工巧手蜀錦製成佛佛
授受祖祖相傳所以迦葉捧歸雞足山俟彌勒下生
怗體脫不下盧老持藏大庾嶺置在石上盡力提掇
不起此二尊者一人滯貨不出門一人賣弄亦不少
怎似諸公今日覿面相呈光揚祖道遂拈衣示眾云
法衣表信古今傳列祖風規自顯然敢問大眾如何
是利人天底句良久云無限苾芻爭聚集左肩偏覆
為敷揚下座。
師誕辰淨極大師慈雲禪德率眾設齋請上堂拈香
竟僧問昨夜秋風透體涼今朝杲日正當陽杲日當
陽即不問覿面相呈事若何師云突出難辨進云滿
堂俱龍象因甚麼鼻孔不撩天師云鉤在不疑之處
進云今日慶祝五旬頭請師說法賀千秋師云壽量
原無量乃云今朝七月廿一吾乃正交五十父母未
生面孔人人仰望不及今日只得為蛇添足節本生
枝所以道本來無生從無生中現有生本來無相從
無相中現有相遂豎拂子云大眾會麼於此會得箇
中纖塵不立直下覿體全真秖如最正矻矻意於此
<pb n="407"/>
道親侍上秀下野本師一十六年幾番骨露皮穿身
心剔脫到者裏不屬漸次不假修持能為萬象主不
逐四時凋雖然如是且道父母未生已前諸公還知
山僧年紀大小鼻孔長短麼是有生耶無生耶應世
耶出世耶復拂云指揮拂子天花落收放同時玅體
彰下座。
春日上堂僧問處處真處處真塵塵盡是本來人本
來人即不問春魁獨占意如何師云斬新日月特地
乾坤進云五九盡時春體露且道今日露個甚麼師
云日轉上林鋪地錦子規聲裏勸人歸進云一句輝
今古全提事如何師云頭頭至理同源進云二邊俱
不立中道不須安畢竟在甚麼處師便打僧便喝師
復打乃云今朝五九盡宇宙咸回春澗底梅開放堤
畔翠柳青和風出洞口杲日解凝冰所以道花明柳
碧非他物燕語鶯啼盡正音諸人還委悉麼拂一拂
云等閒識得東風面萬紫千紅總是春。
韋馱登座開光寶杵威嚴魔軍膽散面佛慈立輔鎮
叢林遂舉筆云諸人還見普眼菩薩麼若也見得大
千界在毫端上不二門開接雲水。
黃龍奇然老和尚塔前上供百丈峰巒雲靄靄襄江
漢水渺茫茫一輪杲日當空照大地山河普放光驀
豎拂子云大眾各具一光即且置秖如百丈山前乃
是我師翁二十餘載入纏垂手高豎法幢闡揚法化
全提祖印布縵天網打鳳羅龍四眾臨筵萬指圍繞
正所謂經綸垂處無他意一得錦鱗即便歸然雖如
是且道無縫塔前以何為念不肖法孫拈瓣旃檀爇
向爐中耑伸供養以表祝哀插香云惟憑此炷聊為
敬不盡傾忱一瓣香遂作禮退。
癸亥孟冬望六日造普同塔完師至塔前拈拄杖指
云這座浮圖乃比丘比丘尼優婆塞優婆夷四眾人
等臨末稍頭藏身所在今朝吉旦良辰圜功結頂就
中舉揚上頂佛事卓一下云會麼盡大地是個無縫
塔眾中還有人見麼於是見得無時不露覿面全彰
茲者本師率兩序大眾列剎禪德十方眾姓居士等
各捐淨財建此普同壽塔可謂緣因即是了因種作
福還須有福人且今日功畢安頂一句作麼生道玲
瓏寶塔垂千古頂上常輝萬道光遂上頂。
中秋示眾揮拂子云還委悉麼秋色平分桂魄圓清
光可愛渾無邊滿堂龍象兢頭看眾曜潛輝孤月懸
達磨祖師開光金剛體堅密身光晃耀顯分明遂舉
筆云正法眼毛穎尖頭直下看便點。
薦寂空禪德對靈小參四大分離玅明不滅真光獨
耀八面無遮歷萬劫而常然遊千生而自在所以蓋
天蓋地輝騰今古佛祖覷之無門鬼神測之難解到
這裏生也不到死也不到赤灑灑淨裸裸遂豎拂子
云只在山僧拂子頭上大眾還見寂公麼個裏會得
覿體全彰設或未然更為指出騰身一擲太虛外鼻
孔依前搭上脣。
為萬壽寺瑞林禪德對靈小參傷哉痛念瑞林公處
世為人無有二毘尼清淨護明珠六度行門難可比
公自兵燹清平二十餘年不憚勤勞萬行莊嚴秉授
具圓參悟本領培植叢林道心愈固提綱紐領雄雄
據堅重修萬壽梵剎鼎建白雲寶所兩處瓊樓玉殿
鏤莊滿堂金相金碧交輝煥然改觀斯當功行圜滿
正好安閒享壽豈知耳順之年世緣謝脫忽焉殂落
令人淚出痛腸幻軀生來死去英雄傑士難免且道
瑞公即今在甚麼處安身立命良久云諸人若也見
得終日行則同行坐則同坐如其未委聽取一偈六
十年來驀轉身踏翻藏海起紅塵故園歸去秋光好
蕩相渾無物比倫。
尚景如心尚溥性悅為師入塔請對靈小參頭頭盡
是毘盧藏在在皆為極樂城觸目菩提真解脫千紅
萬紫一般春五靈今日同歸塔拄杖芒鞋側耳聽正
<pb n="408"/>
所謂昔日生本非生全體恁麼來今日死本非死全
體恁麼去既然如是且道淨極大師立宗禪德元宗
禪德覺光戒德優婆夷楊定德即今在甚處聻豎起
拂子云還見麼者個是色復呵呵大笑云者箇是聲
畢竟真體在什麼處繡出鴛鴦無背面不知誰解覓
金針遂炷香奠茗。
入塔托起靈骨云無縫豁開非內外牢關把定絕毫
釐那邊別有真消息只許英靈獨棲遲便入隨手掩
戶云葉落歸根不留眹跡。
為龍興寺見明禪德追悼小參序屬三秋遍界涼傲
霜金菊最幽香真機展演當陽露覿面全提不覆藏
所謂淨智玅圜本無來去生亦不生滅亦不滅萬古
徽猷神光烜赫所以天不能蓋地不能載日月不能
照風雨不能壞驀拈拄杖云見公在山僧拄杖頭上
與諸公相見了也還信得及麼若信得及當下便安
心其或未然海枯終見底人死不知心適來恁麼道
不可徒然山野今日更開一路與諸公親見本來面
目復呈拄杖云山僧棒上親薦得塵毛剎海露堂堂
為靜虛披剃師入塔設供拈香云常光獨露輝古耀
今無縫一塔自古城陰恭惟我師恒修淨業德行清
高享天年七十七春示滅如生顏不改打破生死關
坐斷涅槃路不肖傾欹無盡意三片爐香誠可格遂
作○[○@一][○@│]⊕◎何處不現身托櫬云得壽得名空人
忘我本無一物自性天然泯心脫體超塵域金骨安
慰坐窣堵。
為靜虛明先師掃塔設供拈香云吾師自己光明藏
個裏往來非往來自古至今常烜赫無修無證絕縈
迴不肖拈香拜掃奚異更生節目當年一點神機而
今盡與埋沒今日無端與麼道勿令淨地輥塵埃炷
香云顯。
<other>讚</other>
香嚴宕老和尚像出世香嚴傳臨濟宗張縵天網打
鳳羅龍深入虎穴奪得虎子換作祖師玄玅訣非心
非佛又非物不是興家是滅門殃及兒孫何日了咦
黃龍奇老和尚像雙池白水吾祖獨能繼祖武寶山
百丈大開爐鞴提鉗錘朝鐘暮鼓無停時舌端滾滾
波滔涌棒頭愬愬如雨點莫道分明賞罰伊。
西來本師秀老和尚像高踞曲彔橐籥濟宗單傳直
旨一義俱空據虎頭收虎尾言有響句藏鋒任他天
下禪和子覿面驚然立下風不肖狹路相撞著親遭
一喝兩耳聾雖然如是得來不假資熏力顯出非煩
啟迪功。
<other>拈古</other>
舉釋迦牟尼世尊初降生一手指天一手指地周行
七步目顧四方云天上天下唯吾獨尊後雲門云我
當時若見一棒打殺與狗子喫貴圖天下太平。
拈云世尊初生信口捷言唯吾獨尊則不無天然
氣概猶未在雲門須有背手抽金鏃且無翻身控
角弓擊節山僧撿點將來亦似古廟師子虛開大
口畢竟如何薄福闡提還不信自甘騎馬傍人門。
舉僧問九峰虔云承聞和尚有言諸聖間出秖是傳
語人是否師曰是曰世尊一手指天一手指地云天
上天下唯吾獨尊和尚為甚麼卻喚作傳語人曰秖
為一手指天一手指地所以喚作傳語人。
拈云一對無孔鐵槌。
舉世尊初於臘月八日明星出時忽云奇哉一切眾
生俱有如來智慧德相但以妄想執著不能證得。
拈云垛生招箭認賊為子雖然知恩者少負恩者
多。
舉世尊一日陞座大眾纔集定文殊白椎云諦觀法
王法法王法如是世尊便下座。
拈云一場敗闕。
舉世尊一日敕阿難食時將至汝入城持缽難應諾
<pb n="409"/>
曰汝既持缽當依過去七佛儀式難遂問如何是七
佛儀式佛召阿難難應諾佛曰持缽去。
拈云世尊召阿難難應諾可謂上呼下應異口同
音敢問諸人且道世尊用處與七佛是同是別良
久云契券分明。
舉文殊師利令善財童子採藥云是藥者採將來善
財遍採無不是藥卻來白云無不是者殊云是藥者
採將來善財拈一枝草度與殊殊接得示眾云此藥
能殺人亦能活人。
拈云文殊龍頭蛇尾善財逐惡隨邪撿點將來大
小文殊為人錯下註腳善財合喫三十拄杖何故
劍為不平離寶匣藥因救病出金瓶。
舉西天初祖摩訶迦葉尊者見世尊在靈山會上拈
起一枝華以青蓮目普示大眾百萬聖賢悉皆罔措
惟迦葉破顏微笑世尊乃曰吾有正法眼藏涅槃玅
心實相無相微妙解脫法門付囑於汝汝當護持流
通無令斷絕。
拈云世尊拈華人貧智短迦葉微笑馬瘦毛長若
言吾有正法眼藏付囑摩訶迦葉也是空拳誑小
兒。
舉迦葉因阿難問世尊傳金襴外別傳何物迦葉召
阿難難應諾迦葉曰倒卻門前剎竿著。
拈云阿難合契山僧手中拄杖何故趕人不要趕
上迦葉可謂沒量大人得饒人處且饒人山僧恁
麼批判汝諸人還會麼若也未會拄杖子為汝指
出遂以拄杖豎起復卓一下。
舉昔有古德一日不赴堂侍者請赴堂德曰我今日
在莊上喫油餈飽者曰和尚不曾出入德曰汝去問
莊主者方出門忽見莊主歸謝和尚到莊喫油餈。
拈云古德未出門喫油餈肚飽口皮何曾動侍者
忽逢莊主明中暗暗中明還見侍者莊主麼二人
原是舊相識秖如侍者謝莊主意作麼生莫信直
中直須防仁不仁。
舉德山一日飯遲先托缽下堂時雪峰作飯頭見便
云這老漢鐘未鳴鼓未響拓缽向甚麼處去師便歸
方丈峰舉似巖頭頭曰大小德山未會末後句師聞
令侍者喚來問汝不肯老僧那頭密啟其意師乃休
去至明日陞堂果與尋常不同頭至僧堂前撫掌大
笑曰且喜老漢會末後句雖然如是只得三年師果
三年而沒。
拈云德山看風使帆雪峰相席打令撿點將來爭
奈話作兩橛雪峰只解傳言送語不能懸崖返擲
非但蹉過德山亦乃蹉過巖頭還知落處麼大冶
精金應無變色。
舉文殊師利在靈山會上諸佛集處見一女子近佛
坐入於三昧文殊白佛云何此女得近佛坐佛云汝
但覺此女令從三昧起汝自問之文殊遶女子三匝
鳴指一下乃至拓上梵天盡其神力而不能出佛云
假使百千文殊亦出此女定不得下方過四十二恒
沙國土有罔明菩薩能出此女定須臾罔明至佛所
佛敕出此女定罔明即於女子前鳴指一下女子於
是從定而出。
拈云文殊置個問端從苗遍地瞿曇格外提持因
語識人秖如文殊鳴指出女子定不得罔明鳴指
因甚出得女子定且淆訛在甚麼處不見道不是
金牙作焉能射尉遲且道瞿曇與女子聻碧落有
情空悵望瑤臺無路可追尋。
舉投子與僧遊山僧見蟬殼遂問殼在這裏蟬向甚
麼處去師拈蟬殼就耳畔作蟬鳴聲其僧有省。
拈云投子赤體提持其僧全身擔荷且道擔荷個
甚麼瞎驢蹄角相肖。
臨濟示眾曰有一人論劫在途中不離家舍有一人
論劫離家舍不在途中且道那一人合受人天供養。
<pb n="410"/>
拈云無手人行拳無腳人走路二俱不得動著動
著則三十棒何故落花流水去空負浪游人。
舉臨濟因定上座問如何是佛法大意師下禪床擒
住打一掌便托開定佇立傍僧云定上座何不禮拜
定纔作禮忽然大悟。
拈云臥龍纔奮迅丹鳳便翱翔者僧錯下註腳合
喫三十棒雖然且道悟個甚麼。
舉臨濟上堂次兩堂首座相見同時下喝僧問師還
有賓主也無師云賓主歷然復召眾云要會臨濟賓
主句問取堂中二首座。
拈云寐語作麼。
<other>頌古</other>
世尊初生。
一出門來復自吟指天指地何堪任周行七步渾如
舊孰為瞿曇泥水深。
僧問九峰。
世尊纔出摩耶腹華藏重重盡揭翻肝膽等閒俱烈
破蟭螟吞卻鐵崑崙。
世尊睹明星。
不處皇宮坐雪山寒風霜重悴龍顏明星午夜忽然
現兩眼豁開不等閒。
世尊拈華。
拈華謂顯本源心平地休栽荊棘林水漲定應船自
汎醯酸還有蚋爭尋。
世尊陞座。
寶座陟陞萬仞高幾人斫額謾徒勞文殊椎下分明
道撒手親須到一遭。
世尊敕阿難持缽。
邛州磁碗遂州缽價重渾無物比倫莫道世間人不
會一回拈出一回新。
文殊令善財採藥。
善財便把草來呈度與文殊用得親毒藥醍醐行一
道鐵石心腸亦愴神。
女子出定。
文殊盡力枉施功女子端然坐定中唯有罔明機用
密珠穿九曲一絲通。
古德莊上喫油餈。
飽喫油餈更有誰口脣不動令人疑偶然莊主歸來
謝侍者出門特見知。
德山拓缽。
父子零丁話似冰克由叵耐續傳燈承虛接響轉成
錯疑殺古今癡鈍僧。
風穴上堂若立一塵家國興盛野老顰蹙不立一
塵家國喪亡野老安怗於此明得闍黎無分全是
老僧於此不明老僧卻是闍黎闍黎與老僧亦能
悟卻天下人亦能瞎卻天下人欲識闍黎麼右邊
一拍曰者裏是欲識老僧麼左邊一拍曰者裏是。
不立一塵自闢襟宗綱解紐曷能尋若干頭角徒成
隊獨角麒麟自糞金。
丹霞一日訪龐公見女子取菜次師曰居士在否
女子放下菜籃斂手立師又問居士在否女便提
籃去師回須臾公歸女舉前話公曰丹霞在麼曰
去也公曰赤土塗牛妳。
招女攜籃取菜時丹霞特特訪龐耆莫言赤土塗牛
妳萬象森羅解受持。
本師七旬上堂毒鼓當軒擊法壇海印懸正明今日
事覿面為昭宣茲者本師彌誕佳節七袟吉辰抑迺
孟秋之際百穀成熟之時古柏恒新蒼松含翠頭頭
顯露法法全彰豎拂子云看看此一著子能為萬象
主不逐四時凋所以道唯一堅密身示現諸塵剎者
裏若見得四眾臨筵祝本師壽已竟其或未委更聽
偈言優曇現瑞示人天華萼清香遍大千劫外春秋
師自得萬山聳翠壽山堅下座。
<pb n="411"/>
四喝。
一喝金剛王劍揮當陽無順亦無違試看倒用橫拈
處忿恕那吒也失威。
一喝金毛踞地吼逐塊韓盧倒退走六聚魔軍悉遁
藏一道威光射牛斗。
一喝探竿隨影草何待開口始傾倒張公喫酒醉李
公不是現成非作造。
一喝不作一喝用直橫手面任擒縱回天轉地須臾
間十聖三賢曷敢從。
四賓主。
賓中賓大千何處求纖塵況知無人兼無我全境全
心滯網鱗。
賓中主觸境逢緣莫莽鹵地北天南話大行常在途
中不出戶。
主中賓水到渠成亦未真居家不離途中事須知更
有上頭津。
主中主萬里碧天紅日普一任橫該并豎抹二三四
七非祖武。
三玄三要。
第一玄鷂過新羅萬八千誰謂寥寥天地內閻浮樹
在海南邊。
第二玄神機出沒何超然向前未舉先知得直下洞
然在目前。
第三玄玅明心印得真傳大千界在毫端上日用頭
頭自顯然。
第一要百億須彌眼中照泥牛𨁝跳舞三臺石女溪
邊拍掌笑。
第二要乾坤個隻眼睛照現成活計本無私萬別千
差同一道。
第三要家家門首長安道分明歷歷為人揚累及無
端成不了。
四料揀。
奪人不奪境沙界絕形影四海浪悉平長然天地靜。
奪境不奪人渾無物比倫舉拳交互處應不有疏親。
人境兩俱奪心法雙剔脫坐斷聖凡情不留眹兆個。
人境俱不奪橫該并豎抹瞥轉上頭關擒縱任殺活。
開鐘版秖這二上座萬古權衡佛祖千秋號令人天
永振叢林真規悉皆內嚴外肅今日承先起後一槌
兩當遂擊云圜通大啟無回互直聽雷音震大荒。
<other>聯芳</other>
<other>天序能上人（湖廣）</other>
 從上門庭克荷任光明輝耀濟宗燈燈燈接續燈燈
燄振起道風冠古今 
<other>機先瑩上人（湖廣）</other>
 西來祖印獲親傳分付隨方闡化權囓鏃一機能倒
用湖海衲子一捲攣 
<other>次韻山居</other>
 茂林修竹即清涼謹對流泉智水長活鱍源頭無曉
夜萬方寧靜屬仁皇 
 掀翻海嶽絕溫涼捩轉乾坤日腳長拄地撐天橫宇
宙寰中天子一熙皇 
 樓臺殿閣生微涼鼓角鐘聲喚夢長驚惺參禪物外
客明明無隱徹天皇 
<other>山中四儀</other>
 山中行七尺烏藤倒嶽傾多少風光觀不盡青松白
石少枯榮 
 山中住地僻絕通車馬路不許時人知我居無端花
逐水流出 
 山中坐面對奇峰雲肖破疑殺神頭鬼面人來朝不
會那句箇 
 山中臥而恒處此菩提座枕兒墮地笑呵呵拈起示
聻幾許大 
<other>牧牛頌</other>
<pb n="412"/>
<other>尋牛</other>
 徐徐獨步入嶸尋萬壑千谿路轉深行到水窮山盡
了磯流枯處始聞音 
<other>見跡</other>
 覿面相呈見也麼分明頭角擬多羅橫身三界摩天
背無限途中更覓他 
<other>見牛</other>
 驚天動地恣哮聲戴角披毛非紫青落落襟懷奚坦
蕩原來面目自生成 
<other>得牛</other>
 頭角完全祇者渠聖名凡號盡蠲除相逢狹路呈端
的驀鼻牽來家裏居 
<other>牧牛</other>
 山童慵力近其身豎四橫三迥絕塵鼻孔撩天慢牽
著風流舉世箇牛人 
<other>騎牛到家</other>
 千盤路轉騎歸家萬疊峰巒斂綠霞縱有回天轉地
力逢人慢莫巨張牙 
<other>忘牛存人</other>
 幽然孤坐大雄山頂後神光孰敢攀一著更能超佛
祖寸絲不挂在人間 
<other>人牛俱忘</other>
 要識真空本不空卻將消息為君通從來絕待無依
倚挂角羚羊豈有蹤 
<other>返本還源</other>
 宏機密用沒動功合豎降旗在下風列聖規繩箇面
目巍然一喝耳雙聾 
<other>入廛垂手</other>
 早從那畔印心來皁角燈心鋪慣開如此話頭重舉
起石人笑豁半邊腮 
<other>十二時歌</other>
 半夜子空王殿裏無知己朝來日出扶桑東覿體提
持微玅旨 
 雞鳴丑一任橫行并豎走八面玲瓏處處通眾星隱
顯稽東手 
 平旦寅闌干雞唱驀翻身朝來起坐渾如舊天岸奔
騰五色麟 
 日出卯一輪圜滿當天曉十方世界利群生箇箇自
明衣裏寶 
 食時辰龍象滿堂轉食輪饘飯飽餐唯一句若言一
句疑殺人 
 禺中已倒握竹篦為直指觸背非遮明舉揚提持當
面要人委 
 日南午光耀大千沙界普無古無今照世間平眇諸
方吞佛祖 
 日昳未堂堂來往向人謂光陰疾速苟如知兩眼昏
花可懼畏 
 晡時申百鳥噪林氣象新露柱堂前開活眼金毛獅
子解翻身 
 日入酉漁舟唱晚宿堤柳從茲更不藏頭角一一面
南看北斗 
 黃昏戌歷歷明明黑似漆光境俱忘大脫空摩訶般
若波羅密 
 人定亥豁開夢眼誰堪對人人聰性莫咨詢紙燭滅
時百雜碎 
<other>黃龍三關</other>
 我手佛手共舒一抬一搦如如橫按莫邪正令寰宇
斬癡任渠 
 我腳驢腳并行閻浮世界坦平不消謦欬蹋遍雲外
青山縱橫 
 人人盡有生緣覿面發機現前自古至今烜赫威光
廓顯歷然 
智覃正禪師語錄卷（終）
<pb n="413"/>
助緣耆德（通一）
眾弟子　（最清　　德洪
　　　　性弘　　實忍
　　　　實信　　實靈
　　　　實性　　實敞
　　　　實照　　尚榮
　　　　實炯　　尚能
　　　　如心　　尚景
　　　　德極　　修誠
　　　　德會　　宗弘）
尼弟子　（實相實真）

　同發心各捐資刻
智覃正禪師語錄一部用廣流通伏願人人悟明自
　性各各洞徹根源廓正法眼輝佛祖燈謹識
康熙甲子歲八月　日吉旦禾郡楞嚴寺藏板
　　　　　　　　　　　檇李吳知先敬書
　　　　　　　　　　　禾郡馬三錫繡梓

<other>百愚斯禪師說法之圖</other>
<img n="J/J36p0617_01.png"/><rubynote t="【圖】"/>

師諱淨斯號百愚南陽桐柏谷氏子生萬曆庚戌廿
一脫白明年圓具參瑞白雪老人聞鐘聲大悟記莂
時年已四八矣後五載開法疁之昭慶壬寅主善權
陞維揚之善慶乙巳中秋盡散衣缽越旬二日上堂
辭眾翌晨書偈擲筆而逝頂煖徹日夜壽元七八臘
終五七嗣法四十有二遺命塔造善權茶毘獲大小
舍利不可勝數鎖子靈骨五色斕斑齒牙目睛全如
故辛亥建塔寺東北萬松嶺後坤艮向銘為方學士
拱乾所撰乙卯築禮菴守護塔左八坐名藍九會說
法語錄廿卷梓送楞嚴隨藏流通。門人智操拜記
<talk>百愚斯禪師語錄序</talk>
一千七百則之先有公案否前此矣前此則何以一
千七百則獨傳發端焉耳發端則有廣之者矣諸家
語錄是也語錄者語言文字之屬也前此舉語言文
字而掃之矣以為佛法之障也繼此可得而掃之否
曰存之則語言文字為佛法之障掃之則佛法又為
語言文字之障矣然而掃與存果何居則貴乎其人
焉爾其人存則其政舉語言文字皆神奇也其人亡
則其政熄語言文字皆臭腐也以臭腐之語而出於
佛祖之口則佛祖之矣以神奇之句而出於野狐之
口則野狐之矣吾故曰貴乎其人也然而其人則難
言之矣求其人於佛法之季則益難之矣吾則以仰
百愚大師足以當之大師開悟最早操履至醇譬之
帷燈匣劍其光鍔以韜斂為奇及其苦心為人而寶
珠肆應全體大用有不可得而掩者其嗣存焉睿公
以語錄見示余曰吾將求大師之人則大師之語言
文字舉此矣夫大師之人諸方所共仰或以為泰山
喬岳或以為威鳳祥麟或以為光風霽月或以為烈
日秋霜而要其感人以誠遇物以恕律己以孤峻處
事以平等不離真實者近是經云惟此一真實餘二
則非真以大師之實求大師之人以云傳也以大師
之人存大師之語言文字以云救也。
山陰雲隱弟子祁熊佳頓首拜題

<talk>百愚斯禪師語錄序</talk>
禪師俗姓谷氏河南南陽桐柏縣人自出世後以向
上鉗錘學者凡八主道場始暢於昭慶圓寂於善慶
建塔於善權善權者吾邑溪山最勝處歷代祖師僊
靈窟宅也先是邑中蔣晦齋先生以宰官為釋氏護
法念茲山自洊更兵燹來榛莽之所叢生獾豕之所
嗥嘯法席非得人不可於是不徇名不懾勢特迎師
<pb n="414"/>
主是山師至則攘幽剔薉復故拓新寺大治繼師者
即師法嗣寒松公公神明警秀威音肅然其語錄詩
文亦久為世重師沒後寒公手輯其語錄為二十餘
卷藏寺中寒公嘗為余言師為人清沖簡劭是支道
林竺法深一流人及讀龍眠先生所為師塔銘條分
縷柝寒公之言益信既又讀師語錄龍駒蹙蹋天馬
脫羈時而說法熾然時而拈花微笑竊歎自一花五
葉以還青原南嶽而下提唱兼行然未有颯爽森張
單提直入如禪師之踸踸者也則吾於寒公之言益
大信噫吾見今之執拂而踞上座者矣其上者剽竊
古德傳燈單文隻字支離撏撦嚼蠟捕風輒揚揚然
詡於人曰我某宗嫡傳也是與王謝家不慧子弟專
以門閱上人者何異甚或牽綴權勢憑藉貴游攫人
之田廬而魚肉之猶曰我為祖塔司糞除也五宗嚴
支派也識與不識無不從而嘔噦之聞禪師之風亦
庶幾自媿矣余涉秋行國山道中憩善權寺門松巷
屈指疇昔則禪師既寂晦齋繼歾即寒公亦席不暇
暖他徙問其寺則已為豪有力者主之矣驚飆所及
林無靜柯俛仰之閒能無慨然於中乎因至師塔下
汲澗水一盂而飲之風霜刻轢泉香而石瘦則猶能
想見師之為人。
荊溪法弟子陳維崧頓首謹拜撰

<other>百愚斯禪師語錄目次</other>
像傳
序文
第一卷
住嘉定古昭慶禪寺語錄
第二卷
住雲間青龍隆福寺語錄
第三卷
住湖州弁山龍華寺語錄
第四卷
住湖州弁山龍華寺語錄
第五卷
載住青龍隆福禪寺語錄
第六卷
載住青龍隆福禪寺語錄
第七卷
住越州大能仁禪寺語錄
第八卷
住越州雲門顯聖寺語錄
第九卷
住越州雲門顯聖寺語錄
第十卷
住杭州皋亭佛日寺語錄
第十一卷
住宜興國山善權寺語錄
第十二卷
住維揚江都善慶院語錄
第十三卷
示眾
小參
第十四卷
晚參
第十五卷
普說
拈古
第十六卷
頌古
第十七卷
源流頌
經旨頌
<pb n="415"/>
第十八卷
機緣
問荅
垂問
垂代
法語
題贊
第十九卷
書復
雜著
第二十卷
佛事
塔銘
蔓堂集附（四卷六十四葉）

<sarticle><article>百愚斯禪師語錄卷第一</article></sarticle>
住國山善權寺嗣法門人智操
住青龍隆福寺嗣法門人智湛　編次
<other>住蘇州嘉定昭慶寺語錄</other>
順治丙戌冬在雲間青龍隆福寺受請入院。
三門者箇大解脫門今為諸人八字打開了也且作
麼生入喝一喝獅子窟中無異獸象王行處絕狐蹤
彌勒殿盡道當來下生緣何卻在者裏便好奪卻布
袋趁出山門顧左右云今且放過一著遂禮三拜。
方丈玄關把斷搜空罔象之珠寶鏡高懸照破野狐
之膽直饒釋迦維摩到來也要按過何故卓拄杖云
假雞聲韻難瞞我未肯糢糊放過關。
開堂拈疏字字鐵酸餡句句木札羹還委悉麼其或
未委仰煩宣過。
法座此是寶華王座未審須彌登王在甚麼處且看
斯上座指模畫樣去也陞座拈香此一瓣香明如舜
日曠若堯天祝延
聖躬萬歲萬歲萬萬歲伏願金輪永鎮玉燭常調壽
踰百億須彌化洽大千沙界此一瓣香經天緯地貫
古通今奉為滿朝文武闔國公卿府縣尊官遠近檀
護惟冀永作生民怙恃恒為佛法金湯此一瓣香非
正非偏非玄非要穿卻諸佛鼻孔換卻衲僧眼睛供
養前住越州雲門顯聖堂上傳曹洞正宗二十八世
瑞白雪大和尚用酬法乳之恩就座維那白椎云法
筵龍象眾當觀第一義師云若論者箇第一義黃面
瞿曇插觜無分碧眼胡僧退身有地縱饒德山有棒
只堪打豬打狗臨濟有口只好喝驢喝馬雖然威音
那畔休話如何曲為今時繇人施設舉拂子云者裏
會去不妨竿木隨身逢場作戲饑餐無米飯渴飲不
溼羹打鞦韆於猛虎頷下翻筋斗於毒蛇口中磅礡
虛空紛紜宇宙橫抽寶劍截諸見之稠林玅協弘通
翦異端之穿鑿世諦道諦隨處周圓佛恩皇恩一時
酬足正眼看來未是衲僧行履處且作麼生是衲僧
行履處隱身不必須嵒谷闤闠堆堆睹者稀維那結
椎云諦觀法王法法王法如是下座。
元旦上堂柳眼垂青窺破江心紅日冷梅腮發笑驚
回塔畔曉風高冰河發燄以騰輝枯木生花而散彩
遷喬黃鳥弄格外之真機出谷白雲呈現前之玅用
煙光溢目淑氣盈空可謂應時納佑慶無不宜正恁
麼時父子團圞君臣會合又且如何良久云干戈偃
處狼煙息萬里歌謠賀太平。
至南翔白鶴寺請上堂世尊拈花老不識羞迦葉微
笑承虛接響致使後代兒孫向曲彔床上指東話西
正法眼藏未曾有一人動著山僧路見不平傍為鏟
削卓拄杖云正法眼藏被昭慶百雜碎了也一時化
作無量無邊清淨摩尼寶珠凡在會者不論僧俗男
女貧富貴賤賢愚老幼一齊布施直下咸知此珠在
凡不減在聖不增人人具足箇箇圓成濟人施物應
<pb n="416"/>
用無虧敢問諸人即今珠在甚麼處喝一喝云罔象
到時光燦爛離婁行處浪滔天問接物利生即不問
如何是第一句師云當空杲日人皆見如何是第二
句師云白雲片片過前川如何是第三句師云鴛鴦
飛過洞庭湖進云日麗風和鶯語細天空雲淡水聲
清師云休來者裏念篇章。
上堂昨夜三更澍大雨今朝覿面為相舉依依柳色
吐黃金片片梅花流玉乳大地群萌盡獲恩森羅萬
象皆歡舞莫沉吟急薦取若能於此絕狐疑直下翻
身超佛祖。
上堂喝一喝云大眾還識者金剛寶劍麼擬則傷鋒
犯手觸則喪身失命三世諸佛不敢正眼覷著歷代
祖師那容佇足傍觀若是箇漢信手拈來纖毫不犯
直下劃開情塵見網當陽擊碎金鎖玄關予奪縱橫
殺活自在隨處作主遇緣即宗正好挽祖風於末運
捧佛日於天心世出世間一大丈夫然猶是建化門
中事且不落功勳一句作麼生道手指空時天地轉
回途石馬出紗籠。
結制上堂十五日已前卒風暴雨十五日已後朗月
晴空所以道把住則黃金失色放行則瓦礫生光放
行把住即不問汝諸人正當十五日又且如何話會
○於此洞徹不妨做箇灑灑落落衲僧去否則且向
三條椽下七尺單前高挂缽囊壁立萬仞內脫身心
外遺世界一念萬年萬年一念不以程途為限直須
以悟為期誠能如是上不負於諸聖下不辜於己靈
然後於祖師門下扶豎宗乘接待往來未為分外雖
然若到昭慶門前打拆腳脛何故不見道清光照眼
似迷家明白轉身還墮位。
說戒上堂祖印高懸凡聖絕跡樓閣門開別峰相見
若是恁麼事須是者般人昔法眼問永明潛云古人
道隔壁聞釵釧聲即名破戒現睹金銀合雜朱紫駢
闐且道是破戒不是破戒潛云好箇入處眼云子向
後有五百毳徒為王侯所重在乃云即今香花羅列
鐘鼓交參海眾雲臻人天普集眾中有得箇入處者
不妨攢眉便去掩耳即行花街柳巷任意逍遙歌管
樓臺隨緣放曠擲大千於界外納劫火於腹中若到
者箇田地名真持戒苟或遲疑應須諦聽。
弁山先老和尚忌日上堂維那未白椎已前先師向
諸人眉毛尖上轉大根本法輪說甚深修多羅使未
信者信未解者解未安者安未悟者悟未得涅槃者
得涅槃一音演唱隨類各解所謂一切智智清淨無
二無二分無別無斷故然後又向諸人眉毛尖上復
入寂光三昧大眾見麼縱饒見得更有末後句子未
曾道在昭慶今日要與諸人道破去也良久云寧可
截舌不犯國諱。
上堂雲門餅趙州茶打發閒神野鬼秘魔叉石鞏箭
驚駭泥豬癩狗五位三玄是甚破艸鞋六義圓相是
甚繫驢橛正眼看來總是一場笑具昭慶曾無一法
與人無禪道可參無佛法可學亦不教你明心見性
亦不教你超佛越祖只要饑來喫飯困來打眠熱時
乘涼寒時向火者裏會得人人鼻孔撩天設或未然
箇箇腳跟點地。
誕日上堂舉韓文公參大顛因緣乃云大顛老漢雖
有撥亂之謀且無定安之策有問昭慶春秋多少但
道庚戌生的待他曰不會更道今年三十八當時大
顛若下得者兩語不惟免得首座受屈亦不教者俗
漢看破山僧如此舉揚與古人是同是別良久云青
山只解磨今古流水何曾洗是非。
解制上堂雨霽雲收處處青山呈舊面涼生暑退紛
紛黃葉墜新機秋水澂玻璃之色銀蟾吐寶鏡之輝
物物全彰頭頭獨露會得前是結制不會今又解制
其結也魚躍鳶飛星馳電卷疾燄過風奔流度刃臨
濟德山到來只得吞聲飲氣其解也龍吟霧起虎嘯
<pb n="417"/>
風生凡聖交參人天普會情與無情同圓種智雖然
有結有解猶是今世門頭事只如無解無結又作麼
生疁城壘壘超今古練水滔滔絕去來問百二十期
今已解臨筵朢日事如何師云海闊從魚躍進云一
輪撲落須彌倒透出虛空甚麼人師云天空任鳥飛
進云圓缺缺圓空界月再三吞吐始應知師云只恐
不是玉進云得力須忘飽休糧更不饑師云是玉也
大奇。
至青浦縣眾縉紳請上堂秋風拂拂送輕舟昨泛青
溪浪裏遊撒箇漫天無縫網魚龍蝦蟹一齊收顧左
右云還有翀霄彩鳳透網金鱗麼有則今日功不浪
施無則不免撥轉船頭別行一路去也拈拄杖云只
如教中道若能轉物即同如來者箇拄杖是物作麼
生轉得同如來去者箇是如來作麼生轉得同物去
如能轉得不妨於拄杖頭上現百億須彌百億日月
百億四天下百億釋迦若轉不得卓拄杖云城市不
堪留錫久恐驚鶯囀畫樓前問世尊分衛化導眾生
和尚入城化箇甚麼師云蘆花兩岸雪進云還有承
當得的麼師云江水一天秋進云當空紅日照崑崙
師云莫向言中覓須從句外求一僧纔禮拜師云好
生問話僧一喝師便打僧又喝師亦打僧豎起拳云
長安大道向者裏去也師云教休不肯休進云悄然
黃葉落不獨一天秋師又打云直待雨淋頭。
至上海縣龍華寺請上堂黃浦波浪浴日滔天窣堵
簷牙拏雲攫霧轉輪殿覿面全提藏經樓橫空獨露
會得者一任轉天關捩地軸施一機地震山搖行一
令神驚鬼懼非惟報佛恩德亦不辜負方丈主人打
鳳羅龍一片婆心忽有人曰和尚者般說話亦是擔
水河頭賣昭慶向他道不因漁父引怎得見波濤問
十五已前缺了圓十五已後圓了缺正當十五是圓
是缺師云一任鑽龜打瓦進云萬吉碧潭空撈摝未
曾驚覺莫能知師云且喜沒交涉問正偏回互即不
問賓主交參事若何師云昨日雨今日風進云如是
則寒山逢拾得鼓掌笑欣欣師云也不辜負闍黎。
至周浦鎮永定寺請上堂永定寺中考鐘伐鼓周浦
市上賣狗懸羊歌管樓臺總是衲僧境界花街柳巷
無非慈氏家風盤山睹割肉而明心樓子聞唱歌而
悟道普化搖鈴鐸全提向上機關善慧販魚羹直指
當陽玅用所以人能弘道非道弘人到者裏誰分城
市山林那管魔宮佛國任運逍遙隨緣放曠舒卷不
落功勳去來了無變易雖然如是須知更有轉身一
路始得還知轉身一路麼良久云知音不用頻頻舉
達者須知暗裏驚問大行普賢超格外凝然苦行事
如何師云古井含新月進云樹凋葉落金風露衲破
衣穿作麼生師云殘枝帶晚霞進云髼頭林下為閑
客跣足人閒作野僧師云再道一句看進云石人頭
上插金花師云相隨來也。
結制上堂拈拄杖云把住六門關撥開大火聚聖凡
無處逃佛祖豈能避直得大地平沉千差路絕海水
逆流須彌倒卓鶻眼龍睛不敢覷著銅頭鐵額那容
近前正恁麼時便乃點鐵成金轉凡為聖變娑婆為
極樂翻荊棘為栴檀驢乳牛乳盡為無上醍醐有情
無情共證不二真覺箇箇如獅子兒哮吼一聲驚天
動地縱饒到此正好喫棒復卓一卓云權威黑帝令
尤切那許東風弄柳狂問一雨均施三根普潤如何
是類墮師云何處不稱尊如何是隨墮師云步步不
沾塵如何是尊貴墮師云覿面無相識進云恁麼則
迥迥雪山千古秀滔滔洞水萬年流師云三墮外更
道一句看僧禮拜師便打。
冬至上堂天得一以清地得一以寧神得一以靈君
王得一以治天下拈拄杖云只如木上座能殺能活
能縱能奪或時現大充滿法界或時現小在一微塵
縱橫自在變化無拘且道他得箇甚麼卻能如是千
<pb n="418"/>
尋海底泥牛舞萬仞峰頭玉鳳鳴問琉璃界外不知
蹤娑婆國內無名姓且道此人具甚麼手眼師云步
步冰花結進云還許他參學也無師云言言徹骨寒
進云仲冬嚴寒伏惟和尚珍重師云放你三十棒。
上堂第一義為君決面赤不如語直巧言不如實說
秤錘軟似綿團燈心硬似鐵橛石女歌木童拍萬象
森羅笑不歇彌勒惺惺總不知釋迦依然猶未瞥洞
山五位那能該臨濟三玄收不得若信得及師恩親
恩一時酬畢如信不及雨過曉風清月明秋水白。
上堂凜凜朔風遍界寒千林葉落水成斑透肌徹骨
誰能委惟有梅花笑破顏明舉似莫瞞盰剔起眉毛
仔細看豎拂子云大眾見麼凍雞啼處家園曉隱隱
行人過雪山。
佛成道日上堂世尊臘八於正覺山前夜睹明星悟
道喟然歎曰奇哉一切眾生具有如來智慧德相但
以妄想執著而不證得喝一喝云是何言歟大小世
尊眼空四海傍若無人者等說話只好欺壓流俗誑
惑愚人二千年後難免簡點只如離兜率降王宮豈
不是妄想執著耶入胎降生大驚小怪指天指地豈
不是妄想執著耶棄金輪之位舍萬乘之國豈不是
妄想執著耶詣雪山餐麻麥睹星悟道豈不是妄想
執著耶乃至說頓說漸說偏說圓說空說有靈山會
上拈一枝花謂之教外別傳豈不是妄想執著耶正
眼看來何異好肉穵瘡總不如昭慶肚饑喫飯身冷
加衣任運騰騰灑灑落落亦無明星可睹亦無禪道
可悟復何妄想執著之有哉山僧如是告報大眾直
下無疑不妨與釋迦老子同證同悟同時成道更或
擬議滄江波動因風起瓦灶無薪火不然。
祈嗣請上堂乾坤之內宇宙之間中有一寶秘在形
山卓拄杖云形山粉碎了也若能見得世出世間靡
有過於此者輪王得之以御天下龍女獻之而獲授
記以此懺罪無罪不滅以此祈福無福不臻隨心所
欲無不具足天人群生類皆承此恩力更有承紹家
業又如何道庭前玉樹花開早世世芬芳亙古今。
薦嚴慈請上堂豎拂云只者箇圓陀陀光爍爍淨裸
裸赤灑灑虛空包不住大地載不起無去無來冥通
三際亙古亙今體遍十方二聽莫聞其響五目安睹
其容不可得而親不可得而疏舉心即錯動念即乖
還有承當領略者麼若能如是處生死流若驪珠獨
耀於滄海踞涅槃岸似桂輪孤朗於碧天三代祖禰
以此而超生累世親緣仗此而度脫可懺不懺之咎
以報不報之恩苟非其人未免重說偈言遂合掌云
惟願無限勝良因回向法界真實際一念無私證無
生直入如來不退地八德池中任遨遊九蓮臺上恣
嬉戲如此了知三世法於諸如來無有異無去無來
亙古今不生不滅無淪墜一塵普現一切剎一切剎
在一塵內種種方便度眾生盡未來際作佛事過去
菩薩如是學現在菩薩得授記未來菩薩亦復然共
證如來平等智回向法界諸有情是則名為不思議
問如何是正中偏師云臘月藕花鮮如何是偏中正
師云殘雲籠古徑如何是正中來師云泥猿嘯月臺
如何是兼中至師云鍼來與線去如何是兼中到師
云虛空開口笑僧禮拜師便打。
上堂仰之彌高鑽之彌堅瞻之在前忽焉在後昭慶
如是舉揚大眾作麼商量謂是佛法卻是顏子道底
謂是儒書又在山僧口裏說出於此分析明白不妨
奇特有者便謂儒教不殊於禪教世法無異於佛法
天地一指萬物一馬凡聖一體三界一心彼此一致
恁麼解會料掉沒交涉若是大丈夫直下截斷葛藤
掀翻情識孤迥迥露堂堂高超三界獨步大方無可
不可無在不在不動等覺而建立諸法還有恁麼人
麼山僧不妨下箇註腳仰之彌高不隔纖毫大鵬展
翅廓爾沖霄鑽之彌堅亙古如然白雲片片皓月娟
<pb n="419"/>
娟瞻之在前迥脫言詮揚眉瞬目如隔天淵忽焉在
後忒煞漏逗臘月梅花馨香依舊。
元旦上堂翡翠簾前九夏霜花滿地琉璃殿上三更
旭日盈門木雞啼而千林曉玉犬吠而萬戶春藏香
象於不萌草裏盛活蛇於無底籃中燕尾船兒日越
清風羊頭車子夜推明月不容那畔寧落今時所以
道靈苗瑞草野父愁耘露地白牛道人懶牧太平豈
有象何妨麟集鳳翔造化本無私一任龍吟虎嘯正
恁麼時且道承誰恩力野老不知黃屋貴六街慵聽
靜鞭聲。
至弁山蕃光和尚請上堂雲封弁嶽人天景仰無門
月照華林龍象參尋有路花石澗恒演長舌之音彌
勒峰獨現大人之相塵塵祖意盈眸剎剎真風覿面
豎拂子云大眾者裏會得一任胸藏武庫肘佩靈符
渾融正偏迭為賓主驗龍蛇於杖頭分玉石於言下
掀翻日月別立乾坤十地聞之魂驚三賢見之膽戰
不是神通玅用亦非法爾如然雖則如是若在衲僧
分中未為奇特須知我洞山門下別有尊貴一路始
得作麼生是尊貴一路良久云不須此外尋堂奧諸
向華林問主人問昨日設供報師恩今朝說法利群
生說法利生則且置報恩一句請師宣師云青龍岡
上雲靄靄進云和尚設供先老人還來受供也無師
云象王峰畔霧騰騰進云與麼則和尚未離昭慶先
老人早已受供了也師云切忌妄通消息。
上堂舉實性大師因芙蓉訓禪師至上堂以右手拈
拄杖倚左邊良久曰此事若非芙蓉師兄也大難委
悉便下座乃云實大師雖則人情佛法一時周備檢
點將來大似向福建人前賣荔枝未免傍觀者哂。
至玉峰請上堂玉峰突兀獨露萬象之中寶塔玲瓏
勢出層霄之外彌勒閣無殊兜率曇華亭迥異人間
梵宇參差影沉碧水松杉錯落韻奏笙簧處處車馬
駢闐時時朱紫合雜雲封雉堞偏正何分月照閭閻
主賓莫辨於斯會得無邊剎海自他不隔於毫端於
斯不會十世古今始終不離於當念舉拂子云分明
月在梅花上看到梅花早已遲。
至雲間貝多菴請上堂只者第一義以太虛為紙大
地為硯九峰為毫三泖為墨直教宋石門趙文度董
玄宰陳眉公竭其心力殫其精巧寫到彌勒下生以
至盡未來際不能加一毫於其間須知語言文字之
所未及世智辨聰之所未窮故曰口欲譚而辭喪心
欲緣而慮亡貴在言前領荷格外翻身四五百條花
柳巷正好調心二三千處管絃樓一任放浪乃吾人
之固有非性分之強為不然明朝五月端陽節看取
龍舟奪錦標。
誕日上堂年年此日此日年年見有流動物無變遷
天外白雲兮乍來乍去江心明月兮或缺或圓松自
直棘自曲鵠自白烏自黑彌勒釋迦誰後誰先豎拂
子云只者箇三世諸佛不敢譚著歷代祖師不敢覷
著迎之不見其首隨之不見其後大眾會麼一種風
流人不識新婦騎驢阿家牽。
上堂今朝六月十九普門大士垂手盡謂降伏群魔
也是拏棒喚狗昭慶卻不然拈拄杖云不見道見怪
不怪其怪自壞。
上堂床頭蟋蟀舉古驗今檻外芭蕉敲風弄月所以
道真機無隱大道全該不待睹影逢渠玅見無情說
法雖然還有究竟者麼秋色滿園人不薦哀哀孤鴈
又南飛。
上堂疁城磊落磨今古練水瀠洄絕往還薦得目前
無別法迥然直透祖師關。
至化城菴請上堂化城雖設策進駑駘寶所非遙翻
騰龍象到者裏言方便而了無方便立程途而迥絕
程途直欲人人同登毘盧樓閣其人如來覺場果是
知有的人時時奉重畢竟如何是奉重的事夜半庭
<pb n="420"/>
前紅日冷不萌花下舞春風。
至婁塘西資菴請上堂法無定相道絕方隅赴感隨
機由人施設大眾還委悉麼落木蕭蕭練水寒扁舟
隨處且垂竿楊柳岸蓼花灘得盤桓處且盤桓等閒
唱箇漁家樂鉤盡滄浪月一灣。
薦亡請上堂欲識無生旨分明在目前芙蓉含露笑
楓葉醉霜眠剎剎光明藏頭頭極樂天不須向外覓
喝一喝云擬議隔三千。
至獅子林請上堂鬱密獅林深可藏橫溪一室儼如
航梳風細柳千條碧灑雪殘梅幾片香東閣觀潮知
水信西林坐月覺天涼即心即佛誰相委＆unrec;＆unrec;波中
蕩夕陽。
上堂舉歸宗因僧問如何是佛宗曰欲向汝道恐汝
不信僧曰和尚重言焉敢不信宗曰即汝便是僧曰
如何保任宗曰一翳在目空花亂墜乃云赤眼歸宗
雖則機辨縱橫卷舒自在仔細較量猶涉唇吻當時
若問昭慶如何是佛即向他道你是抱贓叫屈漢再
問如何保任和聲便打非唯使者僧別有機關亦不
教他閨閣中作活計大眾畢竟歸宗道的是昭慶道
的是儻若躊躇君向瀟湘我向秦。
薦亡請上堂滿林秋色正芬芳帶醉芙蓉笑夕陽識
得嚴親真面目分明格外好風光好風光端的別彌
陀不在安養國既不在安養國即今在甚麼處畫○
云長空雲散家家月。
上堂佛法本來無可說何須特地更饒舌今朝恰遇
小陽春也要山僧應時節擊拂云大眾者是甚麼時
節香嚴擊竹也不離者時節靈雲見桃花也不離者
時節洞山睹影也不離者時節玄沙𡎺指也不離者
時節乃至見色明心聞聲悟道觸著磕著一念相應
心華發現總不離者時節只如不落因緣時節又作
麼生擊拂云不離當處常湛然覓即知君不可見。
至蘆菴請上堂法離見聞覺知若求見聞覺知是見
聞覺知非求法也直饒過去古佛猶不免抱橋柱洗
腳山僧則不然豎拂云大眾看看只者箇不落見聞
覺知迥超情識意想三世諸佛歷代祖師以及一切
眾生莫不承此恩光作諸佛事大眾還見麼見與不
見拈過一邊只如昨夜陝府鐵牛與嘉州大象廝撲
嚇得無邊身菩薩走向三千里外躲入藕絲孔中且
道是箇甚麼意旨良久云識法者懼。
至廣福鎮請上堂紛紛細雨偏麗乳酪於長空冽冽
霜風密布寒夙於大地水流雲與共演不二之法門
猿啼鶴唳競談一乘之玅旨到者裏人人是佛箇箇
是祖本來現成阿誰無分又那管城市山林鄉村野
店正好拖泥帶水隨處為人雖然當知我衲僧家有
超佛越祖一大奇特事在如何是奇特事顧左右云
因甚鍼眼魚吞卻占波國。
至江灣保寧寺請上堂古殿崔嵬昔日之真風不墜
層樓突兀今時之氣象彌新路接雲衢而車馬絡繹
門連江浦而歌棹頻聞左之右之無殊玅莊嚴海舉
足下足何異菩提覺場到者裏正好全身擔荷竭力
提持轉自己歸山河大地將山河大地轉歸自己自
己與山河大地無別無二大眾還委悉麼知音不必
輕彈指千里同風始是奇復舉昔世尊一日因食時
命阿難入城持缽復云當依七佛儀式阿難云如何
是七佛儀式世尊遂喚阿難阿難即應諾世尊云持
缽去乃云大小瞿曇也是無風起浪慶喜尊者無端
被人點破面門正眼看來二俱狼籍山僧與他據款
結案揮拂子云輕舠箬笠曉風寒深淺何妨便下竿
一曲滄浪人不薦且隨白鷺過江灣。
至南翔彌陀殿請上堂當陽一句迥絕遮攔格外真
機了無背向到者裏通身是口談之不及渾身是眼
見之不到所以釋迦掩室於摩竭淨名杜口於毘耶
須菩提無說而顯道釋梵王絕聽而散花若是箇超
<pb n="421"/>
群拔萃漢不妨掩耳即行有甚麼事有麼有麼若無
更向葛藤裏薦取舉昔王荊公謂同僚曰我得雪峰
和尚一句子直至而今為宰相同僚請益公豎起拳
云者箇是甚麼同僚罔測乃云荊公之器小哉若論
者一句子輝天鑑地括古囊今諸佛得之而成正覺
菩薩得之而行六度聲聞得之而證四諦君得之而
為堯舜禹湯臣得之而為皋陶伊尹父得之而慈子
得之而孝朋友得之而信世出世間之事無有不從
者一句而得豈止為宰相而已大眾且道畢竟是那
一句子顧左右云寧可截舌不犯國諱。
至清風菴上堂卓拄杖云只者箇有眼不可睹睹之
如盲有耳不可聞聞之如聾乃至不可嗅不可談不
可觸不可思從本已來離言說相離名字相離心緣
相離非有相非無相非非無相非非有相非有無俱
相非一相非異相非一異俱相可謂言語道斷心行
處滅雖然只如泥牛銜月木馬嘶風露柱罵燈籠山
門騎佛殿且道是甚麼人境界復卓拄杖云孤舟棹
出婁江月下載清風付與誰。
至茜涇福林庵上堂薰風至而殿閣涼生柳陰濃而
池塘綠暗茜水舒諸佛之長舌福林彰衲僧之巴鼻
明明獨露卓卓全該迥絕言詮安容穿鑿直得生佛
一體愚智一如無高無下無古無今正好於祖師門
下各出隻手扶豎正教共挽頹風光我法幢且道誰
是其人若真獅子兒哮吼也驚群。
重九上堂蕭蕭落木逐風飛鴻鴈銜蘆塞外歸借問
而今何節屆東籬黃菊逗新機大眾若道今是重陽
不免隨境逐物若道不是重陽亦是違時失候直須
坐斷兩途出人一頭地始得不隨時變不逐境遷處
富貴而不為樂居患難而不為憂坐臥聲色差排古
今於一切法而得自在然後可以為明為導為綱為
領於此門中共出隻手建大法幢互興佛事豈不謂
世出世間第一勝事於中還有其人麼大風吹落石
人帽拾得寒山笑不休。
　　　（安樂院智安備資敬刻
　　百老和尚語錄第一卷）

百愚斯禪師語錄卷第一

<sarticle><article>百愚斯禪師語錄卷第二</article></sarticle>
住國山善權寺嗣法門人智操
住青龍隆福寺嗣法門人智湛　編次
<other>住雲間青龍隆福寺語錄</other>
順治戊子春在古昭慶寺受請入院。
上堂拈疏云大眾見麼字字達磨眼珠言言孔聖心
髓一時抖擻了也其或未見更須諦聽指法座云者
箇所在高而無上廣而無際且道如何攀躋卓拄杖
云等閒蹋著無回互鐵額聞風也皺眉登座拈香祝
聖畢此一瓣香一味毒氣薰成鉗錘煆就次第二回
供養浙江紹興延慶堂上傳曹洞正宗第二十八世
瑞白雪大和尚用酬法乳之恩就座白椎竟師云潑
天門戶迥絕遮攔箇段風光阿誰不具縱饒通身是
眼覷之不見渾身是口說之不及到此須是有力大
人一肩擔荷所以現前檀護夙植德本久種善根嚴
飾浮屠恢復梵宇更請山僧舉揚箇事開鑿人天眼
目闡揚佛祖門庭若非乘大願力現身再來決不能
也山僧不敢瞞盰只得兩手分付且道分付箇甚麼
普願大家齊著力闢開古路任縱橫問青龍古剎中
興洞上宗風廣播如何是向師云海潮涌百川如何
是奉師云殷勤千里來如何是功師云杏芳紅不豔
如何是共功師云玉花金蝶兩翻飛如何是功功師
云泥牛石虎同相吼進云五位功勳蒙指示利生一
句又如何師云一片菜花黃似金進云杲日當空照
恩光何處無師云切莫亂卜度居士問昔日性空今
<pb n="422"/>
朝和尚是一是二師云仙人臺畔水長流如何是祖
師關師云眉毛上薦取如何是透關底事師云待你
到者箇時節著。
誕日上堂靠拄杖良久云者裏會得可煞現成儻或
踟躕勿怪青龍指鹿為馬卓拄杖云還知者木上座
落處麼直饒玅德空生不敢談著黃頭碧眼不敢覷
著覷著眼睛瞎談著口皮穿何故數量拘他不得春
秋攝他不得因果收他不得生死迷他不得是非聖
凡名他不得青黃赤白描邈他不得不可以智知不
可以識識三際平等一道清虛本自不生亦無寂滅
若承當理會得始知天地與我同根萬物與我一體
長於上古而不為老在於九困而不為下彭祖非壽
殤子非夭法界非大微塵非小且道他有甚長處便
能如是莫怪從前多意氣他家曾蹋上頭關問法王
出世天花應瑞大聖示現麟鳳降生如何是誕生王
子師云禁苑無相識如何是朝生王子師云從容步
玉堂如何是末生王子師云舌上起風雷如何是化
生王子師云一箭破天山如何是內生王子師云金
殿不知尊進云王子已蒙師指示今逢誕日事如何
師云南山竹北地木進云恁麼則不同於諸聖師云
青者青兮綠者綠進云恩從上古法演彌綸師云認
著依然還不是僧喝師打云休要弄虛頭。
上堂昨夜青龍塔怒發與昇仙臺廝撲不覺撞破東
海娑伽老龍腦殼忍痛不禁只得揚聲大叫山僧喚
來各與六十拄杖於是天明各各住於本位儻或不
見不聞莫怪搕𢶍堆頭更添搕𢶍召眾云青龍家法
異諸方到者方知別有長折腳繩床麻布帳短簷茅
屋土垣牆霜花滿地如銀砌丹葉盈溪似錦裝一一
為君頻舉似逢人切忌亂商量。
結制上堂青龍今日以天地為爐韝須彌作鉗錘扇
三昧火燒二乘炭不論是佛是祖是凡是聖森羅萬
象螻蟻蠛蠓人我是非貪嗔癡愛無始住地無明一
并拈向大爐韝中只教內不放出外不放入東西不
辨南北不分識不能識智不能知鍊成一塊打作一
團直待虛空粉碎大地平沉冰河發燄枯木糝花方
是箇好消息雖然猶未是到家時節如何是到家曉
節鯨吞海水盡露出珊瑚枝。
求嗣請上堂一陽初動萬物含萌岸柳依依漸放黃
金之幹汀梅郁郁久懷白玉之胎者裏會得頭頭獨
露法法圓成覿體無私無勞別覓可以撫育群生提
攜萬有紹隆佛祖弘基克振人天勝業雖然人天勝
業如何承當舉如意云堂前露柱夜懷胎生下孩兒
頗俊哉未解語言先作賦一超直取狀元來。
上堂見色明心聞聲悟道觀音菩薩將錢買餬餅放
下手元來卻是饅頭縱饒雲門與麼道未免打作兩
橛青龍者裏心不用明道不須悟饅頭亦不用買今
日居士設齋現成油煎荳腐白麵點心只要諸人喫
得飽齁齁地挑水底挑水淨菜底淨菜運土掘地底
運土掘地搬磚弄瓦底搬磚弄瓦一動一靜一欠一
伸折旋俯仰任意施為不敢與諸人添箇元字腳何
故聻本自無瘡勿傷之也。
上堂霜花散彩煦日舒光萬木影寒千山體露佛祖
真機覿面衲僧巴鼻儼然本無蓋覆奚有囊藏到此
須是過量大人出格漢子始得信心堅若須彌行願
深如滄海八風撼之不動群魔攪之不渾猶如寶劍
精金愈淬愈銳愈煉愈新如來禪祖師禪隨處圓成
今時事那畔事當時了辦且如何是山格事雪後始
知松柏操事難方見丈夫心。
上堂仲尼曰吾道一以貫之老聃云抱一而為天下
式瞿曇道唯此一事實餘二則非真大眾者三箇老
漢與麼道且道是三耶是一耶若道是一卻又分門
列戶若謂是三奈何同道是一到者裏作麼生會拈
拄杖云仲尼老聃瞿曇總被山僧拄杖子穿卻鼻孔
<pb n="423"/>
了也且道拄杖子憑何節目卻能如是卓一卓云磊
磊落落煒煒煌煌豎窮三際橫遍十方神通叵測玅
用難量纔涉擬議打出腦漿僧纔出師云獅子咬人
韓盧逐塊便下座。
上堂陣陣朔風揭戶開紛紛凍雨打窗破滿堂禪客
暗嗟吁衲破蒙頭床上坐床上坐休錯過金毛獅子
解翻身癩狗泥豬草裏臥莫有金毛獅子出來抖擻
爪牙看問牛頭未見四祖為甚百鳥銜花師云時來
易借金千兩見後因甚不銜花師云運退難賒酒半
壺進云千峰勢到嶽邊止萬派聲歸海上消師云切
忌隨語生解。
上堂本無奇特亦無巧玅古之乾坤即今之乾坤古
之日月即今之日月古之山河即今之山河古之人
物即今之人物乃至松直棘曲鶴白鴉烏風動塵起
雲騰鳥飛塵塵爾剎剎爾莫不全彰者箇消息所謂
道遠乎哉觸事而真聖遠乎哉體之即神舉拂子云
縱饒會處分明見處清楚猶是如來禪若是祖師禪
未夢見在且道祖師禪又作麼生江上泥牛頻鼓舞
雲間石虎正咆哮問如何是正位一色師云午夜黑
漫漫如何是大功一色師云白牛露地眠如何是今
時一色師云眉毛八字分。
元旦上堂天大地大道大王亦大年新月新日新時
亦新如是可作三十六旬之始七十二候之初拈拄
杖云者箇無大無小無新無舊無始無終歷萬古而
不磨超百劫而怕新放之則彌六合卷之則退藏於
密三世諸佛得之說法利生歷代祖師得之傳佛心
印天下老和尚得之全提正令今日正在山僧手裏
堪作何用點開日月為天眼指出須彌作壽山。
上堂雷鼓初鳴徹群生之矇聵珠璣遍撒催萬卉之
萌芽柳垂綠野橋邊風鼓通波塘上祖師意處處全
彰古佛機塵塵獨露大眾正恁麼時如何承當青龍
塔畔泥牛舞白鶴江中木馬嘶。
解制上堂舉拂云只者箇無塵不具無剎不彰巍巍
乎總法界以為體蕩蕩乎等太虛而為量本無生佛
之名豈有自他之相無修無證絕是絕非者裏會得
說甚長期短期結制解制一任諸人緊捎草鞋橫擔
楖栗或向孤峰頂上嘯月眠雲或向十字街頭呵佛
罵祖有時恁麼電捲星馳山崩海竭有時不恁麼龍
吟虎嘯玉轉珠回卻恁麼中不恁麼拈頭作尾拏兩
道三不恁麼中卻恁麼冰河發燄枯木生花恁麼不
恁麼且置祇如夜明簾外轉身一句作麼生道有道
得相應者出來道看一僧纔出師便下座。
上堂乍雨乍晴三二月桃花欲放柳含煙現前佛法
如能委始信壺中別有天揮拂云若也會得不求神
通而神通自至不求玅用而玅用現前可以酬罔極
之深恩可以增無邊之壽考百千三昧恒沙解脫無
量玅義總在裏許自利利他無不具足復舉拂云大
眾還見麼雲外九峰青更青。
誕前一日請上堂舉拂子云虛空包不住大地載不
起直透威音那畔橫超象帝之先迥絕言論不拘數
量大眾明日是者龜毛拂子四袟初度眾請山僧為
他祝壽到者裏將過去壽現前壽未來壽拈向一邊
畢竟與他祝箇甚麼壽若能道得不妨延一剎那為
無量阿僧祇劫促無量阿僧祇劫為一剎那乃至無
量為一一為無量小中現大大中現小含容國土吐
納十虛雖然且道鴻濛未判世界未成者一著子落
在甚麼處水晶簾動微風起滿架薔薇一院香。
吳淞總戎沈清介請上堂橫拄杖云若要承當此事
須是殺人不眨眼底漢子始得威威凜凜卓卓犖犖
向劍刃上走馬虛空裏行船拏雲攫霧挾山蹈海逢
佛殺佛逢祖殺祖兩頭把斷不通凡聖正恁麼時風
行草偃海晏河清釋迦不前彌勒不後便好同生同
殺同放同收可謂不犯鋒鋩坐致太平卓拄杖云還
<pb n="424"/>
有其人麼當年嘗憶李將軍萬里天邊射一鶚。
上堂一番起一番倒休怪重重打之遶現前公案有
誰知祇要諸人當下了且道作麼生了喝一喝云也
是按牛頭喫草。
結制上堂震法雷擊法鼓牢關把定誰能睹撮來大
地作紅爐直要活烹佛與祖卓拄杖云還有臨危不
變者麼僧纔出師打云速道速道僧喝師又打進云
粉骨碎身實難酬師云拖出去乃云山僧適來明明
向汝道尚且不會那堪蓋覆將來若是箇漢纔見青
龍塔尖掉臂而去猶較些子何必蹋步向前刺腦人
膠盆又有般漢聞山僧恁麼道便向白鶴江頭死堆
堆的坐著那見青龍者裏浮圖錯落紺宇玲瓏九峰
拱翠三泖環碧綠野橋畔常露格外風光杏花村中
別有一般春色雕欄璇璣堂奧之事大眾要會堂奧
中事麼梅花雖有先春意且待寒崖臘後看。
雲板至上堂若論此事如半臞禪德募鑄雲板相似
務要匠手精敏模範端正向大冶爐中化其渣滓鎔
其鈍頑煆煉得乾乾淨淨一點夾雜也無一火鑄成
方為大器懸於青龍香積梁上使見者聳觀聞者駭
異大地俱震二聽莫分直教人人證耳根圓通箇箇
獲現前三昧且如何是現前三昧作擊板勢云善哉
三下板知識盡來參既善知時節何勞我再三。
上堂心外無法而法可明法外無心而心可通可通
可明心法全宗全其宗而法法皆宗全其心而心心
無心心既無心直造其源喝一喝云古人者般見解
正是夜半放烏雞有甚交涉青龍者裏無心教你明
無法教你通有箇沒皮惡辣拄杖子大有逕庭不近
人情你欲行奇體玅即截斷行奇體玅的腳跟你欲
逐氣尋香即穿卻逐氣尋香的鼻孔更與一切人解
其黏去其縛直教各各做箇灑灑落落的閒道人去
且道拄杖子有何長處撐門拄戶全憑渠力。
上堂山僧連日疲憊非但佛法氣力也無一星雖然
猶記得馬大師一日不安院主問和尚尊候如何曰
日面佛月面佛師云馬師病裏竭力提持全身為人
叵耐不遇知音當時待他與麼道但云也知大師善
病管教那賣簸箕漢滿面慚惶無地容身儻有僧曰
青龍者般說話也是同病相憐祇向他道金烏急玉
兔速擬思一箭過天竺咄咄咄三十年來弄馬騎等
閒那怕驢兒撲。
愛愚宗居士八旬請上堂有物先天地是箇甚麼物
無形本寂寥畫○云者箇聻能為萬象主溢目昭然
那箇是主不逐四時凋因甚春至花開秋回葉落古
人者樣說話好似杭州人撐船卓拄杖云青龍只有
者箇攀躋莫及鑽仰彌堅放之周遍法界斂之在一
毫端夫子不識達磨茫然說甚鍾離洞賓鬼谷神仙
畢竟如何從來不假壺公術袖裏乾坤別有天。
上堂潺潺流水時奏素琴於耳根矗矗青螺常懸古
畫於天際片雲共野鶴以投巢明月隨輕舟而到岸
離披竹影頻篩十畝之金燦爛霜花遍布千林之彩
正恁麼時若作佛法商量卻是山僧孤負闍黎若作
尋常境會則是闍黎孤負山僧一總不與麼又如何
委悉良久云禮云禮云玉帛云乎哉樂云樂云鐘鼓
云乎哉問世尊拈花飲光微笑未審笑箇甚麼師云
青酒紅人面進云和尚不惜慈悲還許轉一語麼師
云有甚長處進云犬吠三更枝上月烏啼夜半嶺頭
春師云不是者箇消息。
至日上堂以拄杖畫[○@一]陰退陽生◎否極泰現○窮
則通[○@一]通則變[○@│]聊為諸人通一線且道是那一線
擲拄杖云薦便下座。
上堂今朝十五日有箇好消息覿面為宣揚大家共
委悉卓拄杖云適來蝦蟆背大象蚯蚓拽須彌從諸
人鼻孔裏過因甚不知喝一喝云若知打破你頭。
飯僧請上堂經中道供養百千諸佛不如供養一箇
<pb n="425"/>
無心道人青龍者裏供養百千無心道人不如供養
一箇了事衲僧且道無心道人與了事衲僧優劣在
甚麼處檢點得出任你一時應盡四天下供養不為
分外其或未委勿怪饒舌三冬天氣暖如春溢目風
光越樣新寄語遊人休外覓隴頭梅月正精神。
上堂卓拄杖云拄杖子化作轉輪聖王七寶隨身千
子圍繞一時遊遍三千大千世界然後還復本形依
舊是箇拄杖子若喚他作拄杖子又是轉輪聖王若
喚他作轉輪聖王卻又是拄杖子諸禪德果然分析
得出許你變大地作黃金攪長河為酥酪移古易今
轉凡成聖有甚麼難如無大家喫箇飽鼓腹樂其中
搬磚與弄瓦各自顯神通。
上堂萬法是心光諸緣惟性曉本無迷悟人祇要今
日了了不了直須識取衣中寶畢竟將甚麼喚作衣
中寶昨日蟭螟蟲在蚊子眼睫上作窠然後向十字
街頭揚聲大叫云土廣人稀相逢者少。
報本請上堂神光不昧亙古微猷蕩蕩乎為萬物之
帡幪巍巍乎作群生之怙恃不落三賢階級豈容諸
聖安排豎拂子云以此龜毛拂恒轉無上輪普遍微
塵剎一一剎亦然能以一音說隨類各得＆unrec;俱＆unrec;無
上覺迥超三乘法昊天罔極恩是恩無不報冤親悉
平等存亡蒙利益同遊華藏界共入薩婆若。
上堂今有三件奇特事第一昨夜泥牛產犢木馬生
駒第二青龍塔善談實相昇仙臺親為證明第三堂
前露柱不覺手舞足蹈云也大奇也大奇財法二施
不思議是男是女盡成佛大地山河笑展眉大眾還
信者三件奇特事麼若信不及且待當來問彌勒。
上堂舉洞山云近時人多乾慧若要明辨真偽有三
種滲漏一曰見滲漏二曰情滲漏三曰語滲漏喝一
喝云大眾若喚作一喝正是機不離位墮在毒海即
見滲漏也若不喚作一喝正是智常向背見處偏枯
即情滲漏也若總不恁麼正是體玅失宗機昧始終
即語滲漏也復喝一喝云且道者一喝還是見滲漏
耶情滲漏耶語滲漏耶若明辨得出洞山只在闍黎
腳跟下若明辨不出闍黎卻在洞山腳跟下舉手云
洞山與闍黎總在山僧者裏不消一捏直得粉碎問
當陽一喝即且止三種滲漏請師宣師云逐一問將
來如何是見滲漏師云去時不蹋來時路滿目青山
絕點埃如何是情滲漏師云千年松下無人到挂角
羺羊不可尋如何是語滲漏師云夜半石人無影像
縱橫那辨往來機進云手執夜明符幾箇知天曉師
云如何是不涉滲漏一句進云滿目青山絕點埃師
打云也是旋蒸熱賣漢。
薦親請上堂盡大地是箇解脫門盡大地是箇光明
藏盡大地是箇莊嚴海盡大地是箇蓮花國於此會
得非但今生父母縱是多生父母累劫冤親以及草
木叢林情與無情都在其中可謂四恩總報三有均
資雖然更有不涉迷悟迥超凡聖又作麼生泥牛耕
破無生國木馬衝開劫外天。
圓滿華嚴經請上堂若人欲識佛境界當淨其意如
虛空遠離妄想及諸取令心所向皆無礙拈拄杖云
適來拄杖子於阿蘭若法菩提場成最正覺現千丈
盧舍那佛放阿僧祇佛剎微塵數光明具阿僧祇佛
剎微塵數莊嚴出阿僧祇佛剎微塵數樓閣統阿僧
祇佛剎微塵數菩薩說阿僧祇佛剎微塵數教海有
阿僧祇佛剎微塵數眾生皆入毘盧境界大眾若見
得聞得始知咳唾掉臂折旋俯仰時時與盧舍那如
來磕頭撞額步步不離華藏莊嚴世界海可謂世界
無盡主伴重重圓融行布因果交徹乃至成相壞相
同相異相總相別相理法界事法界理事無礙法界
事事無礙法界都在者拄杖頭上所以道剎塵心念
可數知大海中水可飲盡虛空可量風可繫無能盡
說佛功德復卓拄杖云大眾者是拄杖子且道盧舍
<pb n="426"/>
那如來即今在甚麼處抴杖下座。
上堂月皎霜清鶴夢癡一溪寒碧鎖煙絲分明都是
拈花旨兩手而今付阿誰須領略莫狐疑朔風劈面
急如箭喝一喝云穿過髑髏幾箇知。
臘八解制上堂黃龍有三關青龍只一關拈拂子畫
一於此透得許諸人與釋迦老子同行同坐同修同
證同成正覺任你烈烈轟轟吒吒沙沙鍼鋒上走馬
芥子內藏山然者些伎倆到衲僧門下大似糞艸堆
頭一敝屣耳須知更有向上一著子在且道是那一
著揮拂云殷勤為解丁香結放出枝頭自在春。
誕日請上堂慚愧今朝母難日多年祖道無成立街
頭拾得一明珠接物利生用不訖無隱匿天上人間
稱第一。
上堂雨過垂楊淡鎖煙流水夕陽邊生涯豐儉且隨
緣饑餐與倦眠佛懶做說甚仙風光滿目前鐵笛橫
吹雲外天明月下晴川。
上堂俯仰折旋不離菩提覺場語默施為總是般若
玅用翠竹恒露法身黃花全彰祖意絡緯籬邊夜織
無絲之絹蟾蜍天際常轉不退之輪石女挑蜀錦不
藉功勳木童唱吳歌渾超音律非見聞之可到豈意
解之能通天然尊貴迥出常情大眾還會麼禮之用
和為貴先王之道斯為美。
至獅子林請上堂目前無法意在目前不是目前法
非耳目之所到夾山大似拈一放一怎如青龍渡練
州涉羅溪昨在臥石菴中今到獅子林裏沿途而來
只見白雲澹泞秋水澂渟蘆花與明月交輝丹楓共
落霞爭錦木樨香透山谷鼻孔芙蓉笑破迦葉容顏
若是箇漢正好騎聲蓋色罩古籠今傾湫倒嶽雨施
雲興直下似箇獅子兒吒沙哮吼一聲野獸潛跡飛
禽亂墜正恁麼時直饒佛祖不敢近傍更有何物而
能當情且道誰是其人畫○昨夜三更月到窗。
至萬善菴請上堂向上一著千聖茫然貴乎當人眼
疾手快掠得便行乃可斥雷逐電撼蕩乾坤驅耕夫
之牛奪饑人之食始稱丈夫意氣若是畏刀避箭之
流成得箇甚麼事遂召眾云還會麼只要人人腳跟
點地箇箇鼻孔撩天壁立萬仞氣宇如王孰不丈夫
何必自生退屈若論山僧者般說話也好與三十棒
何故大似與蛇添足。
至月浦淨信寺請上堂明明百艸頭明明祖師意豎
拂子云於此見得無邊華藏世界無邊浮幢王剎無
邊莊嚴無邊佛土總向拂子頭上一時顯現不勞旋
踵而遍歷無量世界不須彈指而圓成無量法門不
拈一花而莊嚴無量佛土不動一塵而教化無量眾
生是以終日行而無所行終朝作而無所作到者般
田地方知淨信寺始也殿閣玲瓏金碧燦爛如是觀
之未足為盛今也瓦礫盈虛荒榛觸目如是觀之未
足為衰何故良由者片田地無始以來無盛無衰無
增無減一切人於其中間行住坐臥折旋俯仰咳唾
屈伸只是未曾有人蹋著在大眾畢竟將甚麼喚作
者片田地雨過疁城山色瞑潮回月浦浪花新。
上堂古人道一切聲是佛聲一切形是佛形適來驢
鳴馬嘶水流風動且道是佛聲形耶非佛聲形耶縱
饒見得聞得則不免隨境飄流若也不見不聞亦不
免被形聲埋卻若是箇丈夫兒直下透過正好竿木
隨身逢場作戲紛紜萬象磐礡大千將彼玅喜世界
掇置於此娑婆世界其玅喜世界中一切眾生不覺
不知不驚不怖將此娑婆世界掇置於彼玅喜世界
其娑婆世界中一切眾生亦不覺不知不驚不怖不
是神通所使豈因法爾如然正眼觀來此猶是塵垢
秕糠雕蟲末技須知更有迥超功勳一著子在顧左
右云駕鐵船泛峻嶺倒騎佛殿穿市井波中玉兔嚼
寒冰舜若多神毛骨冷。
上堂佛身充滿於法界笑煞明州憨布袋普現一切
<pb n="427"/>
群生前張顛騎馬似乘船隨緣赴感靡不周夕陽西
去水東流而恒處此菩提座南海波斯鼻孔大若到
者箇境界自然七通八達千了百當藏身炭裏混跡
塵中或於佛國魔宮撒沙播土或於市井巷陌打鳳
羅龍大眾且道此人具何手眼翻著袈裟離寶所倒
攜拄杖出長安。
觀察趙公請上堂空澂水碧淡函煙風捲蘆花眼雪
天露滴芙蓉秋夢醒數聲漁笛過長川山僧自來衝
風冒雨擲釣拋鉤欲圖幾箇赤尾曝腮以了不了之
舊案奈何蝦蟹也無一箇只得收絲罷釣別行一路
拈拄杖云大眾看看適來者水上座化作無邊身菩
薩於一無邊身復化百千萬億無邊身一一無邊身
各有無量無邊眷屬圍繞放無量光明現無邊神通
呈無邊玅用深入無邊三昧成就無邊解脫復令無
量無邊國土眾生乃至山河大地艸木叢林有情無
情各各獲無生法忍證金剛不壞之身且道即今無
邊身菩薩在甚麼處卓拄杖云在天非高在地非厚
居目前而非今處塵劫而非舊迥超威音之前那落
釋迦之後離形離相無聲無臭惱煞那顧虎頭李龍
眠王摩詰吳道子直至而今畫不就。
趙夫人請上堂經中云開方便門示真實相方便門
開也作麼生說箇真實相底道理畫○於斯會得無
三界可出無群生可度無涅槃可證無解脫可悟人
與非人性相平等然猶是二乘之見羊鹿等機頂門
具眼者直須掀翻化城踢倒寶所截斷威音古佛腳
脛拈卻釋迦老子舌頭入廛垂手隨類現身隨類現
身即不問汝且如何是轉功就位底事揮拂云畫堂
翠竹搖風處鳳產麒麟天外來。
薦亡請上堂曉雨飄飄鶯囀乍開千樹錦和風拂拂
漁歌遠徹五湖煙無一物不闡遮那之相無一名不
布如來之號會得者通身受用不會者覿體全真舉
拂云會麼蹋翻九品無高下盡是蓮花國裏人。
上堂若論此事譬如杲日當空有眼皆見亦如轟雷
震地有耳悉聞而盲者不見非日光之愆聾者不聞
非雷聲之咎見與不見難逃日光之外聞與不聞都
在雷聲之中所謂百姓日用而不知者此也儻有箇
漢出來道今日開導緇素普利人天恁麼說話達磨
一宗掃地而盡山僧向他道闍黎若信得及撒手便
行歸家穩坐如信不及更有一偈應須諦聽憶得三
月三又逢九月九籬邊黃菊兮半合半開隴頭白雲
兮乍無乍有雨過九峰兮山色如藍風生三泖兮濤
聲如吼良久云翻憶陶淵明攢眉便回首。
上堂上無佛道可成下無眾生可度在天堂不為樂
在地獄不為苦日月不能譬其明江海無以喻其深
輝天鑑地耀古騰今本自圓成不假造作者裏會去
無聖無凡無僧無俗無貴無賤人與非人同入平等
無礙法門只如無礙法門作麼生入自是不歸歸便
得五湖煙景有誰爭復舉張拙秀才參石霜霜問何
姓曰姓張名拙霜云覓巧尚不可得拙自何來才豁
然大悟述偈曰光明寂照遍河沙凡聖含靈共我家
一念不生全體現六根纔動被雲遮斷除妄想重增
病趨向真如亦是邪隨順世緣無罣礙涅槃生死等
空花乃云此偈可謂調高和寡千載無人酬唱山僧
不與他鬥富要與他鬥貧也有一偈舉似大眾有願
逢人不撒沙隨緣到處是吾家饑來托缽入廛市寒
去裁雲補衲遮截斷玄途無異轍擊空寶鑑隱群邪
聖凡總是沒交涉石上閒栽菡萏花。
　　　（德賢法孫恭備資敬刻
　　百老和尚語錄第二卷）
百愚斯禪師語錄卷第二

<sarticle><article>百愚斯禪師語錄卷第三</article></sarticle>
住國山善權寺嗣法門人智操
<pb n="428"/>
住青龍隆福寺嗣法門人智湛　編次
<other>住湖州弁山龍華寺語錄</other>
順治己丑秋在青龍隆福寺受請入院。
三門門牆岸岸關鎖重重當陽一路誰敢通風以拄
杖畫一畫云坐斷十方猶點額密移一步看飛龍。
佛殿黃閣簾啟紫羅帳開正恁麼時如何相見撒手
歸來無一物借婆衫子拜婆年遂禮三拜。
祖堂先覺後覺以心印心祖彌不了殃及兒孫如何
是不了的事團圞共坐忘尊貴遞代相傳無盡燈。
方丈先老人在此大開爐韝密運鉗錘敲骨打髓烹
煆佛祖抽釘拔楔陶鑄聖凡於是家聲遠播慧命永
繼不肖到來又如何施設卓拄杖云看取令行時。
上堂拈疏云見麼魔外以之肅清正法以之久住其
或未見仰煩宣出指法座云坐斷毘盧頂不稟釋迦
文且如何行履拈拄杖云竿木隨身逢場作戲去也
遂陞座拈香云此一瓣香包羅今古充塞乾坤祝延
聖躬堯日與佛日增輝金輪共法輪常轉此一瓣香
為雲為蓋為翰為屏專為文武尊官護法居士同證
現前般若共明向上真宗此一瓣香味似伊蘭惡如
鳩毒賤則分文不值貴則傾國難酬今第三回供養
前住弁山白雀本寺開山傳曹洞正宗第二十八世
瑞白雪大和尚用酬法乳之恩就座鏡大師白椎竟
乃云青松夾道全彰本地風光翠竹搖空獨露當入
境界象王峰鼻孔撩天獅子崖爪牙踞地向者裏會
得說甚向上向下第一第二一任驅雷掣電棒月呵
雲貶斥釋迦彌勒指揮文殊普賢或時塵中混跡或
時炭裏藏身坐徹威音那畔澂澂滿目煙光默照空
劫已前湛湛一壺風月自然皇風浩蕩佛日騰輝踹
拱無為垂衣自治高低嶽瀆共轉根本法輪鱗甲羽
毛同現色身三昧雖然只如開堂祝聖一句作麼生
道月籠丹桂遠星拱北辰高結椎下座。
薦師請上堂青蘿夤緣直上寒松之頂白雲淡泞出
沒太虛之中萬法本閑惟人自鬧大眾既爾萬法本
閑只如太虛上人去世一周甚處安身立命者裏曾
得無凡無聖無來無去從佛界而入魔界轉薉邦而
入淨邦了生死於不相干之地明佛祖於覷不破之
機無德不酬無恩不報更有超群越格如何舉似夢
破玉人天乍曉芙蓉江上笑秋風。
上堂今朝九月九端的從頭剖桂蕊暗飄香菊花笑
破口萬象悉騰歡森羅咸稽首玉鳳嶺頭鳴泥牛浪
裏走擬欲問如何翻身藏北斗。
上堂秋風冷落葉寒江上漁翁把釣竿金鱗不現空
垂餌且唱別腔菩薩蠻昔有尼問趙州如何是密密
意州於腕上一捏尼云和尚猶有者箇在州云卻是
你有者箇在乃云趙州古佛不免被者尼僧勘破尼
雖具眼又被趙州將箇屎彈子換卻檢點將來二俱
龍頭蛇尾總不如東明菴主到山也不問密密意也
不作者箇會特為設齋供眾卻有些好處且道好在
甚麼處大家喫得彭脝飽運水搬柴絕是非。
至樂平寺請上堂拈香云此一瓣香同生弁岳共產
苕溪金錘擊之無痕玉斧劈之不破供養圓寂樂平
堂上淑安法兄大和尚伏願甘露垂滋於大地弘音
再震於群蒙就座白椎竟乃云談道談禪大似白日
說夢論偏論正亦是開眼尿床勿容展事投機那許
承言滯句所以弁山到者裏不敢加箇元字腳何故
屋裏人只好說屋裏事不可向外打野榸去也大眾
且道如何是屋裏事良久云夜明簾外家風古寶鏡
堂前瑞氣新。
結制上堂掀翻彌勒樓三際平等折卻威音殿一道
清虛了無那畔今時誰立凡名聖號盡大地是箇解
脫門遍虛空是箇光明藏經行掉臂不離其中謦咳
屈伸總在裏許說箇三月安居九旬禁足大似無繩
自縛若也未到恁麼田地不如歇卻驢腳合取狗口
<pb n="429"/>
拗折拄杖放下蒲團且向弁山堂中三七日內大死
一番然後甦醒過來始知不汝欺也若是詐明頭掠
虛漢今日決不放過莫有格外英靈不入者箇保社
者麼出來木上座為汝證據問高懸缽袋宴坐華林
如何是真機獨露師云彌勒峰高千萬丈進云為甚
星分溪澗白露灑竹松明師云獅嵒哮吼驚天地進
云只為權衡密運佛祖罔窺作麼生是正令當行句
師云石女胸中拔楔進云一言包括乾坤外佛祖齊
教立下風師云木人眼裏抽筋。
上堂今朝仲冬初一現前好箇消息漫空凍雨霏霏
遍野松煙幕幕突出無翼蟭螟撞倒千層鐵壁嚇得
帝釋宮中日月無光惹得空生嵒畔天花狼藉大眾
且道是甚麼人境界出來試說看問濟下宗風師已
露洞上真機又若何師云雪裏梅花遍界香進云恁
麼則洞宗密旨當陽舉古路還家得意多師云大蟲
看水磨進云看破龍華親切句始知彌勒更幽深師
云夜半放烏雞又僧問師云且住大凡問答譬如舞
劍相似劍劍之下須有出身之路若無出身之路畢
竟喪於劍下若是具眼作家句句之中須有超脫之
機如無超脫之機決定死於句中所以道機不離位
墮在毒海情存背向見有偏枯到者裏直須機絕廉
纖語無滲漏自然金聲玉振電捲星馳示一機千峰
落色吐一語萬派朝宗可為佛祖爪牙人天標幟克
紹真乘提持向上大眾還會向上事麼卓拄杖云佛
祖未生空劫外正偏不落有無機。
上堂諸佛心內眾生新新作佛眾生心中諸佛念念
證真豎拂云昨夜無舌人廝罵無手人交拳劈面一
揮把舜若多神鼻孔打落半邊彌勒峰呵呵大笑且
道笑箇甚麼座中亦有江南客休向樽前唱鷓鴣。
上堂舉拂云龜毛上座為諸人說了也何必弁山沸
脣鼓舌說黃論黑堪作甚麼是以風柯月渚咸提玅
旨煙島雲林共演真常牆壁瓦礫悉皆發機蚯蚓蝦
蟆猶可助道塵說剎說熾然說無間歇若也未委更
聽伽陀今朝有信士特請為敷宣山僧舌頭短唯憑
拂子力出廣長舌相遍覆三千界轉無上法輪說甚
深般若普令見聞者悉發菩提心人人知本有箇箇
悟真常艸木及昆虫無不獲利益欲說斯因緣窮劫
莫能盡喝一喝云若無者一喝幾乎葛藤遍地。
元旦上堂旭日初晴雲霞散彩曉風乍暖梅柳生輝
直得野老謳歌樵人舞蹈寶珠池畔臣退位以朝君
花石澗邊子轉身而就父蜎飛蝡動咸承化育之恩
卉木叢林均賴帡幪之德一入有慶兆民賴之且道
是那一人昨從鬧市頭邊過處處文明賀聖朝。
上堂至道無難惟嫌揀擇但莫憎愛洞然明白堯舜
令人聞之而皆喜桀紂令人聞之而皆怒此揀擇也
釋迦布髮掩泥而供然燈調達推山驅象而害瞿曇
此憎愛也如何得不揀擇不憎愛去今吳興潘居士
飯僧攢菜每人一碗嚫錢每人一分可謂財法二施
等無差別既無差別於中還有揀擇憎愛也無更聽
一偈梅萼嫩柳芽長昨夜東風度短牆叵耐枝頭老
百舌聲聲漏洩好春光打噴嚏云今日有人說我。
上堂舉拂云者一句子甚是爽快甚是直捷儻或回
頭轉腦莫怪弁山牽枝引蔓去也舉仰山夢入兜率
內院居第二座眾請第二座說法山自白椎云摩訶
衍法離四句絕百非諦聽諦聽昨夜山僧亦作一夢
夢見阿耨達池龍王請我赴齋齋畢復問威音王的
父名甚麼者箇問頭甚是奇特山僧不敢孤負他遂
震威一喝龍王作禮而退忽然覺來只見遍地好雪
大眾且道山僧夢的與仰山夢的是同是別。
解制上堂橫按杖云恁麼時象王攢眉獅子結舌黃
頭碧眼兀堆堆膽慴魂驚靠杖云恁麼時盲龜踊躍
跛鱉騰歡狸奴白牯一箇箇放光動地正謂把住也
在我放行也在我放行把住且置山門外正中亭子
<pb n="430"/>
要與諸人索九十日飯錢若酬對得一任虎穴龍宮
橫行直撞如酬對不得弁山為你別通一路卓拄杖
云牢關擊碎坦然平祖道何曾涉戰爭風月擔頭新
活計不妨城市玩花燈擲拄杖云看腳下。
上堂天命之謂性清淨法身也率性之謂道圓滿報
身也修道之謂教千百億化身也乃云玅喜者般說
話大似截鶴續鳧夷山盈壑簡點將來猶未盡善弁
山又不然揮拂云風娜娜兮柳展修眉雨濛濛兮花
開笑口常把瑤琴月下彈子期不是我真友。
上堂弁山無作造一味信口道曾不論正偏那復話
玄要毀之而不瞋譽之而不笑倦則放身眠興來唱
箇調生平肯為人好心無好報舉拂云大眾者箇喚
作甚麼果是楊修見幼婦方能一覽便知妙。
刺史姚公請上堂大象隱於無形故不見而見大音
匿於希聲故不聞而聞拈拄杖云者箇是形象作麼
生見卓拄杖云者箇是音聲作麼生聞縱饒騎聲蓋
色括古囊今猶是光影門頭事直須捩轉機關別通
消息復高聲云大眾看看拄杖子化作無量壽如來
具無量相好統領無量眷屬充滿無量國土宣說無
量法門教化無量眾生一時同得阿耨多羅三藐三
菩提喝一喝云且道無量壽如來又向甚處去也今
日護法請山僧及大眾齋。
保病上堂連日雨何多今朝晴且霽風回柳岸兮綠
線輕飛春入桃源兮紅霞亂墜黃鳥緡蠻兮山色空
濛白雲縹緲兮谿光豔麗寄語遊人歸去來莫教狼
藉祖師意既曰狼藉祖師意在何處拈香云揭諦揭
諦波羅揭諦普願災障悉消除現前施主增福慧。
比丘尼優婆夷請上堂澂江清淺時白鷺和煙島良
哉觀世音全身入荒艸豎拂云觀世音菩薩出荒艸
來也應以比丘尼身得度者即現比丘尼身而為說
法應以優婆夷身得度者即現優婆夷身而為說法
揮拂云觀世音菩薩又入荒艸去也來去且置只如
觀音大士有三十二應普利群機今日獨現兩身者
何也拊案云近水樓臺先得月向陽花木易逢春。
佛川克歸和尚請上堂喜鵲簷前噪知有好吉兆特
地啟雙扉佛川法姪到頭角勢稜稜英風聲浩浩殷
勤請敷宣教我如何道胡亂說些兒任憑明眼笑大
眾且道笑箇甚麼咄好似大蟲戴紙帽。
東禪憨石和尚請上堂判義分科座主見解拈椎豎
拂衲子常情花言巧語乞丐生涯掩室杜口鬼家活
計雖則國有憲章叵耐家無常禮今是東禪法姪特
請弁山為眾說法大似逼石女生兒教雄雞下蛋不
免杜譔一偈聊塞眾聽無孔笛中吹折柳離腔曲裏
落梅花箇般音韻阿誰曉體態風流出當家。
祈壽請上堂目前無法意在目前不是目前法非耳
目之所到今天氣晴明鳥聲和暢群芳鬥麗萬卉爭
奇是目前法不是目前法道是目前法埋沒夾山道
不是目前法孤負弁山如體悉得出管教變頑石作
真金轉關煞為吉曜不祈福而百福駢臻不迎祥而
千祥并集自然響和聲順老懷少安更有子承父業
作麼生道水向石邊流出冷風從花衷過來香。
上堂踢翻琉璃缾阿誰寶惜擊碎珊瑚樹遍地光生
撒珍珠於紫羅帳裏砌瑪瑙於碧玉階前不守功勳
渾忘尊貴所以道夜明簾外快便翻身荊棘林中那
容住足直須作而無作為而無為世法佛法并做一
團者邊那邊混融一致豎拂云正與麼時且道是阿
誰分上事玉兔月中生彩鳳金雞架上產祥麟。
圓攝五七請上堂諸佛諸祖遞代出興授受相承○
也只為者箇天下老凍儂興慈運悲接物利生○也
只為者箇山僧今於人天眾前花擘一上○也只為
者箇以及我圓攝遍公全身放下不動聲色入寂光
三昧唱無腔曲調○也只為者箇若是眼內有筋皮
下有血的兩頭截斷中間不立左之右之頭頭合轍
<pb n="431"/>
生也死也處處逢緣萬機普赴而不撓其神千難殊
對而不干其慮此猶是階級邊事作麼生得不落階
級去鐵牛撞倒無生國透出虛空外面行。
清明上堂古云盡大地是箇解脫門既是解脫門或
佛或祖或凡或聖或士農工商總是一家既是一家
經行坐臥喫飯穿衣迎賓待客總在裏許既在裏許
豈有緇素之分既無緇素之分正好挺身竭力各出
手眼撐持門戶大眾門在何處畫一畫云年年最喜
春三月嫩綠新紅看不徹只知社舞與村歌那管堯
仁與舜德昨日煙分寒食時今朝雨灑清明節知不
知瞥不瞥血淚染成紅杜鵑紙灰飛作白蝴蝶。
送法衣請上堂提起袈裟角云者箇不是大庾嶺頭
得的亦非雞足山中捧的顧左右云還知來處麼放
下袈裟角云玉尺量就金剪裁成明明結角難尋密
密鍼鋒不露展則包羅法界蓋覆乾坤百千萬億人
天咸皆稽首收則須彌倒卓日月潛輝九十六種外
道悉不知名只如不收不展又如何復提起袈裟角
云寶印當空玅重重錦縫開。
上堂桃紅李白山青水綠總是遮那境界樵歌牧唱
燕語鶯啼無非真實圓通處處堆山積嶽時時塞壑
填溝會得者途中受用不會者世諦流布諸公儻更
遲疑弁山更有奇特句子達磨不會仲尼罔聞今日
入天眾前一齊布施未審有甚奇特以衣袖掩口云
且待明日來今朝牙齒痛。
上堂舉拂云者箇不從天降不屬地生不因人與若
是箇＆unrec;＆unrec;＆unrec;＆unrec;底舉起便知拈起便曉南贍部洲打
鼓北俱盧洲上堂東勝神洲持缽西牛賀洲應供須
彌頂上打眠金剛際下洗腳二聽莫聞五目安睹土
山焦金石流而不熱疾雷破山風震海而不驚諸禪
德畢竟者箇拂子修何功德獲何三昧有如是機變
如是神通拂一拂云容顏甚奇玅光明照十方。
保童男請上堂梅子生香新篁解籜燕正呢喃薰風
滿閣弁山與麼舉揚還有為人處麼若有道是那一
句若無治世語言資生業等皆於實相不相違背如
檢點不出山僧曾記得箇希有句子切須諦聽白馬
紫金鞍騎出萬人看問道誰家子讀書人做官。
佛誕日上堂卓拄杖云黃面瞿曇向山僧拄杖頭上
降生放大光明照十方界地涌金蓮自然捧足作獅
子吼聲天上天下唯吾獨尊山僧向他道住住少賣
弄即今我龍華寺裏現前緇素壁立萬仞氣宇如王
以及鱗甲羽毛艸木纖芥莫不皆具者段光明彌綸
宇宙烜赫古今無始無終無有欠少黃面瞿曇聞如
是說只得滿面慚惶藏竄無地喝一喝云且道黃面
瞿曇向甚麼處去也擲拄杖下座。
結夏上堂結夏安居叢林舊制護生禁足古佛恒規
勿容動念生心那許靜沉死水縱是釋迦彌勒只好
打扇焚香文殊普賢也須負薪掃地不是壓良為賤
本來法爾如然且道華林主人還有事作也無堪對
暮雲歸未合遠山無限碧層層問把住乾坤失色放
行海晏河清正與麼時還是放行還是把住師云石
筍曉抽千丈碧進云只如兩頭不立中間不住又向
甚處行藏師云泥牛夜產一雙寅進云恁麼則夜半
涼風梳竹戶天明曉日麗中堂師云且莫錯舉似。
至雲門顯聖掃塔請上堂若論第一義如石傘峰相
似可仰而不可攀亦如鑑湖水可見而不可測三世
諸佛歷代祖師直得口挂壁上豎拂拈椎詎可得哉
今眾勤舊再三屈逼陞座弁山不免與兔安脣去也
豎拂云釋迦得之說法四十九年末後拈花迦葉微
笑喚作正法眼藏達磨得之至我東土分皮分髓喚
作無上心印青原得之喚作廬陵米價雲嵒得之喚
作寶鏡三昧洞山得之權設五位普利三根我雲門
師翁得之廣播少室之風中興洞山之旨以至先師
瑞老和尚得之十處說法九坐道場丕振佛祖真風
<pb n="432"/>
揭示人天正眼今朝正委在斯上座手裏又作麼生
提持揮拂云擊碎須彌揮界外掀翻大海納毫端。
上堂舉百丈惟政禪師一日謂眾曰爾等為我開田
我為爾等說大義眾開田了卻請說大義丈展兩手
示之白雲端曰百丈說大義只止於此當初再參馬
祖的向甚麼處去也若言更有未免與蛇畫足師云
幾乎錯舉又云作麼生見得百丈老人立地處師云
路上說話艸裏有人乃良久云客來無茶點蒿湯當
禮儀師云只恐遭人檢點天童華云白雲要見百丈
再參馬祖的麼直是好笑笑須三十年師云果然果
然又云作麼生見得百丈老人立地處也與笑三十
年師云慣得其便又云客來無茶點蒿湯當禮儀也
與笑三十年三笑而九十年師云說甚麼九十年直
至而今笑未休且道還是笑白雲批判未當為復別
有道理諸人若檢點得出山僧拄杖子兩手分付苟
或未然幾度醉歸明月夜歌聲引出畫堂前師云明
眼宗師天然猶在乃云白雲端公大似字經三寫烏
焉成馬天童華老正是其父攘羊而子證之仔細較
量將來總是家醜外揚未免傍觀者哂弁山則不然
白雲要見百丈再參馬祖的麼搖手云低聲低聲又
云作麼生見得百丈老人立地處搖手云低聲低聲
客來無茶點蒿湯當禮儀搖手云低聲低聲大眾會
麼弁山搖手與古人笑的且道是同是別若檢點得
出與你二兩粉檢點不出也與你二兩粉一總不恁
麼也與你二兩粉因甚如此而今宇宙清如鏡等閒
莫把路為讎。
上堂舉匡化禪師因僧問如何是佛法大意曰貧兒
抱子渡恩愛逐波流乃云古人吐一言半句如金剛
屑栗棘蓬嚼之則口破吞之則喉碎只要機前領略
言外知歸那許逐境飄流隨語生解似者僧與麼問
匡化與麼荅者裏端的得出不惟親見匡化亦不辜
負山僧若也遲疑更為點破貧兒抱子為君酬一句
當陽截眾流若向句中求解會白雲萬里朢崖州。
解制上堂江楓亂落清秋老體露金風涼月皎滿堂
衲子促行裝頂笠腰包過別島者山又朢那山高路
債區區何日了若是金毛獅子兒焉肯隨群入荒艸
快翻身舒牙爪一聲哮吼震乾坤野干狐狼蹤跡杳
喝一喝云還有不隨群逐隊者出來道看問昨日車
馬橫行為甚今朝水洩不通師云生鐵鑄成金毛吼
進云忽然捩轉天關掀翻地軸又作麼生師云泥牛
變作玉波斯進云氣吞宇宙非臣種敵勝還他獅子
兒師云謾謂青山行欲盡面前更有一重關。
上堂一念普觀無量劫無去無來亦無住卓拄杖云
三千大千世界一時震動所謂動遍動等遍動起遍
起等遍起涌遍涌等遍涌震遍震等遍震吼遍吼等
遍吼擊遍擊等遍擊乃至娑婆世界一切山陵溪澗
溝壑坑坎堆阜瓦礫荊棘悉皆變作金銀琉璃硨磲
瑪瑙黃金布地金繩界道水鳥樹林皆演無生蠢動
含靈入不退地大眾正恁麼時且道是誰行履卓一
卓云許多境界何來去萬里天邊一鴈飛。
上堂山僧連日傷風咳嗽抖摟得肚裏要箇元字腳
也無今是抱拙設齋俵嚫兼請為眾說法弁山到者
裏直得措手不及雖然如是也有少許大眾願聞麼
良久咳嗽云沒氣力下座。
結制送法衣請上堂劫前關捩五眼難窺格外真機
六通那曉任使板齒生毛莫教眼睛覷著覷著則空
花亂墜言之則語路參差縱饒智過鶖子辯踰滿慈
有超佛越祖之機具掀天揭地之用未至正中亭好
與三十棒更到華林園堪作甚麼雖然山僧今日只
得將死馬醫豎拂云會麼大爐韝中須親煉始識真
金價不同舉阿難問迦葉尊者云世尊傳金襴袈裟
外復傳何物尊者召阿難阿難應諾尊者云倒卻門
前剎竿著乃云迦葉尊者雖則隨機應變看來猶未
<pb n="433"/>
盡善有問弁山世尊傳金襴袈裟外復傳何物向道
者件僧伽黎是湖城盧居士供養山僧的大眾且道
者一語是扶起剎竿耶是倒卻剎竿耶具眼者辯看
問虛空懸彩平地興波奇特相逢如何開導師云呆
日正當空進云陷虎之機須毒手活人眼目貴藏鋒
如何是藏鋒句師云白雲籠弁嶽進云花石軒中意
靈枝劫外春師云紫氣帶朝曛進云謝和尚答話師
云此地無金三十兩進云和尚也須放過一著師打
云放過即不可。
上堂今有三種好事天氣晴明家家刈禾登場堂中
七滿箇箇眉橫鼻直碧如禪人設供大眾有齋喫第
一薦得位超諸聖第二薦得福備恒沙第三薦得拖
犁拽杷且道利害在甚麼處荷盡已無擎雨蓋菊殘
猶有傲霜枝。
上堂事存函蓋合理應箭鋒拄承言須會宗勿自立
規矩卓拄杖云拄杖子化作賓頭盧尊者一時應遍
四天下供然後結跏趺坐而說偈言昨日晴兮今日
陰殷勤舉似莫沉吟修篁雨洗竿竿玉落葉風吹片
片金月映碧苕諸佛印雲籠蒼弁祖師心機前一句
誰能委彌勒峰高亙古今弁山震威一喝云也是閒
言語尊者被喝走向諸人鼻孔裏去也若能見得行
腳事畢儻或未然各自歸單摸取鼻孔看。
圓顱受戒請上堂金刀舉起削盡無明之艸緇服披
時便登解脫之門本來離相離名到此孰修孰證直
得五眼頓開一心朗徹彈指頃點鐵成金剎那間轉
凡為聖所以道浩浩塵中體一如縱橫交互印毘盧
全波是水波非水全水成波水自殊大眾還信得及
麼顧左右喝一喝云莫教壞人家男女。
上堂香閣沉沉冷繡幃佳人倚戶淚沾衣堪憐異國
伶俜子歲暮如何不見歸歸不歸真懊惱庭前殘雪
日輪消室內紅塵教誰掃。
冬至值雪上堂群陰剝盡一陽復生弱線工添於繡
紋密室灰飛於律管柳眼舒而冰河發燄梅萼笑而
枯木回春直得物物含新人人納泰千家樓閣氣騰
珂貝之輝萬疊林巒光燦瓊瑤之色普賢境界塞壑
盈渠少室真機普天匝地召眾云惟有華林拄杖子
風光不藉四時催。
化主至上堂舉黃龍南禪師上堂云世間有五種不
易第一化者不易第二施者不易第三變生為熟者
不易第四端坐受供者不易且道第五種不易是甚
麼人聻便下座乃云弁山不似黃龍小膽子今日要
與諸人覿面拈出顧左右云且道第五種不易是甚
麼人聻良久云舌短三寸觜長二尺。
臘八上堂舉世尊曰我初成正覺時普見身中一切
眾生成正覺喝云者般說話大似拽人落水癩兒牽
伴狼籍不少以致後代兒孫箇箇依艸附木當時若
遇殺人不眨眼的漢子管教者老瞿曇瓦解冰消何
故茫茫宇宙人無數那箇男兒不丈夫。
祈晴上堂凍雨霏霏連夜墜千峰霧鎖波濤沸廬陵
米價勢撩天投子油錢騰踊貴聖僧堂內皺雙眉默
坐無言常噓氣休噓氣弁山有箇解愁方說與諸人
仔細記揮拂云撥出雲中日一輪依然宇宙光風霽。
上堂舉拂云在天成象在地成形在日月為晦為朔
在四時為寒為暑今在弁山手裏成箇甚麼五位君
臣耶三要賓主耶三句關鍵耶六義圓相耶者裏剖
析得出不妨背負須彌胸納滄海劍樹刀山喝使摧
鑊湯爐炭吹教滅若能如是始稱衲僧意氣還有麼
良久云且莫鑽龜打瓦。
上堂侵早分明剖露而今特又重宣莫怪婆婆觜碎
多因媳婦耳頑大眾還識弁山真實為人處麼卓拄
杖下座。
元旦上堂昨日舊年尾家家換鬱壘弄獅子裝小鬼
不用世尊拈花笑破許多人觜今朝新歲頭各各賣
<pb n="434"/>
風流擲骰子蹴氣毬一一真常獨露何須斷臂別求
祇如拈卻頭尾不涉新舊又作麼生話會舉拂云皇
圖鞏固帝道遐昌佛日增輝法輪常轉伏惟大眾各
各萬福不勞久立。
湖州府楊都督請上堂震威一喝云大眾會麼果能
會得正法眼藏涅槃玅心以及五家門庭百千公案
無不了了正好明展龍韜暗藏虎略劍戟叢中高提
祖印弓矢弦上玅運靈機直得釋迦彌勒倒退三千
波旬魔黨伏屍萬里正恁麼時撥亂為治移俗易風
使皇風與祖風而並扇俾佛日共舜日以常明且道
向上還有事也無復喝一喝云回途復玅持金印正
令曾無一字傳。
解制上堂今朝正月十五大施門開無阻人人眼蓋
乾坤箇箇氣吞佛祖肩頭拄杖如龍腳下艸鞋似虎
雖然只如古人道有佛處不得住無佛處急走過三
千里外逢人不得錯舉作麼生商量若商量不出且
看者木上座為諸人展演去也拈拄杖一齊打散。
　　　（清淨菴德隆備資敬刻
　　百老和尚語錄第三卷）

<sarticle><article>百愚斯禪師語錄卷第四</article></sarticle>
住國山善權寺嗣法門人智操
住青龍隆福寺嗣法門人智湛　編次
<other>住湖州弁山龍華寺語錄</other>
開山瑞和尚十周上堂○先師來也普為現前大眾
示此滿月輪相令入無礙解脫法門為慳貪眾生說
檀波羅蜜為犯戒眾生說毘黎耶波羅蜜為瞋恚眾
生說羼提波羅蜜為懈怠眾生說精進波羅蜜為散
亂眾生說禪定波羅蜜為愚癡眾生說智慧波羅蜜
為著邪解者說正見為狂妄者說修證為執語句者
掃除語句為謬認棒喝者呵斥棒喝或有格外人來
不立根機直提向上使瞽者明聾者聽跛者行凡者
聖悉究竟於一切智地大眾果能見得聞得則知先
師雖去世十周而未曾去今日來而未曾來淨法界
身本無出沒大悲願力示現受生眾中還有知恩報
恩者麼良久云鏤骨銘肌未足酬。
上堂承言者喪滯句者迷還有不承言滯句者出來
試道看問善信設齋請師陞座有何利益師云孟春
猶寒進云一言透出青霄外石牛掉尾說無生師云
泥裏洗土塊乃云春雨瀟騷峰添嫩翠春風游漾柳
夾新煙花石含長春之色寶珠燦不夜之光鳥奏無
生竹鳴般若歷歷見聞不昧明明聲色難該大眾正
恁麼時且道是阿誰分上事○分明一樣窗前月纔
到梅花便不同。
上堂弁岳峰頭浪滔天太湖波底大火發烏鴉變作
白鷺鷥醯雞吞卻黃毛獺碓觜笑咍咍秤錘鬧聒聒
嚇得湖州城裏十字街頭石敢當手之舞之足之蹈
之云阿喇喇阿喇喇便下座。
埭谿石缽大師請上堂目擊道存猶為鈍置指掌意
喻已涉廉纖去此二途還有相見者麼問師登猊座
法戰當陽敵勝驚群請師舉唱師云雨過青山翠花
開流水香進云庭前柏樹枝枝秀續葉聯芳事若何
師云水晶甕裏浸波斯進云覷破慈顏歸故里兩株
丹桂永昌昌師云閒言語乃云空裏掛擂鎚眉端懸
寶劍其把斷也海岳昏迷其放開也春光燦爛敲唱
雙行主賓互換擬思鷂子過新羅禪客徒勞著眼看
卓拄杖下座。
上堂昔盤山道向上一路千聖不傳慈明道向上一
路千聖不然乃云二尊宿大似假借豪門虛彰聲勢
若是向上一路依舊拈掇不出弁山今日要與諸人
覿面拈出擲下拄杖云看看便下座。
佛川克歸和尚請上堂野山光射弁山頭花石回春
香氣浮可笑昔年宣老語至今平地兩條溝大眾今
<pb n="435"/>
是佛川法姪率眾光臨兼請說法到者裏說甚麼即
得豎拂云青艸渡頭開正眼紫羅帳裏合知音。
上堂雲山崱屴處處展畫圖於眉端谿澗潺湲時時
奏簫韶於耳畔野花發頭陀之笑幽禽洩少室之機
亙古亙今彌綸不墜徹頭徹尾迥絕遮攔諸禪德還
會麼自古春風無厚薄貧家桃李也成陰。
東禪憨石和尚請上堂舉蛤溪相見洛浦浦問曰自
從梨溪別後今得幾載溪曰和尚猶記得昔時事浦
曰見說道者總忘卻年月也溪曰和尚住持事繁且
容仔細浦曰打則打會禪漢溪曰某甲消得浦曰道
者住山事繁乃云二老可謂有賓有主有放有收檢
點將來總是互揚家醜弁山今日將條龜毛索子縛
作一團拋向山門外寶珠池浸殺了也還有相救者
麼如無且請東禪法姪為伊解交。
上堂弁山一句子端的要人委香爐一張口桌子四
隻腿搖手云低聲低聲因甚如此若在明眼人前管
教笑破驢觜。
上堂一番晴一番雨連日重重為伊舉莫教億劫受
伶俜剔起雙眉急薦取急薦取燕子喃喃梁上語大
眾昔歸宗會下一僧夜半忽大叫云我悟也我悟也
一眾駭然天明歸宗上堂云喚昨夜大悟的僧出來
僧出宗云你昨夜見箇甚麼道理便云大悟僧曰尼
姑元是女人做宗休去乃云歸宗老漢雖有封侯之
功而無奪符之作者僧大似貧兒得餿飯論量將來
俱是鳳頭雞尾弁山若見者僧與麼道痛與三十拄
杖趕出山門何故重賞之下必有勇夫。
悉檀大師請上堂柴林一隻箭久隱同安院無敢攖
其鋒狐狼聞膽戰昨日親到來也須仔細看諸禪德
見麼顧左右云遠則隔三千近之在覿面。
龍泉玄素大師請上堂舉拂子云無偏無正無主無
賓門外剎竿一任踢倒扶起匣中寶劍何妨豎弄橫
拈葉續花聯於不萌枝上鳳舞鸞翔於無影林中不
涉功勳得大自在大眾且道是甚麼人良久云手握
金鞭問歸客夜深誰共御階行。
道林鏡愚大師請上堂春滿華林月滿溪子規枝上
向人啼新豐一曲誰同調幸喜今朝和得齊作撫琴
勢云不是知音徒側耳悲風流水夕陽西。
資福伴我和尚請上堂寶珠池外象駕遙臨花石軒
中風雲際會直得枯桐發響怪石騰輝聞所未聞睹
所未睹會得公案圓成若也躊躇不妨舉似昔道吾
禪師遷化後石霜為住持一日漸源持鍬上法堂從
東過西從西過東霜云作甚麼源云覓先師靈骨霜
云洪波浩渺白浪滔天覓甚麼先師靈骨源云正好
著力霜云者裏鍼劄不入著什麼力源持鍬肩上便
出乃云石霜漸源可謂同條共貫收放臨時仔細看
來猶未勦絕要得勦絕麼先師靈骨謾勞尋溢目煙
光亙古今堪笑持鍬徒著力何如撫掌共披襟。
上堂拈拄杖左卓云者裏會得山僧性命在諸人手
裏右卓云者裏會得諸人性命在山僧手裏橫按膝
云截斷眾流不通凡聖又如何話會以拄杖指云山
門騎佛殿燈籠拽露柱從諸人面前過還見麼儻或
未見且聽山僧自歌去也雲淡風輕近午天傍花隨
柳過前川時人不識予心樂維那纔出師云將謂偷
閒學少年。
上堂夜明簾外木馬嘶風古鏡臺前泥牛吼月穿開
碧落不涉途程蹋碎澂潭那留朕跡思量莫測情識
安通果能委悉百千法門同歸方寸河沙玅德總在
心源永息馳求復有何事雖然祇如轉功就位又如
何歸家月冷琴聲靜畫閣騰騰寶篆斜問古鏡臺前
即不問泥牛吼月時如何師云豪家偏覺貴進云還
有奇特事也無師云黃屋不知尊進云新羅國裏打
鼓南贍部洲說法未審甚麼人境界師云非闍黎境
界僧一喝師便打。
<pb n="436"/>
上堂溢目好風光不須更別討檻外鳥關關峰頭雲
緲緲諸禪德曉不曉人皆愛月夜眠遲我獨惜花春
起早拈拄杖云會得也與三十拄杖不會得也與三
十拄杖何故不見道負恩者多知恩者少。
佛誕日祈嗣請上堂金雞生彩鳳玉兔產麒麟透出
威音外風光遍界新豎拂云悉達太子來也於斯見
得未離兜率已降皇宮於斯不見未出母胎度人已
畢見與不見且拈放一邊祇如露柱懷胎燈籠發笑
明箇甚麼事好大哥三箇孩兒抱花鼓莫來攔我毬
門路擲拂子下座。
披剃請上堂天何言哉四時行焉百物生焉良久云
昨夜太湖波底火發燎卻帝釋天主眉毛嚇得陝府
鐵牛走向新羅國裏去也果能見得不越戶庭而出
家事畢喝一喝云大似趙婆酤酢。
上堂舉拂云大眾者拂子也甚奇怪適來玅用神通
大作佛事現觀音三十二應說維摩不二法門然後
還復本形卻被山僧按下了也如信不及更有一偈
不妨諦聽松陵有信士登山請說法山僧口門窄拂
子為叨呾萬象森羅側耳聽寒山拾得活笑殺唯有
彌勒暗點頭云恰恰恰胡餅無汁不勞呷。
上堂拈拄杖云雲騰致雨露結為霜用之則行舍之
則藏大眾只如不舍不用又如何卓一卓云石女歌
殘明月冷木童笑指野雲忙。
至湖州永豐菴請上堂江城二月柳煙新幽鳥枝頭
笑語頻好箇圓通門大啟知音不必更叮嚀到者裏
不許思量那容計較若是頂門眼開腳下線斷自然
翻身北斗轉步南辰眉毛掛劍銀漢乘槎處處興無
緣之慈時時作不請之友奇特中現大奇特殊勝裏
為大殊勝直教佛祖無處摸索凡情豈能測度雖然
更有一人常在途中不離家舍不離家舍常在途中
且道誰是其人顧左右喝一喝下座。
至晟溪利濟寺請上堂大道懸曠體絕修證性海湛
寂不立纖塵那畔承當守株待兔言前領荷緣木求
魚直須掀翻鳥道迥絕階梯截斷要津不通凡聖正
謂別人行處我不行別人住處我不住到與麼田地
一任奪猛虎食抉驪龍珠黑暗獄中敲枷打鎖餓鬼
隊裏放火傾漿正眼看來總非分外眾中還有其人
麼晟溪浪暖春雷動無限魚龍透禹門。
至烏鎮法眼菴請上堂大眾還會第一義麼適來雲
松大師為諸人一椎粉碎了也具眼作家向者裏一
見不須再見一聞勿勞再聞不唯大家幸甚亦免遞
相鈍置儻或猶豫有箇補闕真言為眾拈出木童拍
手忙歌舞石女徘徊笑不休正眼看來成底事無端
屋裏販揚州。
至密印寺上堂門迎緣水翻性海之波瀾閣聳青霄
朗義天之氣象性空鐵笛響過白雲高峰泥牛夜銜
明月果能言外知歸何勞分明剖析雖然也要據款
結案豎拂云夾路桃花風雨後馬蹄何處避殘紅。
至雨新菴請上堂初興蘭若地花雨滿新林屋後幽
禽語門前流水音頭頭正法眼物物涅槃心端的如
親薦風光貫古今。
至喜宥寺請上堂昔日世尊在楞嚴會上語阿難言
晦昧為空空晦暗中結暗為色色雜妄想想相為身
聚緣內搖趨外奔逸昏擾擾相以為心性一迷為心
決定惑為色身之內不知色身外洎山河虛空大地
咸是玅明真心中物喝一喝云大小世尊好似扶鴨
上壁牽驢過橋不唯傍觀掩鼻亦乃徒廢精神今徹
上人請揚佛法如何施展豎拂云黃金自有黃金價
終不和沙賣與人。
立監院上堂股肱社稷唯憑赤膽忠心黼黻叢林務
要銅頭鐵額能如是也直得風行艸偃玉轉珠回賓
主交參君臣會合肅肅雍雍熙熙穆穆自然陰陽燮
而鼎鼐調祖道興而宗風振若是恁麼事方得恁麼
<pb n="437"/>
人若是恁麼人方得恁麼事豎拂云見麼三腳驢兒
今又出華林園裏弄蹄行。
結夏上堂今朝四月半千差都一貫坐斷主人公不
落第二見果能脫體無依何須蠟人為驗縱有箇口
似血盆牙如劍樹用若轟雷機猶掣電的到者裏華
林主人腳汗氣還未夢見在且道淆訛在甚麼處良
久云且待秋風起為伊通一線。
上堂鷲嶺拈花淨地撒沙少室面壁忒煞狼藉負石
春碓失錢遭罪磨磚作鏡平地掘井廬陵米價一場
話杷雪峰輥毬附贅懸疣道吾舞笏刻鶴類鵠洞山
五位白璧增纇臨濟三玄掘地覓天從頭檢點將來
都該喫山僧手中棒忽有長老出眾高聲曰和尚者
般為人也不得無過山僧向他道行人更在青山外
問動則遍界生光寂則乾坤失色除此二途如何是
尊貴一路師云幽鳥林端語好風池上來進云當堂
嬾坐桐陰翠階下慵行草色深師云舉目猶錯過進
云錯師云抬頭萬八千。
誕日上堂若是父母未生已前以至那畔更那畔一
著子縱是雲興百問缾瀉千酬到者裏祇教目瞪口
啞分疏不下除非是格外英靈開得隻眼一覷覷透
從本以來無凡無聖無修無證參天地育萬物體包
法界數越河沙從古迄今靈然不昧豎拂云祇如者
箇又作麼生慶讚火中開菡萏香不藉薰風。
立監院上堂拈拄杖云綱紀以此而振祖道以此而
彰直得上下交參內外和睦揚岐燈盞重明於室內
性空鐵笛再響於雲間觸目荒榛化作千重寶樹遍
地瓦礫翻為百尺瓊樓不是神通所使亦非法爾如
然到者裏畢竟如何承當卓一卓云從前汗馬無人
識只要重論蓋代功。
上堂一念無為千差坐斷大地平沉魔佛一貫流水
滔滔白雲片片無去無來非遷非變本無老幼奚云
貴賤肚饑加餐熱時打扇一種平懷覿體成現如斯
告報決不相賺喝一喝云任從俊鶻突青霄莫學渴
鹿奔陽燄。
結制送法衣請上堂舉衣云金鍼密密錦縫層層映
日月之光華奪山川之秀麗大眾見麼昔日嶺頭提
不起今朝檀越送將來搭衣陞座白椎竟乃云封卻
拄杖頭牢結布袋口宇宙不通風山河顛倒走千眼
大悲祇好傍觀八臂那吒安敢措手縱是陝府鐵牛
嘉州石象也祇得魄散魂飛毛骨抖擻眾中還有不
在裏許者麼卓拄杖云蝦跳不出斗。
上堂經中道或有世界以光明為佛事或有世界以
音聲為佛事或有世界以莊嚴為佛事或有世界以
飲食為佛事或有世界以衣服臥具為佛事且道弁
山者裏以何為佛事揮拂云山上松門前竹青者青
兮綠者綠昨宵驀地起狂風七長八短各彎曲咄明
眼衲僧莫輕忽。
冬至上堂雲凝大野明暗奚分雪覆層巒正偏莫辯
當此時也直得地凍天寒鱗潛羽隱行人絕跡於道
路漁翁罷釣於江干雖然也不得一向滴水滴凍冷
冰冰地去今日放開一線只教寒谷陽回冷灰發燄
全彰佛性玅義不落時節因緣正恁麼時是甚麼人
受用仰勞大眾同到殿前普禮三拜。
本空禪德請上堂一心本空萬物奚有不有而有是
為玅有不空而空是為真空豎拂云諸昆仲且道者
箇是有耶是空耶若謂之有不同有見常見之有若
謂之空不共邪見斷見之空若謂之不有不空此又
殊矯亂相違之說若謂之亦有亦空而迥異顛倒戲
論之謗到者裏縱饒四句齊驅百非並遣此猶是知
解宗徒若到弁山門下正好喫棒眾中還有道得出
類拔萃的句麼喝一喝云青林有雀安知鵠碧海非
鯤不化鵬。
薦親請上堂有情之本依智海以為源含識之流總
<pb n="438"/>
法身而為體揮拂云昨夜三更凍得南泉水牯牛變
作雲嵒獅子驀地哮吼一聲直得地獄天堂魔宮佛
國一時瓦解冰消了也正恁麼時向甚處著眼一輪
明月家家有九品蓮花處處開。
上堂峰巒秀麗鶴不停機靈木迢然鳳無依倚正恁
麼時如何湊泊眾中莫有湊泊者麼問法戰當陽即
不問安邦定國事如何師便打進云恁麼則一人有
慶箇箇沾恩去也師云日下孤燈切忌失照進云今
朝若不蒙師指焉知化外有春風師云更須喫棒始
得乃云一拶一挨一揚一播諸佛頂𩕳寬波斯鼻孔
大分明不覆藏軒眉猶錯過不錯過左轉右轉隨後
來子湖要打劉鐵磨。
德豐披剃請上堂白衣脫卻換緇衣一念無為入聖
時自利利他絕等匹是名出世丈夫兒果能如是便
乃了生脫死超佛越祖轉塵勞以成正覺化熱惱而
作清涼以及四恩三有無不酬畢雖然又古人道出
家乃大丈夫事非將相之所能為且道出家有何奇
特良久云萬古碧潭空界日再三撈摝始應知。
臘八上堂釋迦老子於臘月八日夜睹明星而悟道
拈拄杖云山僧拄杖子昨夜亦睹明星而見道不料
釋迦老子於二千年後幸獲同參忽有衲僧出眾高
聲云釋迦老子三祇果滿六度行圓所謂天上天下
唯我獨尊且道拄杖子有甚長處敢與釋迦老子認
為同參山僧但向他道你要見拄杖子長處麼等閒
拈出無回互千聖齊教立下風。
上堂臘盡春回萬里湖山呈舊面雪消日暖幾村梅
柳洩真機明明聲色難該歷歷見聞不昧果能會得
可以同塵異類遊刃萬機隨緣瀟灑放浪無拘雖然
更有格外一關又作麼生透揮拂云夜半金烏穿海
底天明玉兔上松梢。
元旦上堂自有佛祖以來其說法者鼓＆unrec;舌海口之
談縱雲興缾瀉之辯橫說豎說而不勝枚舉唯有新
年頭佛法未曾有人說著山僧今日直得倒腹傾腸
徹底掀翻總教諸人直下搆去揮拂云勝日尋芳泗
水濱無邊光景一時新等閒識得東風面萬紫千紅
總是春顧左右云一任諸人貶剝。
元宵解制上堂柳陌花街該徹威音那畔星橋燈市
全明迦葉門頭拈拄杖云今日揭卻封皮打開欄圈
放出水牯牛一任溪東溪西橫攜木上座從教江南
江北或嘯傲於沒陰樹下或徘徊於無影峰頭舉足
下足莫非玄路左之右之無殊鳥道是則是又古云
清光照眼似迷家明白轉身還墮位且道利害在甚
麼處卓拄杖云莫守寒嵒異草青問結制已前則不
問今朝解制事如何師云艸鞋暗咬腳進云人人猶
角虎箇箇若飛龍師云拄杖慣磨肩進云弁嶽一枝
光燦爛直教千古永流芳師云劍峽放木鵝。
上堂圓同太虛明若杲日金剛無以喻其固劫石無
以譬其堅寂兮寥兮周行而不殆獨立而不改迥超
象外恒露機先大眾會麼今日是東明菴主七袟之
辰請山野為眾敷揚第一義只如第一義作麼生敷
揚擲拂子云堂前拋出大家看。
密聞禪師請上堂春風何太惡吹坼百花萼幽蕙吐
新芳夭桃紅灼灼喜氣動眉梢華林不寂寞報爾諸
禪人於中須領略急領略莫把右軍鵝認作支遁鶴
大眾會麼今是密聞法姪不憚跋涉遠抵弁峰為眾
請法若道有法可說埋沒先聖若道無法可說孤負
諸昆畢竟如何道得恰好去○看取梅山山上月剡
＆unrec;常照萬家春。
薦親上堂佛真法身猶若虛空應物現形如水中月
拈拄杖云山河國土明暗色空適被拄杖子攪作一
團混成一塊無淨薉可分無凡聖可辯正恁麼時總
教鱗甲羽毛醯雞蠛蠓艸木叢林沙磧瓦礫一箇箇
放大光明作大佛事獲大自在證大解脫以此盡孝
<pb n="439"/>
無孝不盡以此酬恩無恩不酬雖則如是大眾還見
顧君先慈行藏處麼卓一卓云花開碧岫山裝面月
印寒潭水畫眉。
啟建大悲懺期上堂相逢不拈出舉意便知有且道
知有箇甚麼試說看問德山棒臨濟喝總是門庭施
設祇如棒喝不到處和尚如何垂示師云分明看取
進云一片湖光封素練珊瑚撐破滄江月師云臘月
扇子乃舉拂云大眾見麼觀音大士來也從聞思修
入三摩地超越世出世間十方圓明獲二殊勝三十
二應十四無畏於中或現一首三首五首七首九首
十一首乃至一百八首千首萬首八萬四千爍迦羅
首二臂四臂六臂八臂十二臂十四十六十八二十
至二十四臂乃至一百八臂千臂萬臂八萬四千母
陀羅臂二目三目四目九目乃至一百八目千目萬
目八萬四千清淨寶目現一一形誦一一咒其形其
咒能以無畏施諸眾生大眾若見大士來處則知先
兄久和尚去處若知久和尚去處亦知丁公蒼舒姚
公大雅落處若知他二人落處便知三界九有十二
類生莫不一一皆具如幻聞薰聞修金剛三昧共入
無礙圓滿大陀羅尼門大眾還信得及麼如信不及
觀音大士入隱身三昧去也喝一喝下座。
上堂肇論云夫至人空洞無象而萬物無非我造會
萬物以為自己者其唯聖人乎弁山不然有時恁麼
將一莖艸作丈六金身用有時不恁麼將丈六金身
作一莖艸用豎拂云大眾者是一莖艸丈六金身在
甚麼處門外碧桃千樹錦分明畫出武陵溪。
披剃請上堂薙卻無明草體挂福田衣彈指離塵俗
瞥然入聖基本自絕修證那復涉階梯頭頭怕不昧
念念莫相虧明珠含蚌腹菡萏生淤泥世間於出世
有為及無為拈來俱截斷撒手了無依然此猶是衣
線下事更有向上一機大眾要會向上一機麼由來
佛法無多子松柏經霜始見奇。
久默和尚十周請上堂五臺山上雲蒸飯佛殿階前
狗尿天剎竿頭上煎鎚子三箇猢猻夜簸錢者裏著
得隻眼不唯覷透古人落處亦知我先兄出世六年
獨踞猊床高懸寶鏡舒長舌瀉懸河而未曾說著一
字示寂十載不動脣吻匪現威儀坐斷十方不留朕
跡而未曾離一字非但十載為然乃至過去現在未
來無量劫亦如是去來坐立常演斯事而無懈倦所
謂說時默默時說直欲人人披迦葉上行之衣箇箇
坐如來法空之座同登彌勒之閣共入普賢之境正
恁麼時直得功成而不處名遂而身退及盡今時寧
居那畔呼回石女打鞦韆於牡丹花下喚轉木童歌
雪曲於明月堂前且道知恩報恩者是甚麼人華林
園裏為靈瑞破暗室中第一燈。
上堂運斤去堊徒誇技能煉石補天轉見縫罅若是
英烈丈夫直須向劫前轉步那畔搖頭一任吐霧騰
雲興波作浪其道有也纖塵不立其道無也萬象縱
橫是以毘目仙人執善財童子手時善財自見其身
往十方十佛剎微塵數世界中到十佛剎微塵數諸
佛所見彼佛剎及其眾會諸佛相好種種莊嚴或經
百千億劫或經不可說不可說佛剎微塵數劫時彼
仙人放善財手即時善財自見其身還在本處果到
者般田地不展眉睫而洞察秋毫不假音聲而談超
四辯雖然若到弁山猶在正中亭外未見華林堂奧
在要見華林堂奧麼隔牆花影動疑是玉人來。
佛誕日德麒披剃請上堂今朝四月八咄哉小悉達
纔出孃肚皮便爾口叨呾豎拂云雲門老漢來也嚇
得黃面瞿曇戰戰競競躲身不及走向諸人眼睛裏
大眾若摸索得他著不除鬚髮而出家事畢不搭袈
裟而尸羅圓滿儻或機思遲鈍山僧與諸人摸索看
以兩手掩面良久放手云貓。
上堂釋迦老子云我於三七日思惟如是事諸上座
<pb n="440"/>
進堂已三七日且道釋迦老子思惟甚麼事者裏緇
素得出可謂峻峭可謂英特若緇素不出前面是山
門後頭是佛殿身冷即加衣肚饑便喫飯不用細思
量胡為更打算自家咬著舌尖頭大事方知已了辨
見不見嘉州石象喫生薑陝府鐵牛出白汗參。
上堂壟上木童吹觱築閨中石女繡花冠韓盧咬殺
子湖狗舜若多神笑破顏此四句偈有一句是正中
偏有一句是偏中正有一句是正偏兼帶有一句是
正偏不立餘即不問汝諸人且道那一句是正偏不
立者裏倜儻分明三七日內亦不虛棄許上座頂門
具眼可謂選佛場中一狀元也有麼有麼一僧便出
師云禹門浪急難棲泊幾許魚龍點額歸。
上堂欲識當陽句分明覿面提白雲隨出沒流水任
高低鐵馬追風遠泥猿傍月啼目前如薦得無物可
堪齊雖然此正是閨閣中鍼線工夫須知有大丈夫
出格之事還知大丈夫出格之事麼喝一喝云向者
裏薦取。
長興世珍魏封翁為子公錫會試聞捷音至請上堂
祖師門下不涉功勳選佛場中高標聖境高標聖境
且置只如心空及第者是甚麼人試出說看問龍驤
雨驟虎嘯風生正與麼時請師接待師云扶搖浪激
三千丈進云幽鳥一聲朝雨霽猿啼高樹晚風清師
云看取鵬騰萬里雲進云且喜今朝有慶師云有賴
證明乃云離匣寶劍紫氣騰霄出袖金鎚寒光炫目
其把住也風雲變色其放行也宇宙回春所以道大
機必得大用生大人必具大智到者裏正好入廛垂
手隨類現身經緯天地紛紜古今發一機而頓落群
峰露一境而橫吞萬派可作三寶之屏翰為大川之
舟楫大眾只如出類拔萃一句又作麼生卓拄杖云
桃花已透三層浪月桂還攀第一枝。
弁山退院上堂卓拄杖云有時雷鍧電激雲行雨施
但知進而忘其退有時月霽空澂風恬浪靜但知退
而忘其進是以機貴回互玅在轉功不得一向死堆
堆的住在者裏雖不住在者裏亦未曾離卻者裏從
上諸聖不敢獨居此位昔曹山辭洞山洞問汝向甚
處去曰不變易處去洞曰不變易處豈有去也曰去
亦不變易所謂舒卷不落功勛去來了無背向此是
洞山父子行藏處只如今日退院一句又如何卓拄
杖云紫燕鶵成辭舊壘午雞啼罷啄陰階。
　　　（無塵貞道人捐資敬刻
　　百老和尚語錄第四卷）
百愚斯禪師語錄卷第四

<sarticle><article>百愚斯禪師語錄卷第五</article></sarticle>
住國山善權寺嗣法門人智操
住青龍隆福寺嗣法門人智湛　編次
<other>載住青龍隆福禪寺語錄</other>
順治壬辰夏在弁山龍華寺受請上堂曹家女子愛
風流惹得東鄰西舍求悔不當初不嫁好一場未了
一場羞豎拂云者是曹家女且道他丈夫是甚麼人
良久云自古上賢猶不識造次凡流豈可明。
結制上堂拈香白椎竟乃云運鉗錘開爐韝把定牢
關無內外虛空擊出髓常流大地山河成一塊好大
哥且休怪直饒鐵額與銅頭擬議不來百雜碎眾中
還有不假鉗錘者麼問法筵龍象眾當觀第一義如
何是第一義師便打進云棒下分身原不隔剎塵隨
處共悠悠師云且過一邊乃云青龍今日正是棒打
石人頭嚗嚗論實事也不與你論人境說賓主也不
與你分正偏明滲漏只要卒地折爆地斷息凡情離
聖解懸崖撒手自肯承當絕後再甦欺君不得到者
田地一任烹佛祖作羹湯拈鴆毒為乳酪殺活無礙
擒縱自由豈不暢快生平雖然直饒及盡今時三世
諸佛口挂壁上更有一人猶不肯在大眾還識此人
<pb n="441"/>
麼喝一喝下座。
舉寒松操首座立僧上堂舉一不得舉二放過一著
落在第二盤山老漢忒煞勞攘拈拄杖云青龍則不
然舉也在我放也在我不舉不放也在我所謂我為
法王於法自在到者境界一任符懸肘後劍挂眉間
為綱為紀為準為繩與一切人分憂解難舉直錯枉
為法門之梁梀作僧眾之鹽梅眼目人天鉗錘佛祖
且道誰是其人卓拄杖云雪後始知松柏操事難方
見丈夫心。
上堂浹旬陰雨飛今日晴方好倚楹負暄霜寒枝上
頻啼鳥錦霞似散未散楊柳欲青不青野水涵天表
春信梅花知此情復誰曉趙老茶雲門餅青州棗信
手拈來滋味非關舌上討堪憐逐氣尋香客蹉跎好
光陰笑煞西鄰王大嫂良哉觀世音全身入荒艸。
上堂心月孤圓光吞萬象光非照境境亦非存光境
俱忘復是何物盤山老漢恰似囫圇吞箇棗青龍今
日不免翻案去也拈拄杖云拄杖子昨夜惡發踊於
虛空現十八變即時將百億須彌盧百億日月宮百
億四天下攪作一塊混作一團於其中間了無生佛
之名復有何物可得正恁麼時諸昆仲向甚處迴避
若迴避不及各人照顧自己缽盂好。
鍾道人誕日請上堂野老家風興不孤茅簷竹徑曉
霜鋪等閒懶話朝堂事醉裏何妨笑語麤仙慵做佛
奚圖得喪胸中一物無彭祖奇年高八百怎如壁上
挂葫蘆。
上堂舉水潦和尚問馬祖曰如何是西來的的大意
被祖攔胸一蹋豁然有悟遂起大笑云也大奇也大
奇無量法門百千玅義總向一毫頭上識得根源去
也豎拂云者是一毫頭上大眾還識麼喝一喝云猛
虎不餐几上肉紅爐豈煉囊中錐。
岫雲披剃請上堂卓拄杖云者箇在天而天在人而
人在僧而僧在俗而俗復卓一下云在天而非天在
人而非人在僧而非僧在俗而非俗若果如是不窺
戶牖而遍見天下不越庭際而出家事畢然猶未是
極則事如何是極則事金剛寶劍驀頭揮識斷紅塵
透祖機應物還如雲出岫金烏夜半燦光輝。
重建大殿上堂虛空結彩平地興雲拈須彌於蝸牛
角上掇世界於醯雞眼中是何三昧所致具眼者辨
看寒松首座問梁升寶殿彩結虛空鼎新句子如何
酬唱師云匝地紅輪照進云匝地紅輪正是升梁畢
竟何為鼎新師云虛空紫氣騰進云與麼則蝸牛角
上堆山嶽醯雞眼裏納須彌師云一任讚嘆進云是
何言歟師便休去乃云玄黃未判偏正未分早已有
者大寶王剎非狹非廣無成無壞本自莊嚴不假造
作過去諸佛於此中間究竟圓滿入般涅槃未來諸
佛於此中閒成等正覺遞相出興現在諸佛於此中
閒舒廣長舌轉大法輪東西列祖於此中閒互相授
受提持正印天下老凍儂於此中間建宗立旨豎大
法幢後來性空禪師於此中閒別展家風泛木盆於
浩渺吹鐵笛於雲閒迨宋及今六百餘年音容猶在
山僧數載以來於此中閒開疆闢土架木鋤雲雖不
敢媲美先哲聊爾追步後賢只要大眾親證親悟到
大寶王剎若是有力大人於此繼往開來起墜興廢
搬磚弄瓦各顯神通運水挑泥無非佛事一任豎者
為柱橫者為梁巨者為棟細者為椽一多無礙小大
相容簷牙參差遶挹九峰之翠榱角錯落橫吞三泖
之汶龍江旋繞鶴渚瀠洄說甚人間兜率洞府仙宮
只教遍大地是圓覺伽藍盡虛空是普光明殿五湖
衲子杖笠雲奔十方檀那輪蹄輻輳人人悟般若真
宗各各助無為之化且道如何是古路重揚一句
皇風浩蕩乾坤闊佛日增輝宇宙新。
上堂昨夜雨何來乒乓打窗紙驚開柳眼青滴破梅
花觜溼卻舜若眉法身冷如水天曉開門看浪花橋
<pb n="442"/>
畔起若是恁麼人拈頭便知尾還有恁麼人麼昔甘
贄行者至南泉設齋時黃檗為首座行者請黃檗散
嚫檗云財法二施等無差別者云若恁麼如何消得
遂將去少頃復請黃檗散嚫檗云財法二施等無差
別者便散嚫乃云黃檗大似停囚長智行者亦是貧
兒賣富雖然二俱作家檢點將來不無滲漏若是青
龍作黃檗待行者請施財信手拈來劈面便擲行者
雖通身是眼管教措手不及。
薦親請上堂知幻即離不作方便離幻即覺亦無漸
次此是黃面老子將差珍異寶一時撒向諸人面前
了也設或機思遲鈍勿怪重宣偈言卓拄杖云唯有
者箇力超出一切法不落於無漏安屬於有為遠離
三乘道迥超聖凡位罔極劬勞恩一念皆酬畢有情
與無情普令登彼岸喝一喝云者些絡索從甚處得
來不因梅放早怎見隔年春。
上堂鴈過長空影沉寒水鴈無遺蹤之心水無留影
之意古人與麼道也是鬼窟裏作活計青龍從來不
會捏怪顧左右云昨夜三更文殊與普賢相毆一人
云根本智內勿容纖塵一人云萬行門中不捨一法
遞相爭論不已卻被山僧拄杖子聽見云你者一對
擔板漢來者裏驚群動眾即便趁出了也大眾曾夢
見者消息麼為人不作虧心事半夜敲門不喫驚。
西源禪德七袟請上堂騎駿馬驟高樓萬里銀河輥
玉毬百歲翁翁著五彩不風流處也風流唯有衲僧
家不教而能不言而喻說甚天地同根萬物一體壺
中日月袖裏乾坤正好與無量壽如來眉毛廝結把
臂偕行作箇同參○無量壽如來於中出現大眾看
看揮拂云黃鶴樓前鸚鵡洲。
元旦上堂一年好景今為最莫當等閒空自棄梅嫩
雪香月影肥雲晴日暖鶯聲細白頭婆子把花簪丫
角老兒騎竹戲眾兄弟會也未不會但看東村王大
伯燒錢稽首祝堯天一曲昇平遍大地。
上堂今日是元宵佳節正值燈明如來出現於世一
燈然百千燈燈燈相續燄燄無窮盡未來際無有休
息直得天花繚繞繒彩繽紛江村煙火光騰紫陌城
市笙歌響徹雲衢水流般若之音鳥弄無生之曲拈
拄杖云諸昆仲還見燈明如來麼若也未見拄杖子
聊作箇通事舍人雲縹緲碧崔嵬滿目風光絕點埃
柳放三千金世界梅開十二玉樓臺。
解制上堂石門嶮巇鐵關牢舉目重重萬仞高無角
鐵牛衝得破毘盧海內鼓波濤乃云泐潬英老可謂
門風峻峭住處孤危仔細較量只會把住不解放行
總不如青龍者裏前無嶮巇之鐵關後無壁立之萬
仞唯有茅檐竹椽紙幔繩床門開八字路徑坦平來
者任來去者任去東者自東西者自西任運騰騰了
無羈絆於此薦得行腳事畢顧左右云眾兄弟今日
因甚向平地喫交拈拄杖一時打散。
上堂道也者不可須臾離也可離非道也揮拂云龍
江浪暖鶴渚春奢柳飄金縷梅吐紅霞流水光中犬
吠明月白雲影裏鳥銜落花於斯會得日消黃金萬
兩若也踟躕切忌飯裏有砂。
觀音聖誕上堂豎拂云今日觀音大士於此拂子頭
上誕生者裏著得隻眼正好興無緣之慈起同體之
悲和泥合水散影分形處處為明為道時時為瑞為
祥淨法界身本無出沒大悲願力示現受生○只如
大士有三十二應且道者箇是那一應春到上林多
意氣庭前玉樹長新枝。
上堂三月春光富貴天子規叫煞有誰憐好花無限
成狼藉片片隨流過碧川一法若有毘盧墮於凡夫
萬法若無普賢失其境界豎拂云者箇有不得無不
得親不得疏不得揮拂云不如一齊劃斷葛藤直使
僧俗男女山河大地明暗色空總教成佛去正與麼
時阿誰證明東園公夏黃公綺里季角里先生。
<pb n="443"/>
祈嗣請上堂舉僧問投子云初生孩子還具六識也
無投云急水灘頭打毬子僧不薦又問趙州急水灘
頭打毬子意旨如何州云念念不停流乃云一人有
雕冰鏤玉之巧一人具鑿影析塵之能雖則各遑玅
手互相激揚怎奈鷸蚌相持漁翁得利如問青龍初
生孩子還具六識也無但道好箇消息者裏見得一
任參天地育萬物紹宗祧承祖業可謂室內真子不
同門外遊人有麼揮拂云春未去夏又回參差綠影
漸成堆庭前不種梧桐樹也有丸苞天外來。
上堂山僧昔日得一句子至今受用不盡幾欲拈出
只是罕遇其人卷而懷之二十餘年大眾且道是那
一句子良久云金生麗水玉出崑岡。
元旦上堂天無私蓋地無私載日月任流遷春風無
向背有者道衲僧家一味饑餐渴飲目視雲霄倦則
向折腳繩床曲肱打眠總饒乾坤覆墜而不驚洪波
滔天而非覺說甚月之大小年之新舊看來猶是徐
六擔板那知青龍者裏有三種好事一則元旦祝延
聖壽二則大眾各各萬福三則同脅禪德年屆古稀
更有一種好事大眾還知麼逢人但與麼舉。
結制送法被請上堂華簇簇錦簇簇描不成兮畫不
足驀地展開覆大千燦然五彩耀人目拈拄杖云還
有不被蓋覆者麼出來道看問昔日世尊拈花示眾
今日和尚將何指南師云當空杲日照人寒進云殿
閣風生來法席一灣溪水遶青龍師云閑言語乃云
今日青龍不圖諸人高標勝境別豎慧幢但能一念
無為萬機寢削坐斷報化佛頭不落聖凡等見若如
是也一任橫身那畔獨步丹霄捏扁虛空搓圓世界
掀翻滄海喝碎白雲不為分外苟非其人饒是生成
釋迦長就彌勒稍有遲疑管教髑髏粉碎何故當軒
秦鏡分明甚野干無繇匿本形。
禮千佛懺上堂昔有一秀才看千佛名經問長沙云
經中只見諸佛名號未審諸佛居何國土沙云黃鶴
樓崔顥題詩後還有人題也未才云未曾沙云秀才
若暇題取一篇好乃云長沙諸方號為岑大虫被者
措大一問不免指東撦西推出一座黃鶴樓來唐塞
青龍則不然豎拂云千佛國土在拂子頭上小大相
容一多無礙主伴重重作大佛事了也放下拂子復
召眾云且道諸佛國土又向何處去也龜毛直透三
千界瑞靄朱門十二樓。
上堂具足凡夫法凡夫不知具足聖人法聖人不會
聖人若會即同凡夫凡夫若知即是聖人大眾要識
凡夫法麼拍右膝云者裏薦取要識聖人法麼拍左
膝云者裏薦取者裏且置只如凡之與聖相去幾何
良久云桃花紅李花白年年何曾有異色舉似諸人
尚不知問取東村王大伯尋常肝膽向人傾惱亂春
風猶未歇。
上堂第一義好生觀倚天長劍逼人寒卓拄杖云髑
髏擊碎阿誰曉南贍部洲北鬱單便下座。
上堂氣稜層光突兀異中來也是何物豎拂子云覿
面施為不見形擊香几云分明打破精靈窟豹披霧
而變文龍乘雷而換骨莫輕忽咄拋拂云衝霄須看
撩天鶻。
上堂麥浪千層碧菜花一片金可憐枝上鳥啼破祖
師心將甚麼喚作祖師心莫是鷲嶺拈花少室面壁
喚作祖師心麼莫是黃梅付衣曹溪豎拂喚作祖師
心麼莫是升堂入室鳴鼓白椎喚作祖師心麼乃至
雨落地溼日出天晴星馳電卷魚躍鳶飛水流風動
鴉鳴鵲噪喚作祖師心麼若與麼會大似向驢鞍橋
上覓阿爺下頷破木杓邊認祖宗腦蓋料掉沒交涉
既都不是畢竟如何卓拄杖云填溝塞壑無人會石
爛松枯幾箇知。
上堂金佛不度爐木佛不度火泥佛不度水唯有真
佛屋裏坐趙州老漢與麼說話大似將心肝五臟兩
<pb n="444"/>
手捧出只要人親見叵耐漆桶不快反成狼藉青龍
今日要與他拾遺補缺去也金佛不度爐十八女兒
滿面鬍木佛不度火金毛獅子紙包裏泥佛不度水
笙歌滿載瀟湘裏唯有真佛屋裏坐喝一喝云堪笑
牽牛去拽磨。
上堂青草池塘蛙鳴夜月芳園花榭鳥喚香風白鶴
江頭東漁歌而西牧唱青龍寺裏晨擊鼓而暮敲鐘
昨夜驀地裏風吹動寶塔上鈴鐸兒鼕鼕丁丁丁丁
鼕鼕直到大天曉驚出東方一輪紅大眾且道是何
意旨以拂擊香几云此方真教體清淨在音聞。
上堂龐公道難難十擔油麻樹上攤龐婆云易易下
得床來腳著地靈昭云也不難也不易百艸頭邊祖
師意當時山僧若在喚來各與三十拄杖何也大小
龐公只解屋裏販揚州祖師意猶未夢見在諸昆仲
畢竟如何是祖師意喝一喝云曹溪波浪如相似無
限平人被陸沉。
佛誕上堂○大眾看看今日釋迦老子特為諸人示
滿月輪說佛性義即時大地震動天雨寶花直得廁
坑頭乾矢橛現大人之相糞堆上破草鞋作獅子吼
聲塵塵獨露剎剎斯彰人與非人性相平等未離兜
率已降皇宮未出母胎度人已畢又豈待毘嵐園裏
無憂樹下指天指地復畫○○云誰把玉環敲兩段
半沉滄海半浮空。
上堂青龍家風澹薄接待不似諸方差脫老椽破屋
摧殘折腳柴床箇箇胸襟廓落人人鼻孔昂藏一味
種田博飯有甚佛法商量既不商量只如楊岐三腳
驢子𨁝跳上三十三天善法堂裏打箇轉身將帝釋
頭上寶華冠一踢粉碎且道是箇甚麼道理擊拂子
云大風吹倒梧桐樹自有傍人話短長。
上堂今朝四月十五一言迥出今古昨夜犬吠韓盧
天曉大虫趁虎驚起露柱搖頭嚇得燈籠作舞會得
者掉臂即行不會者更聽重舉下座。
解制上堂泥牛拽斷黃金索彩鳳衝開碧玉關蝴蝶
撲翻花底月波斯倒捲水晶簾此四句有一句接上
根人有一句接中根人有一句接下根人有一句格
外提持不立根器諸禪德且道那是格外提持不立
根器的句若檢點得出一任七縱八橫東拋西擲活
吞佛祖倒卓乾坤向萬里無寸艸處去亦得青黯黯
處去亦得三處度夏亦得一處安居亦得誰敢正眼
覷著覷著則瞎卻渠眼若也未到者般出地刀尖有
蜜君休舔蠱毒之家水莫嘗。
誕日上堂舉法眼因僧問云承教有言從無住本建
立一切法如何是無住本眼云形興未質名起無名
雪竇拈拄杖云拄杖是形名雙舉形即無形名即無
名有等無見識瞎漢只認得箇無形段無名姓的便
為極則不唯孤負法眼抑且違背古人乃云法眼教
人向無形名上薦取有形名底雪竇教人向有形名
上領略無形名的二老好似杭州人撐船青龍即不
然豎拂云者箇是名不可呼者箇是形不可睹不立
階級迥超今古慣向毒蛇腮邊揩痒偏去太歲頭上
掘土惹得共工氏怒發將頭觸碎不周山女媧氏煉
五色石以補大眾會麼五九元來四十五。
上堂秋雨瀰漫灑醍醐於大地丹楓錯落布錦繡於
千江芙蓉呈笑面月桂吐真機步步無非寶藏頭頭
總是家珍怎奈懷寶迷邦不解轉身就父若是具眼
豪傑全身擔荷覿體承當所謂我本無心有所希求
今此寶藏自然而至正好駕無底船撒漫天網釣吞
舟之巨鰲打沖霄之彩鳳雖然更有一人在千人萬
人之中不背一人不向一人且道此人具何面目卓
拄杖云長憶明州憨布袋逢人乞我一文錢。
結制上堂卓拄杖云青龍者裏無法可說無禪可參
無金剛圈教諸人透無栗棘蓬教諸人吞無玄要賓
主句教諸人會一味要你搜空業識鎔盡偷心向威
<pb n="445"/>
音那畔更那畔打箇無底筋斗卻來者裏方堪湊泊
眉毛罅裏藏海水拄杖頭上著須彌總不分外苟或
未然饒有暴虎馮河之勇驅山塞海之能運斤成風
煉石補天具百千神通無量玅用若到青龍一點也
用不著且道青龍有甚麼過人處擲拄杖云慣將折
箸攪禹門只要魚龍知性命。
漚和侍者為業師周忌請上堂道遠乎哉觸事而真
聖遠乎哉體之即神豎拂云者裏見得盡法界是金
剛正體遍虛空是自己光明生本無生彩鳳那棲寒
木滅亦無滅蛟龍安臥深淵來無所來猶孤月耀乎
滄海去無所去若浮雲散乎太虛所謂生滅去來本
如來藏雖然只如從素凝公去世一周畢竟向甚處
行履以拂子指空中雪云一片與兩片俄然無不遍
九峰玉鏤成三泖銀砌岸白鶴隱無形烏藤正出現
楊柳眼裏文殊大士賣風光梅花影中普賢菩薩逞
神變塞壑填溝無不是普天匝地休分辨休分辨急
須薦莫待明朝紅日昇依然露出本來面大眾如何
是本來面喝一喝下座。
上堂一九二九三四九相逢盡道難出手夜深玉兔
嚼寒冰凍得金烏藏北斗寒山拾得笑欣欣露柱燈
籠忙點首豎拂云高著眼見也否白雲天外變蒼狗
復舉末山尼因灌溪問如何是末山尼曰不露頂溪
云如何是末山主尼云非男女相溪喝云何不變去
尼云不是神不是鬼變箇甚麼乃云灌溪竿木隨身
末山符懸肘後雖則賓主互換各露風規猶不免山
僧拂子將他二人鼻孔一時穿卻且道者箇拂子有
甚奇特衝開碧落松千尺截斷紅塵水一溪。
臘八上堂風寒月冷鳥驚棲雪裏梅花香滿溪夢破
玉人消息斷鄰家＆unrec;夜一聲雞昔世尊在雪山六年
苦行於臘月八夜睹明星悟道惹得箇箇撐眉努目
承虛接響青龍與他掀翻窠臼免得後來兒孫去鬼
窟裏作活計直教一切人向諸佛見不到處見行不
到處行說不到處說豎拂云者是諸佛見不到的還
見得麼擊拂云者是諸佛行不到的還行得麼揮拂
云者是諸佛說不到的還說得麼良久云始作翕如
也從之純如也皦如也繹如也擲拂云以成。
上堂缽裏飯桶裏水好箇塵塵三昧德山歌禾山鼓
亦非小小神通破艸鞋放光動地乾矢橛耀古騰今
論正論偏何異掉棒打月說玄說要好似掘地覓天
所以道通人猶寡局士偏多縱饒迦葉門前掉臂威
音那畔搖頭以佛祖作冤家將魔王為眷屬亦未是
衲僧活計且如何是衲僧活計以拂召眾云了了了
與君指出形山寶玄玄玄打破乾坤別有天殷勤舉
似參玄客剔起雙眉千嶂隔豎拂云隔不隔眼中童
子慣吹簫井底蝦蟆吞卻月良久云瞥。
元旦湖州府尊張公請上堂律入青陽寅回斗柄正
顓瑣禪位之初幸勾芒交印之始人人腦後豁開錦
繡乾坤箇箇眉尖迸出斬新氣象木馬蹋翻波底月
不假時節因緣泥牛耕轉壟頭春說甚佛性玅義正
恁麼時直得寶印高懸金鞭遠震國運與佛運齊興
皇風共祖風并扇雖然只如垂衣端拱一句又作麼
生村歌社舞人皆委舜德堯仁孰可知。
監院獨朗五旬請上堂楊岐三腳驢子昨夜𨁝跳上
玅喜世界將不動智如來嚇了一驚卻被張果老倒
跨回來欲赴西王母瑤池大會行至趙州橋不覺打
箇顛蹶連果老仙人一齊掀翻在地然後掉轉尾直
走到青龍寺裏山僧不免將他收下了也雖然隨高
就下出入得力只有些習氣未除大眾且道畢竟如
何除得吸乾滄海紅輪現獨朗乾坤耀太虛。
解制日求嗣請上堂左卓拄杖云十五日已前天寒
地凍水冷艸枯飛鳥息影於深林遊魚潛蹤於大壑
直饒三世諸佛歷代祖師也不得動著右卓拄杖云
十五日已後東風解凍萬卉萌芽梅花孕白玉之胎
<pb n="446"/>
蘭房協熊羆之兆於一毛頭現百億毛頭獅子亦不
為分外正當十五又作麼生湊泊連卓拄杖云打開
趙州關拈卻雲門普拍手唱陽春倒跨豐干虎或西
秦或東魯天上人間無所阻呵呵呵休莽鹵歸家得
力是兒孫祖父從來不出戶。
誕日上堂潦倒行年四十九罪深如海膽如斗何須
更覺昔年非鞭起須彌顛倒走寒山拾得笑呵呵釋
迦彌勒忙搖手諸昆仲知也否不知問取當年老趙
州逢人便道蘇州有常州有大眾且道有箇甚麼不
是白拈便是翦綹。
至法界寺請上堂月華孕彩全彰滿目風光桂蕊噴
香別是一般氣象歷祖之真機宛爾衲僧之巴鼻分
明不落言詮迥超數量諸佛從此而出生群靈從此
而養育為天地之根作萬物之本豎拂云者箇又向
甚麼處得來不假壺公術誰知別有天。
上堂今朝三月十六一句明明叮囑不須向外馳求
浩浩春光滿目一溪流水鳴琴兩岸垂楊乍緣不羨
靈雲見桃謾誇香嚴擊竹若能一念無為猶勝百倍
天福天福終是不常無為畢竟成佛河沙玅德周圓
百千三昧具足以拂作圓相云且道是那一三昧復
放開拂云大千沙界海中漚一切聖賢如電拂。
上堂大眾今是崇明縣眾檀越得得而來懇陞此座
舉揚佛法若是佛法孔子不敢措辭瞿曇默然有分
雖然事無一向不免別通消息豎拂云看看昨宵露
柱與燈籠廝撲不覺撞倒山門外石幢子嚇得昇仙
臺上王可交躲向天台去也大眾見麼三級浪高魚
化龍癡人猶戽夜塘水。
誕日上堂拈拄杖云者箇木上座通身無面目到處
撒風顛超然離背觸不居偏正位不受人天福放去
遍剎塵收來在一粟數量莫能該春秋安可局象帝
不知名空王作眷屬卓拄杖云戴角披毛混眾流夜
深不向蘆灣宿。
結制友松居士請上堂此事不是說了便休須親證
親悟親到者田地始得今選佛場開雲水畢聚務要
人人收攝心猿牢拴意馬勦絕凡情除卻聖解更要
痛出一身白汗始知不欺汝也苟或未能饒你眼飛
閃電舌捲風雷揮霍成雲咳唾如雨毛孔藏百千香
海胸中有萬億機籌乃至身上出火身下出水現十
八變具無量神通若到青龍者裏向你道箇未在何
也些些伎倆休開口行到須彌始見高。
冬至上堂一生二二生三三生萬物畫一畫云者是
一若辨得出則知箇箇腳下有一片無陰陽地寒暑
不能到造化不能移折旋俯仰欬唾屈伸掉臂經行
常在其中諸人還曾蹋著也無喝一喝云寒槁園林
看變態春風吹動律筒灰。
元旦上堂凍日初開萬里溪山呈舊面曉雲乍起一
腔風月展新機化母施無作之功東君行不言之令
當此時也直得珠簾倒捲而六戶靈通寶鏡高懸而
萬象不昧江河淮濟時時激濁揚清日月星辰處處
聯珠合璧又豈待河出圖洛出書甘露降鳳來儀然
後為祥瑞者哉雖然在衲僧分上將何酬答攜笻獨
立千峰外願把南山祝帝堯。
上堂舉昔趙州因僧問學人乍入叢林乞師指示州
曰喫粥了也未僧云喫粥了州曰洗缽去其僧有省
乃云大眾會麼喫粥了洗缽去一飽能忘千載慮至
今大地沒饑人笑看兒童捉柳絮。
解制上堂敲開金鎖絕囊藏拄杖腰包各自忙謾謂
長安風月好腳頭煙水正茫茫青龍今日解制別無
佛法可說只有三件事分付諸人第一淨地上不得
著腳第二熱鬧處切忌稱尊第三古廟裏休去挂搭
若透得此三件事過不妨眼空四海背負須彌一任
天下橫行召眾云有麼喚來好與三十拄杖。
　　　（無相修道人備資敬刻
<pb n="447"/>
　　百老和尚語錄第五卷）
百愚斯禪師語錄卷第五

<sarticle><article>百愚斯禪師語錄卷第六</article></sarticle>
住國山善權寺嗣法門人智操
住青龍隆福寺嗣法門人智湛　編次
<other>載住青龍隆福禪寺語錄</other>
己亥夏師五袟初度樹法幢處咸思法乳各爭迎錫
預祝大年師念青龍始誅茅地先期允請從雲門歸。
結制上堂擊碎塗毒鼓猶是莽鹵狂見掀翻向上關
依然鈍置煞人眾中有不犯鋒鋩而坐進此道者麼
問歲歲元宵布袋解開今朝十五繩頭把住還是舊
店新開為復別展家風師云金剛際下翻筋斗進云
世尊未出母胎度人已畢和尚年當知命說法五會
還有優劣也無師云閻浮提畔笑呵呵進云昔日世
尊今朝和尚師云他不入者隊裏進云誕生本是無
修證歷劫能為主法王師云更須翻身北斗藏乃云
佛法不是細事無際天雲濤難容吞舟之魚有九萬
里風乃負垂天之翼更須識休咎知進退方有說話
分所謂一處明千處萬處一時明一機透千機萬機
一時透邇來有般兄弟將衣線下事置之高閣只管
問賓主問玄要饒你智超鶖子辨逾滿慈問到彌勒
下生至樓至佛時有甚交涉不見藥山云十成的事
也須颺卻擲地作金聲不得回頭顧著閨閣中物捨
不得終成滲漏若要此事相應直須敲開識鎖截斷
情關拈卻衲僧巴鼻搜空佛祖窠臼淨裸裸赤灑灑
無可把一任包含萬有吞吐十虛不是神通亦非法
爾大眾會麼設或猶豫更饒葛藤一上爐韝弘開鉗
錘密設八面牢關六門杜塞不管你鐵額銅頭釋迦
彌勒到者裏缽囊也要高懸拄杖直須拗折勦除聖
見凡情頓教心行處滅大地俄爾平沉虛空忽然迸
裂更待那㘞地一聲噁始知甕裏原來不走鱉。
弁山玄素和尚至引座竹影掃苔徑幽禽傍柳啼香
風來滿閣畢竟有蹺蹊召眾云今是弁山和尚金錫
遙臨華幢遠降直得雲霞散彩泉石騰輝毘盧樓閣
不勞彈指而開慈氏家風勿容斂念而證儻或漆桶
不快更為打鼓普請看卓拄杖云玅舞還應誇遍拍
三臺須是大家催。
誕期寒松首座請上堂舉太原孚問鼓山晏曰父母
未生前鼻孔在甚麼處晏曰即今生也在甚麼處孚
不肯遂云你問我答晏云父母未生前鼻孔在甚麼
處孚以手中扇子搖兩搖乃云若據父母未生前鼻
孔非但孚上座晏國師不知落處直饒八臂那吒千
眼大悲也摸索他不著豎拂子云大眾且道者箇還
是已生耶還是未生耶設或狐疑不妨別通一線青
溪春入水溶溶柳吐金兮花吐容更有一般高著眼
三更煦日上寒松下座。
江西虔州谷山和尚至引座卓拄杖云適來青龍踊
躍白鶴翱翔艸木叢林咸皆作舞山河大地俱為琴
聲說甚伯雪見孔子寒山逢拾得正好全賓即主全
主即賓明暗交參敲唱雙舉雖然更有佛祖不能明
鬼神不能測格外全提一著子在大眾少選請金峰
和尚為眾說破。
請上堂昨夜雨何急和風撼竹籬法身睡不著混沌
溼雙眉幻人忙拊掌彌勒笑嘻嘻大眾且道彌勒笑
箇甚麼等閒莫負東君意歲歲花開卻為誰。
大休靜主請上堂古云行年五十方知四十九年之
非屈指云青龍今當半百尋常但只寒則圍爐熱則
搖扇或時綠野橋邊招雲弄柳或時青溪岸畔嘯月
吟風挈挈波波恁麼過日并不知老之將至又誰覺
今是而昨非直饒過去古佛猶是我兒孫在且道山
僧有何長處而今世事多華藻且染髭鬚學後生。
請上堂無法可說是名說法九峰浪飛三泖火發嚇
<pb n="448"/>
得青龍拄杖子走向忉利天宮將憍尸迦驀面一摑
惟有那明州憨布袋撫掌大笑云快活不煞快活不
煞大眾且道他快活箇甚麼梵志當年反著襪。
弁山元潔和尚至引座月照荒林雲封古殿足音罕
至鳥道猶迷只緣土曠人稀所以相逢者少而今有
般兄弟家只認得前是山門後是佛殿右是客堂左
是廚庫碗子大小杓柄短長便為了事正是醯雞井
蛙見解唯我弁山和尚胸函寶鏡肘佩靈符有鍼砭
佛祖膏肓之玅術具剔刮人天翳膜之金鎞幸爾象
駕遙臨光我泉石更冀大眾殷勤啟請甚勿錯過何
也法王法力超群生能以法財施一切。
聖源禪德請上堂至聖無知真源莫測以其莫測非
情識之可通以其無知豈言思之所及故曰是法非
思量分別之所能解拈拄杖云者箇年多少若道是
五十則觸若道非五十則背離卻背觸甄別得出三
際平等一道清虛迥超機先不墮諸數畢竟因何所
致卓拄杖云離相離名毋必毋固行則同行住則同
住或度水穿雲或撐門拄戶顧左右云一生參學事
無成殷勤抱得栴檀樹。
維新請上堂今朝正月廿六紛紛好景盈目不須更
問如何試看新紅嫩綠若據父母未生前一著子從
本以來無成無壞無修無證長短方圓形容他不得
青黃赤白塗污他不得可謂萬物之祖諸佛之師大
眾還會麼會與不會且置只如因齋慶讚一句作麼
生道卓拄杖云菩薩子喫飯來。
巨浪靜主請上堂豎拂云黑白未分此箇先有世界
未成此箇已具劫火互天而不壞旋嵐偃嶽而常寧
迥超釋迦之先不落彌勒之後大眾只如者箇還涉
春秋數量也無放蕩天涯五十年而今賸得一雙拳
半空雲裏興樓閣萬仞峰頭泛鐵船戴角披毛混異
類和泥合水且同躔愧薄福又無緣慈悲多是惹冤
愆風流獨羨曹家女愛捉楊花不是顛。
請上堂久雨不晴春風作亂楊柳寒而腰傴梅花瘦
而魄散毘盧頂𩕳渾打溼衲僧鼻孔都浸瀾灶裏柴
也無倉中米又斷普賢菩薩帶水拖泥文殊大士默
然嗟怨今日檀越設齋何似雪裏送炭堂中聖僧喜
之不勝山野只得合掌讚嘆讚嘆且置未審今辰齋
主得福幾何碧眼胡僧也不知留得明朝重打算。
請上堂煙光明媚鳥弄笙簧景物殊佳花鋪錦繡九
峰露長春之色三泖騰無盡之波不是人間氣象迥
超格外家風[※-((鬯-匕)-凶)+○]唯有者箇虛空無以包其體須彌無
以并其高居於上古而不為老在於九淵而不為下
正當此際諸昆仲又作麼生慶讚堪笑老彭壽八百
值甚龐公破箍籬。
請上堂佛法原無多子分明只在目前數點青山畫
裏懸一溪寒碧清淺堪笑安心斷臂何如掘地尋天
怪殺枝頭老杜鵑啼落殘紅滿院。
朗如不緇請上堂古德謂老僧二十年前有老婆心
二十年後無老婆心僧問為何二十年前有老婆心
曰問凡答凡問聖答聖為何二十年後無老婆心曰
問凡不答凡問聖不答聖乃云青龍道二十五年前
無老婆心二十五年後有老婆心或問為何二十五
年前無老婆心但云逢佛殺佛逢祖殺祖二十五年
後為何有老婆心但云提攜赤子撫獎嬰兒大眾只
如山僧年當五十且道有老婆心即是無老婆心即
是良久云今當年五十前後一時休不打禾山鼓安
輥雪峰毬任瀟灑且優游鐵馬倒騎入鳳樓有意氣
時添意氣喝一喝云不風流處且風流。
玄符知客請上堂昔物自在昔不從今以至昔今物
自在今不從昔以至今豎拂云且道者箇是昔物耶
今物耶謂是昔物現在青龍手中眾目所睹決非昔
物謂是今物本自圓成非新造作決非今物除此兩
途向甚麼處著眼縱饒倜儻分明正是猢猻喫䭔子
<pb n="449"/>
若到祖師門下又不啻萬里朢鄉關揮拂云適來者
箇𨁝跳上非非想天撞落舜若多神鼻孔惹得驢脣
先生忍俊不禁揚聲大叫云痛哉快哉諸禪德且道
是箇甚麼意旨良久云今日大眾喫飯不得嚼著一
粒米。
北冥西堂請上堂釋迦老子道我實成佛已來甚大
久遠壽命無量阿僧祇劫常住不滅以拂左擊云恁
麼也不得不恁麼也不得恁麼不恁麼總不得又道
如來以是方便教化眾生以拂右擊云恁麼也得不
恁麼也得恁麼不恁麼總得復畫一畫云恁麼不恁
麼且拈向一邊舉拂子云大眾還知者箇生緣出處
麼北冥有魚其名曰鯤鯤之大不知其幾千里也化
而為鳥其名為鵬鵬之背不知其幾千里也怒而飛
其翼若垂天之雲是鳥也海運則將徒於南冥南冥
者天池也喝一喝云今日為諸人錯下註腳。
請上堂烏飛兔走急如箭彈指春光二月半燕來燕
去卻為誰花開花落真堪羨真堪羨薦不薦只須珍
重好兒郎陌上紅塵正撲面○真如佛性菩提涅槃
三賢十地及諸佛阿耨多羅三藐三菩提法皆從此
中出大眾見麼喝一喝便下座。
德成薙髮請上堂金刀動處塵緣斷緇服纔披入聖
時一念頓超無量劫何勞修證立階梯。
道心德馨請上堂有道青龍今年是五旬名為之謗
有道青龍今年非五旬名為之誑縱饒不涉是非兩
關到來更須喫棒何故如是敲斷兔頭角一雙刮來
龜背毛千丈。
請上堂山僧連日搜索得肚腸裏乾乾淨淨要箇元
字腳也無記得現成公案勿怪唐突昔僧問少室俱
空斌祖云如何是空劫已前自己斌云烏龜向火大
眾只者一轉語是明空劫已前事是明今時事古人
一句子如金剛屑栗棘蓬你纔擬議塞斷你咽喉還
有轉身吐氣者麼烏龜向火甚希奇也是虛空強畫
眉怎似山窗無事客春來閒聽鷓鴣啼。
請上堂拈拄杖云不可以眼見眼見如盲卓拄杖云
不可以耳聞耳聞若聾乃至不可嗅不可談不可觸
不可思虛空不能包其形大地莫能載其質有人提
掇得起青龍今日兩手分付脫或眼目定動試看幻
直為曲去也楊岐驢子三隻腳蹋折趙州石略㣘露
柱堂前喫一驚噁昨夜三更一箇白烏鴉天曉起來
生得一雙黑老鶴顧左右云會即便會切忌卜度。
請上堂神光不昧萬古徽猷入此門來莫存知解既
不存知解還有道得入門句子麼問耀地光天即不
問逸格風規請舉揚師云三泖風回波蕩漾九峰雲
散碧嵯峨進云有一人高厚不能覆載未審此人還
有壽也無師云泥牛耕月渾忘倦木馬遊春俊不羈
進云開天別展拏雲手指出須彌第一山師云非公
境界乃云十世古今始終不離於當念無邊剎海自
他不隔於毫端說甚五十而知天命拈拄杖云大眾
且道此箇上座甲子有多少良久云百年三萬六千
朝翻覆元來是者漢。
鹵菴知藏請上堂連日出隊未暇陞座與諸昆仲說
些佛法茲乃鹵菴知藏不遠千里而來特為山僧上
壽兼請為眾舉揚父母未生前一句子今日到者襄
只得一彩兩賽去也卓拄杖云萬緣叢中紅一點動
人春色不須多。
請上堂欲識佛性義當觀時節因緣大眾且道是甚
麼時節擊香案云昔日瞿曇一手指天一手指地正
是者時節西乾二十八代遞相授受傳佛心印亦是
者時節天下老凍儂建宗立旨接物利生也是者時
節今日青浦眾居士特請陞座說法山野無法可說
大眾無法可聞現前一眾若僧若俗若老若少鼻孔
相觸眉毛廝結各各皆獲寶覺真心亦不出者箇時
節時節且置將甚麼喚作佛性義一番風又一番雨
<pb n="450"/>
隔樹人家啼杜宇滿地殘紅蹋作泥還有續得末後
句者麼顧左右云可惜許。
巨霖書記請上堂秋老江澂楊柳衰更殘月瘦影蕭
索又只見風吹荷葉破似袈裟籬邊黃菊露冷香落
一對鷺鷥曉入蘆花倏爾變成烏老鶴活疑煞黃面
瞿曇雲門𨍏轢好兄弟快領略莫向言中去咬嚼巨
霖書記河南來送我一緉鞋一雙襪蘄州簞金壇葛
為請從頭安註腳豎拂云諸禪德且道是甚麼註腳
擲拂云好一似鸞鳳衝霄羺羊挂角。
請上堂南泉道王老師自小養得一頭水牯牛擬向
溪東牧不免食他國王水艸擬向溪西牧亦不免食
他國王水艸而今隨分納些些總不見得乃云王老
師雖則收放隨宜和光混俗較量將來猶是時人功
幹山僧自幼養得一隻犬夜則防賊晝則守門不假
呼喚出入自由直至而今變作一箇金毛獅子等閒
⿱髟吒沙哮吼一聲飛禽亂墜群狐腦裂大眾且道與王
老師相去幾何喝一喝云行人更在青山外。
杲目靜主請上堂有物先天地無形本寂寥能為萬
象主不逐四時凋豎拂云者是萬象主見得徹去則
知天下莫大乎秋毫之末而泰山為小莫壽乎殤子
而彭祖為夭天地與我并生萬物與我為一正如杲
日當空醯目亞豎無遮無障非縱非橫佛祖猶不敢
正眼覷著＆CB21264;只如生佛未有二儀未分已前還有者
消息也無良久云百姓日用而不知。
請上堂舉龐居士問馬祖曰不昧本來人請師高著
眼祖直下覷士曰一種沒絃琴唯師彈得玅祖直上
覷士便禮拜祖歸方丈士隨後曰適來弄巧成拙乃
云一人偷天換日一人鏤雪雕冰雖則各呈好手大
似羅公照鏡昨日居士到來只是捐資設供他也不
問本來人今時人青龍亦沒甚閒工夫上覷下覷且
道還有佛法也無石女三更吹玉管木童天曉弄琵
琶一般音韻從來別六月江城放雪花。
監院請上堂金烏急玉兔速牛頭出馬頭沒卓拄杖
云獨有者箇在國而國治在家而家齊楊岐得之而
燈明千古寶壽得之而薑辣萬年用舍有時退藏合
度以至世出世間皆由此而成立今是監院謝職兼
為山僧慶誕祇如一舉兩全又作麼生且喜移花兼
蝶至那知買石得雲饒。
請上堂履淵履真二禪德特與山僧慶半百寶掌不
是我同流彌勒亦非吾眷屬尋常兀兀復癡癡逐日
波波并挈挈阿呵呵瞥未瞥好笑當年老趙州逢人
慣指庭前柏。
請上堂是法住法位世間相常住拈拄杖云昨夜三
更青龍塔與昇仙臺論義一曰生而無生是無生義
一曰無生而生是無生義如是翻覆爭論不已山僧
喚來向他道兩箇負門漢說道理即得若是無生義
都未夢見在各與二十烏藤不覺天曉青龍塔依舊
是青龍塔昇仙臺依舊是昇仙臺汝等還知者箇消
息麼如不知卻是懷州牛喫禾益州馬腹脹。
眾請上堂生死交謝寒暑迭遷有物流動人之常情
豎拂云惟有者箇不被生死所變不受寒暑所侵旋
嵐偃嶽而常靜江河競注而不流野馬飄鼓而不動
日月歷天而不周過去未來現在無量劫亦如是乃
至不可數不可算不可稱不可量百千萬億那由他
劫亦如是復舉拂云世出世間還有超過此物者麼
松風吹江月照閒來唱箇無腔調驚起灘邊白鷺鷥
刷然飛過煙霞嶴阿呵呵也好笑擊香案云毘婆尸
佛早留心直至而今不得玅。
解制上堂今朝三月十五集眾撞鐘擂鼓欄圈一時
打開放出溈山水牯不讓雪峰鱉鼻說甚長沙老虎
一任河北河南何妨西秦東魯雖然又古人道此事
如牛過窗櫺頭角四蹄俱過了惟有尾巴過不得眾
中還有過得者麼如無山僧有箇真言極靈乃卓拄
<pb n="451"/>
杖云急急如律令便下座。
上堂諸法不自生亦不從他生不共不無因是故說
無生豎拂云唯有者箇亦能自生則不同有見常見
之增益亦能他生而迥超無見斷見之相違亦能共
生宛殊非有非無之矯亂亦無因生遠離亦有亦無
之戲論乃至不可以識識不可以智知言語道斷心
行處滅大眾到者裏又作麼生委悉揮拂云暗中樹
影誰能見水底魚蹤我慣尋。
薙髮請上堂經中道一人發真歸原十方虛空悉皆
消殞大眾只如目前山河大地森羅萬象樓臺殿閣
鳥獸人物又從甚麼處得來若向頂門開得隻眼可
謂不凡戒而梵行具足不薙髮而出家事畢因甚如
此不見道朗州山灃州水四海五湖王化裏。
結制上堂卓拄杖云者裏搆得一任掉臂而行說甚
開爐結制入室升堂所以青龍門下一向淡薄素無
佛法與人啄啖只教你休去歇去一念純真去澂清
絕點去直待冰河發燄枯木糝花始與此事合苟不
如斯縱饒辨似懸河智若流水功滿僧祇之數位越
調御之尊正好喚來喫棒且道利害在甚麼處鹽梅
本是生知得金榜何勞顯至勳。
上堂若欲求佛即心是佛若欲求道無心是道古人
者樣說話甚是迂闊拈拄杖云看看拄杖子化作百
千萬億無邊身菩薩一時雲集於蝸牛角上異口同
音而作是言彼既丈夫我亦爾匆得自輕而退屈喝
一喝云適來一喝嚇得無邊身菩薩走向緣野橋邊
柳眼裏去也若也見得來年更有新條在苟或未然
惱亂春風卒未休。
彌陀佛開光請上堂今佛放光明助發實相義即不
問汝諸人且道佛放甚麼光良久云青色青光黃色
黃光赤色赤光白色白光玻璃色光瑪瑙色光琥珀
色光珍珠色光紫磨金色光摩尼寶色光一切寶莊
嚴具色光復有無量光明而為眷屬一一光中各有
諸佛如來出興於世轉大法輪現大神變示教利喜
一切眾生○大眾見麼唯有者箇非青非黃非赤非
白非種種色若也薦得不惟今日裝佛檀越獲無量
福乃至人人皆獲無量神通無量玅用無量辨才無
量解脫無量三昧無量最上莊嚴其或佇思停機復
以拂子空中點一點云紺目豁開千日并光明燦爛
遍河沙。
釋迦佛開光請上堂百寶光中功德聚玅蓮臺上紫
金容重重映徹恒無盡萬象森羅影現中豎拂云適
來玅普性空禪師於拂子頭上一時出現顯神通吹
鐵笛一切天龍八部人與非人凡聞其聲者靡不畢
集異口同音而作是言善哉善哉果爾見得一莖艸
可作丈六金身苟或未信請問華亭船子和尚。
藥師佛開光請上堂昔長髭到石頭頭問甚處來曰
嶺南來頭云大庾嶺頭一鋪功德成就否曰成就久
矣只欠點眼頭云子莫要點眼麼曰便請頭即垂一
足髭便作禮乃云石頭長髭父子二人只會點眼不
解放光今辰青龍亦不垂足更不別有指點祇欲指
出人人頂門上一尊古佛三身四智五眼六通三十
二相八十種好以及無量恒沙功德常在六根門頭
輝天鑒地豎拂云見麼容顏甚奇玅光明照十方。
上堂元正啟祚大簇告辰人物呈祥風雲集慶恭逢
天子稱至極之尊大臣頌無疆之壽直得龍吟虎嘯
麟趾鸞翔肅肅雍雍熙熙穆穆含靈抱識共沐恩波
履地載天均叨至化雖然且道衲僧門下將何報答
搘笻獨立千峰外更把南山祝帝堯。
解制上堂煙籠綠樹月映晴霞風送客船而到岸鳥
喚遊子以歸家千峰吐翠百卉萌芽有佛處不得住
鐵鎚無孔被蟲蛀無佛處急走過澂潭那許蒼龍臥
三千里外逢人不得錯舉一陣風兮一陣雨與麼則
不去也勿勞鑽龜并打瓦摘楊花摘楊花喝一喝云
<pb n="452"/>
休向風前亂撒沙。
上堂即心即佛賣刀買犢非心非佛宋人獻璞不是
心不是佛不是物鳧頸短鶴頸長蚯蚓曲阿呵呵會
也麼豐干騎虎唱巴歌雲門因僧問如何是塵塵三
昧門云缽裏飯桶裏水乃云者跛腳阿師尋常氣宇
如王眼蓋諸方被者僧一拶只得缽裏桶裏狼藉不
少當時問青龍如何是塵塵三昧但道缽裏飯桶裏
水猶較些子忽有禪客云和尚恁麼答卻與古人相
同了也山僧分付典座與他一雙大饅頭。
結制上堂鐘鳴鼓響凡聖交參艸偃風行人天際會
直得青龍現瑞三泖騰萬頃之波瀾白鶴呈祥九峰
擁千層之秀色數百年真風再振彈指頃古路重揚
而今有般杜撰長老只解道長期四箇月短期九十
日麥裏定有麵麻裏豈無油鳥倦飛而知還雲無心
而出岫者等說話大似赤土塗牛奶他日喫閻老子
鐵棒有分在畢竟如何免得良久云只待子規啼夜
後桃花浪裏看飛龍。
圓攝忌日請上堂敲開金鎖放還劫外春風劈碎牢
關拈出寰中日月珠回玉轉不涉偏圓聲順響和隨
緣自在此是圓攝長老親到境界所以三年前不來
相而來三年後不見相而見不見相而見羺羊挂角
於松梢不來相而來彩鳳翱翔於碧漢南辰跨步何
妨借位明功北斗藏身豈礙轉功就位只如功位不
立又如何常憶江南三月裏鷓鴣啼處百花香。
上堂適來問文殊為七佛之師因甚出女子定不得
青山影裏如藍潑罔明乃初地菩薩為甚出得女子
定寶塔高吟撼曉風大眾青龍還是答他文殊出定
耶罔明出定耶檢點得出用備河沙機超調御可以
高懸寶鏡肘佩靈符敲唱雙行殺活自在於一塵中
互興無邊之佛事於一念頃圓證無量之法門法隨
法行法幢隨處建立顧左右云有麼巨靈抬手無多
子劈破華山千萬重。
上堂淨智玅圓體自空寂如是功德不與世求召眾
曰適來綠野橋邊柳眼裏走出一位驢脣仙人手舞
足蹈云也大奇也大奇財法二施不思議庭前柏子
解成佛萬象森羅展笑眉驢脣仙人且置只如柏樹
子成佛大眾還見麼儻或未見少選持缽入齋堂切
忌露柱磕著鼻孔珍重。
元旦上堂鳳曆初頒蟄戶乍啟珍珠簾外揭開滿目
煙光寶鏡堂前別露一腔風月不屬陰陽造化迥超
時節因緣大眾頃來毆儺神一時遊遍一四天下南
閻浮提然後踊身虛空高聲叫云即今海晏河清民
康物阜正熙穆承平之際亦豐稔大有之年野老＆unrec;
得欣然鼓腹而歌曰風雨時蠶麥熟倉廩盈兮衣＆unrec;
足帝力於我何有哉鼕鼕打鼓還神福會麼經有經
師論有論師若是佛法不干山僧事。
解制上堂機輪轉處智眼猶迷大用現前那存軌則
所以道衲僧行處如火消冰箭既離絃無返回勢有
時高高山頂行卻在深深海底立在深深海底立卻
向高高山頂行佛祖覓之無蹤鬼神覷之不破正恁
麼時青黯黯處樵子不借路以還家綿密密時機婦
罷金梭而夜織香銷萬閣月照琴堂駕寶筏於銀河
東西不犯泛玉艇於陸地明暗何分又古人云荊棘
林中下腳易夜明簾外轉身難且道利害在甚麼處
擊拂云出門三里路別是一家風。
薦亡上堂孤明湛寂互古真常靈然不昧覿體全彰
一念相契即此蓮邦五障八難如雪沃湯金繩界道
寶樹芬芳珍禽演法天樂鏗鏘逍遙快樂母子情忘
金鍼不露巧繡鴛鴦言語道斷不可思量○曹氏亡
者汝還會麼夜靜梅梢明月冷風吹影動亂飄香。
上堂柳爆黃金梅飛白玉前溪冰解時時奏管絃之
音碧嶂雲開處處懸水墨之畫清風談般若翠竹弄
真如所謂塵說剎說熾然說無間歇新年頭佛法也
<pb n="453"/>
如是舊年頭佛法也如是會得者逢緣得玅不會者
隨境飄流莫有不隨境飄流者麼數僧競出拈拄杖
云慣釣鯨鯢沉巨浸卻嗟蛙步輾泥沙。
薦親請上堂心性無染本自圓成但離妄緣即如如
佛者裏若也委悉古今一致凡聖同源虛空無以為
其量日月無以并其明其來也來無來相其去也去
無去相其生也而無生相其滅也而無滅相始知生
滅去來如水中月空裏花了無形跡可得說甚天上
人間只教盡虛空遍大地是一箇大寂光土八德池
中隨緣放曠九蓮臺畔任意逍遙雖然只如迥脫根
塵不留觀聽且道陸氏雙親又向甚麼處行履鳥啼
花笑曾無間步步恒遊華藏天。
退院兼謝兩序上堂動若行雲止若谷神隨機赴感
靡所不周到者境界不妨竿木隨身逢場作戲來如
月映千江去若風鼓萬竅既無心於彼此豈繫情於
動靜所以山僧忝住青龍雖經多載叵耐出入不常
始念鐵笛音絕勝蹟蓁埋欲圖恢復自愧涼德於中
多賴兩序交為肘臂互作主賓共相戮力而成勝舉
雖然未備聊爾粗觀幸今叢林有托大眾有依山僧
鄙願至此畢矣今更有箇末後句子直得對眾分付
去去來來十六年葛藤今喜斷無牽青山許我堪藏
拙放棹隨流過碧川。
　　　（圓通菴德龍德雲備資敬刻
　　百老和尚語錄第六卷）
百愚斯禪師語錄卷第六

<sarticle><article>百愚斯禪師語錄卷第七</article></sarticle>
住國山善權寺嗣法門人智操
住青龍隆福寺嗣法門人智湛　編次
<other>住越州大能仁禪寺語錄</other>
順治壬辰秋在青龍隆福寺受請入院。
三門彌勒樓閣彈指方開大解脫門互古如斯顧左
右云霧涌霞蒸無窒礙龍驤鳳翥一時來。
佛殿碧玉階前黃金殿上覿面相逢當仁不讓喝一
喝作禮三拜。
伽藍內護外護互相佐助更有一言聊為露布若要
佛法興隆四事先須完具。
祖師西乾一花震旦現瑞惹得兒孫鼓粥飯氣畢竟
以何為驗爇香云揭諦揭諦波羅揭諦。
方丈據斯室也權衡佛祖陶誘人天行斯令也活捉
獰龍生擒虎兕直饒分金鋀於言下辨邪正於棒頭
較量將來猶是尋常事且如何是格外提持橫按拄
杖云天下衲僧跳不出。
開堂拈疏云大眾見麼五車莫能載三藏安可收百
千三昧無量玅義總向者一毫頭上漏洩了也。
法座者箇所在三世諸佛不敢正坐歷代祖師只可
傍居且道是甚麼人行履處喝一喝便陞座拈香祝
聖畢懷中出香云此一瓣香類不齊混不得嗅著則
鼻穿觸之則腦裂第五回供養本府蕺山戒珠堂上
瑞白雪老和尚用酬法乳之恩就座白椎竟師云架
養由箭垂任氏鉤中則穿楊破的得則修鯨巨鰲拈
拄杖云新能仁無此閒家具唯有木上座要與諸人
相見問弁嶽峰移秦朢前鐵輪一線碧雲牽未審兩
峰相見說甚麼師云鑑湖波底火雲飛進云萬仞峰
前句不與白雲齊師云你道甚麼進云一言迥出青
霄外直得崑崙顛倒走師打云情知不是弄潮人乃
云峨峨寶殿八面玲瓏晃晃珠簾千光掩映鐘聲徹
閭閻之夢佛火騰斗牛之墟頭頭共闡宗乘物物全
彰祖令門風廣大迥絕遮攔苟能直下承當正好全
身擔荷鬧市叢中不礙安禪嵯峨峰頂何妨鼓櫂拈
莖艸涌出瓊樓玉殿施滴水化作乳酪醍醐直教螻
蟻醯雞共現遮那之玅相艸木纖芥同轉不退之法
輪速證無為敷揚聖化良久云會麼掀翻玅解求知
<pb n="454"/>
己撥轉機關見太平復舉僧問投子如何是諸佛出
世一大事因緣投云今日尹司空請老僧開堂乃云
諸方號投子有逸群之辯被者僧一拶直得七花八
裂了也今日有問能仁如何是諸佛出世一大事因
緣但道石女三更挑蜀錦木童日午剔金燈大眾且
道與古人是同是別結椎下座。
結制上堂秦朢峰撐天拄地清涼塔摩古盪今白雲
并而莫齊明月照而無影不落功勳渾超向背說甚
身心安居平等性智便可高揖釋迦不拜彌勒一任
長連床上舒腳橫眠作箇灑灑落落閒道人去儻或
半信半疑能仁別開一副新爐韛只教諸人按下雲
頭通身煆煉一番始得何故不見道世念一毫鎔不
盡功名捷徑在煙霞。
啟建水陸道場請上堂震法雷擊法鼓布慈雲兮灑
甘露龍象蹴蹋潤無邊三乘五性皆惺悟卓拄杖云
法雷已震法鼓已擊諸人還徹也未果能徹去華藏
界中不妨遊戲毘盧頂上一任縱橫拈一花而供養
無量如來施一塵而包含無量世界作空華之佛事
興水月之道場於一毫端現寶王剎坐微塵裏轉大
法輪普令在會男女緇素諸天魔梵水陸空行毛群
羽族共悟真常同臻覺岸靈山一會今日猶在雖然
唯有能仁拄杖子不在裏許因甚如此卓一卓云他
家自有通霄路。
上堂藏舟於壑藏山於澤乃至藏天下於天下卓拄
杖云適來拄杖子變作娑竭大龍一時攪動三千大
千世界上至有頂下及水際其中所有山河國土諸
佛眾生一口吞盡了也諸禪德還覺也未若也不覺
不知不如歸堂去莫被雨打溼眉毛好。
水陸道場圓滿上堂實際理地不立纖塵功德林中
那舍一法那舍一法處而千機俱寢不立纖塵時而
六度齊彰苟能如是朝往西天暮歸東土終日行而
無所行喝碎虛空踢翻大海終日作而無所作以法
界為伽藍盡虛空作寶所宏開大施之門共建無遮
之會擇火拈香總在裏許獻花酌水不離其中步步
無非玅用頭頭獨露神通攝剎海於毫端融聖凡於
一念直得河沙含識共悟無生法界有情同圓種智
雖然只如功德圓滿佛事周隆又如何道金雞抱子
歸霄漢玉兔懷胎入紫微。
至顯聖請上堂王令稍嚴誰敢犯禁祖師門下密不
通風適承方丈和尚慈命固不獲辭暫為諸兄聊露
一線有激揚者不妨請出問逢強即弱遇柔即剛未
是好手忽遇作家不犯鋒鋩又作麼生師云你像似
箇作家進云知心有幾人師云又恁麼去進云若不
藍田射石虎幾乎誤殺李將軍師云看老和尚分上
乃云栴檀林裏鬱密森森獅子窟中爪牙凜凜耶水
千尋而莫測爐峰萬仞而奚攀不唯門風高峻抑且
殊特非常躑躅影響不勞向前異目超宗方堪承紹
若如是也一任橫拈寶劍倒握金錘縱橫逆順鬼神
莫知其蹤瀟灑風流佛祖罔測其源可以作尊中之
尊主中之主發一言而千峰落色露一機而萬派朝
宗四眾聞之魂飛諸方見之膽喪正恁麼時如何委
悉揮拂云但能不觸當今諱也勝前朝斷舌才。
至蜀阜啟明和尚請上堂垂浸月鉤慣釣鯨鯢張恢
天網羅籠鳳鷟琢磨良玉煆煉精金曲成萬物而不
為其巧化溢天地而不伐其功更與一切人挫其銳
解其紛虛而往實而歸此是蜀阜和尚土苴緒餘能
仁到來作何去就所謂代大匠斲者希有不傷手矣
拈拄杖云幸有箇木上座在且道木上座說箇甚麼
即得卓一卓云不會作客難為主人。
冬至上堂密室灰飛寒江解凍岸柳回青隴梅破夢
此是小往大來否極泰興陰陽消長自然之理唯有
衲僧家見處不然鵠不自白烏不自黑松不自直棘
不自曲熱則各自熱寒則各自寒昨夜冷灰裏一粒
<pb n="455"/>
豆爆驚得堂中聖僧浹背汗流鼻孔裏飛出箇蠮螉
子鼓翼徘徊似我似我然後變作箇衝天俊鷂飛過
新羅國去了也爾等孟八郎還見麼此言如不信更
請問庖羲。
顯聖三老和尚至引座卓拄杖云大眾還知者消息
麼今日地搖六震天雨四花所謂曼陀羅華摩訶曼
陀羅華曼殊沙華摩訶曼殊沙華復有樓閣雲寶蓋
雲幢幡雲帝青雲光明雲大光明雲即時無量國土
為一國土無量光明為一光明無量莊嚴為一莊嚴
如寶絲網交光相羅直得蕺山亭踊躍歡喜不覺𨁝
跳上兜率內院撞著彌勒菩薩鼻孔彌勒問曰仁者
有何因緣而來至此蕺山亭答曰今日是顯聖老和
尚枉顧能仁非獨人天獲慶亦乃緇素沾恩彌勒合
掌曰善哉善哉大眾如信不及即今老人現在方丈
特為請出說西來大意。
蜀阜啟明和尚至引座倒捋猛虎鬚謾誇好手活截
驪龍角猶乃傷鋒指石為玉亦涉功能驅佛使魔不
名奇特須知別有尊貴一路始得而今兄弟家將一
箇乾蘿蔔頭禪以為奇貨逢人賣弄到處矜誇此乃
病在膏肓不堪醫治非但山僧無如之何縱饒盧醫
扁鵲只得拱手而退今日幸有蜀阜法兄不吝玉趾
光降蓬門卻是諸人莫大造化何也藥逢善見方為
玅病遇耆婆始是奇。
臘八上堂經中道身口意清淨名為佛出世三業不
清淨名為佛滅度能仁道身口意清淨名為佛滅度
三業不清淨名為佛出世且道經中道的是能仁道
的是者裏分析得出可與釋迦老子同行同住同坐
同臥同成正覺分析不出莫怪能仁換卻諸人眼睛
大眾風冽冽霧漫漫隆冬滴水便成團凍得烏龜爬
上壁變為白鶴舞林端忽逢鐵拐李倒跨入長安＆unrec;
曲滄浪猶未罷不知已過汨羅灣喝一喝下座。
上堂梅開臘盡寒谷氣暖化主進山廚庫生色此乃
叢林第一幸事也又經中道供養汝者不名福田生
心受施墮三惡道眾兄弟畢竟作麼生合煞揮拂云
令人堪憶老金牛飯桶堂前舞不休急著眼謾回頭
錦鱗釣盡不須鉤顧左右擊拂子云收。
立都寺監院上堂世出世間唯有力者擔荷為眾為
己乃過量人承當所以泰山不讓土壤故能成其人
滄海不擇細流故能就其深只要挺身向前那堪逡
巡退後向無措足處正好行履於無下手處不妨提
持說甚楊岐燈盞寶壽生薑便乃同豎法幢共揚祖
道翻蒺藜為甘露之園化伊蘭作栴檀之樹因甚如
此兩人共一心黃土也成金。
上堂昨夜枕子上作得一偈不惟尖新抑且絕玅山
僧不敢秘藏今日拈出要使一切人見者聞者成佛
無疑揮拂云一箇烏梅似本形蜘蛛結網打蜻蜓蜻
蜓摘了兩片翼卻笑烏梅咬鐵釘儻有箇漢出眾云
者是前三十年街頭巷尾兒童口裏掉下的何得寶
華座上拈來唐塞能仁道咄飯袋子句到重吟始見
工問如來禪與祖師禪是同是別師云今日天氣寒
凍得龜成鱉進云雲門寺裏無剩言和尚今日說甚
麼師云你見山僧說甚麼僧一喝師便打。
元旦上堂左佛云雲從龍右拂云風從虎舉拂云聖
人作而萬物睹於此見得夜明簾垂君臣穆穆紫羅
帳合賓主雍雍四海樂無虞人人安羲皇之枕八方
欣有道處處聞擊壤之歌直得物阜民豐雨暘時若
石女吹笙木童作舞正恁麼時且道功歸何所剎塵
心念可數知大海中水可飲盡虛空可量風可繫無
能盡說佛功德問拈椎豎拂盡落今時格外真機請
師直指師云越王城畔越山多進云秦朢峰前禽弄
舌臥龍山上石低頭師云你那裏得者箇消息來進
云綠柳機生齊著眼紅桃微笑盡開容師打云拄杖
今日也要發市。
<pb n="456"/>
祈嗣請上堂舉拂云大哉拂子萬物資始乃統天揮
拂云取不得舍不得不可得中只麼得諸禪德還委
悉麼懷中至寶從來不迷掌上明珠今古猶在堪作
人天之苗裔亦為佛祖之胚胎自是箕裘遠紹瓜瓞
綿延堂前露柱拊掌大笑又是箇甚麼消息咦昨夜
梅花貪結子令人錯恨五更風。
解制上堂未有常行而不住卓拄杖云不得動著動
著則埋根千丈未有常住而不行卓拄杖云不得住
著住著即當處生苗橫按拄杖云你要去又去不得
你要住又住不得諸禪德正恁麼時且如何商量於
中縱有箇轉得身吐得氣喚不轉呼不回的能仁更
要問你錢塘江洪波浩渺白浪滔天不假舟楫你作
麼生過若也過得一任進虎跑入雲棲隨喜靈隱遊
翫徑山不妨自由自在如過不得腳跟下大有淆訛
在莫言不道復卓拄杖一下問九旬期滿聖制圓成
布袋開口笑放去事如何師云腳跟下紅線斷也未
進云收來事如何師云舌頭上十字穿也未進云齊
收齊放事如何師打云正好喫棒進云碧潭處處浮
明月綠樹山山翠影濃師云也是弄影漢問如何是
轉功就位師云白雲片片入幽谷如何是轉位就功
師云幽谷白雲片片飛如何是功位齊彰師云幽谷
與白雲從來無背向如何是功位齊隱師云雲飛幽
谷靜徒勞著眼看進云家家露出元宵月木童拍掌
笑呵呵師云放汝三十棒。
上堂山僧自能仁至青龍一往不覺三箇月餘未曾
與眾兄弟商量箇事雖然山僧前到青龍時能仁不
少一人青龍亦不多一人山僧昨到能仁青龍亦不
少一人能仁亦不多一人所謂法無動轉法無定相
者裏著得一隻眼一任言滿天下無口過行遍天下
無轍跡豈有彼此之念往來之情眾兄弟且道山僧
即今還在青龍耶還在能仁耶月舟不犯東西岸須
信篙人用意良。
誕日請上堂今朝五月廿一恰值能仁生日拈拄杖
云唯有者箇得力行則同行立則同立世界殞而獨
存滄海枯而不息有時恁麼皎月晴空有時不恁麼
青天霹靂玅用無拘神通罔測召眾云只如者箇甲
子有多少復卓拄杖云透出威音不假修風光遍界
有何極。
上堂昔黃龍道老僧今夏向黃龍潭內下三百六十
箇鉤不曾遇著一箇錦鱗紅尾可惜黃龍勞而無功
能仁今夏亦向八百里鑑湖之上撒箇漫天網子祥
麟鸞鷟無所不有豈但錦麟紅尾而已諸昆仲且道
用鉤的是用網的是豎拂云且喜秋風雲外至蟾宮
桂子帶香飄寒松上座問黃龍擲釣於澂潭水底和
尚張網於鑑湖波上忽遇透網金鱗如何相待師云
三更紅日朗進云多載垂鉤知老手因齋慶讚事如
何師云照破漆燈籠進云日篩竹影山添翠風過崖
花香滿林師云蟬聲不在綠楊裏分付行人仔細聽
進云一句迥超千聖外松蘿不與月輪齊師云也是
葛藤裏翻觔斗松一喝師下座。
結制上堂聞聲悟道何異臺盤乞兒見色明心大似
尿床鬼子若是傑出丈夫不受囊藏被蓋便乃掀翻
世界別立乾坤擊塗毒鼓於毘盧頂上舞太阿劍於
摩醯眼中直饒德山臨濟聞風則倒退三千其餘之
流安足話會諸禪德還承當得麼能仁今日結制莫
怪拄杖令嚴珍重問弘開爐韝烏藤點鐵成金選佛
場開白拂轉凡為聖此是和尚本分鉗錘如何是直
指向上一路師云拔楔抽釘猶不信洗腸換骨始方
知進云一句明明該萬象出群消息幾人知師云闍
黎還知麼進云若不透龍門焉知滄海闊師打云向
者裏透過始得。
上堂失其旨也徒修因於曠劫得其門也等諸佛於
一朝卓拄杖云者裏搆去無得無失無修無證直教
<pb n="457"/>
蜣蜋蛆蟲同現三十二相沙磧荊棘共放百千毫光
是凡是聖一體無差情與無情混融不二正恁麼時
又不妨一拳拳倒黃鶴樓一踢踢翻鸚鵡洲有意氣
時增意氣不風流處也風流雖然腳跟下好與三十
棒何故只知雲月是同那識溪山各異二僧競出一
僧問二龍爭珠誰是得者師打云一箭落雙鵰進云
恩大難酬師云沒交涉。
上堂拈拄杖云金鎚影動寶鏡光寒急須薦取勿勞
眼看諸公果能會去說甚目擊道存指掌意喻便乃
聲色堆頭玅運神機熱鬧場中大興佛事處處為雨
為霖時時作舟作楫不離世間而常作出世間事不
捨有為而常行無為法正謂非常之事必有非常之
人非常之人必有非常之功且如何是非常之人卓
一卓云禹門浪急非為急秦朢峰高始是高。
冬至上堂黑帝權威黃鐘氣轉君子道長小人道消
當此際也夜明簾外澂澂滿目煙光寶鏡堂前湛湛
一壺風月玉犬吠而枯幹花開木雞啼而冰河燄發
未審諸人腳下有輝天鑑地耀古騰今莫大之事且
道還假因緣時節也無能為萬象主不逐四時凋。
上堂風蕭蕭兮紅日淡山寂寂兮冷雲堆天欲雪而
不雪梅似開而未開可憐羈旅客愁聽夜猿哀相逢
若得淵明士攜手長吟歸去來。
上堂患聾者不可與之論琴瑟鐘鼓之音患盲者不
可與之道黼黻文章之美拈拄杖云見麼復卓一卓
云聞麼若見若聞又被聲色轉卻不見不聞復與聾
盲何異到者裏作麼生折合大眾照顧缽盂。
德琪誕日請上堂說時默默時說大施門開無壅塞
永嘉大師只會發蹤示跡不解當面拈出能仁今日
別舒手眼要使一切人脫體受用卓拄杖云大施門
開也大眾看看盡虛空遍大地均是箇心源寶藏一
一天真一一現成於其中間流出一切真如玅性菩
提涅槃三昧解脫本自具足不假修證且道因何所
致是處是彌勒無門無善財。
上堂豎拂云者箇非色不可以眼見眼見如盲擊拂
云者箇非聲不可以耳聞耳聞如聾者裏轉得一機
施得一境說甚位越三賢功超十地只教蚯蚓蝦蟆
牆壁瓦礫放大光明作大佛事毘盧玅相轉不退法
輪人與非人性相平等情與無情一體無殊若乃沉
吟不免重宣此義喝一喝云美食不中飽人餐。
上堂非心非佛亦非物掉棒青天去打月不居內外
與中間漆桶爭來也是閒是風動是幡動啞子向人
慣說夢對一說倒一說波斯夜半嚼生鐵靈雲叟洞
山翁至今猶在半途中怎如野老渾無事睡起階前
掃落紅諸仁者只如能仁與麼道畢竟意在於何二
十四番花信息一回雨過一回風。
上堂向上一路千聖不傳學者勞形如猿捉影古人
者等說話正是赤土塗牛奶若論向上一路如天普
蓋似地普擎塵塵剎剎無處不周說甚傳與不傳顧
左右云適來能仁大似將枚荔枝連殼剝了置於諸
人一心只是不解吞卻眾中還有解吞者麼良久喝
一喝云氣急殺人。
上堂夫談真則逆俗順俗則違真違真故迷性而莫
返逆俗故言淡而無味豎拂云諸昆弟此是真耶是
俗耶是真俗不二耶者裏洞徹無疑翛然絕慮一任
你東涌西沒南涌北沒中涌邊沒移斗換星傾山瀉
海鞭叱雷電羅籠古今所謂在天而能天在人而能
人在鬼神而能鬼神此非天人鬼神之所能為然此
猶是世諦流布衲僧分上又作麼生金毛跳入野狐
群嚇得大蟲戴紙帽。
至周浦永定寺上堂一葉翩躚過浦東金鉤直欲釣
獰龍可憐未遇拏雲手且趁潮頭快轉蓬。
華嚴經圓滿請上堂豎拂云若也會去免得遞相鈍
置設或疑而不決縱以須彌聚筆大海量墨虛空為
<pb n="458"/>
紙盡未來際書此法門一品一義一句一字猶不得
其少分何況沸脣搖舌拈椎豎拂而能盡哉雖然以
要言之無邊剎海無邊世界無邊諸佛國土無邊樓
閣莊嚴無邊寶樹寶網交徹互映行布圓融重重主
伴理事無礙豎拂云總不出於者箇畢竟如何領會
桃花紅李花白紅白枝枝不著色可恨年年老子規
無端啼落三更月。
上堂人人有尊天真古佛不勞修證迥絕染污常在
六根門頭放光動地你纔擬議卻不是了也拈拄杖
云山僧者般說話其中有兩負門簡點得出山僧喫
棒與闍黎無干簡點不出闍黎喫棒與山僧無干且
道淆訛在甚麼處卓拄杖云洗耳溪邊不飲牛。
半臞禪德薦親請上堂舉九祖伏馱密多云父母非
我親誰是最親者諸佛非我道誰是最道者八祖答
曰汝言與心親父母非可比汝行與道合諸佛心即
是外求有相佛與汝不相似欲識汝本心非合亦非
離遂與落髮出家乃云大小祖師只會說是說非論
心論佛若是生身父母總未夢見在大眾要見生身
父母麼豎拂云看看只者箇迥脫親疏渾忘彼此無
去無來不生不滅上與三世諸佛共一慈力下與六
道眾生同一悲仰不動步而遍歷剎塵不揚眉而圓
證菩提非但今生父母乃至塵沙劫來捨身受身無
量父母罔極之恩一時酬畢雖然只如亡者又在何
所虛空擊碎不成團丹桂香風飄月殿。
至菁山菴眾請上堂能仁日昨棹經苕溪借路徑過
不期遇著一班善友強迫陞座更教山僧說箇甚麼
即得若欲說心心本清淨離諸染污若欲說性性自
玅明迥絕對待若欲說佛一切眾生各各圓滿無所
欠缺本來是佛若欲說祖唯我祖師門下不立階級
不涉修證一念相應名之曰祖乃至山河大地日月
星辰樓臺殿閣花木鳥獸蝡蠢之物一吸一呼一動
一靜無非提持向上共助諸人發機豈待清白地上
撒沙撒土污薉諸人心田如此告報普請悟入以拂
擊香案云但識琴中趣何須絃上聲。
上堂衲僧家須於言外知歸勿向句中穿鑿直下如
鸞鳳衝霄不留朕跡大鵬擘海惟取龍吞若乃思而
知慮而解正是意下丹青鬼家活計須知別有生機
一路始得拈拄杖云看看便下座。
上堂舉世尊一日陞座眾纔集定文殊白椎云諦觀
法王法法王法如是世尊便下座乃云一人掩鼻偷
香一人與賊過梯檢點將來忒煞漏逗當時待世尊
正據座時拂袖便行不惟自己有出身之路直教黃
面老子坐得骨臀上胝生未有下座分在何故賊無
腳無處摸更聽一頌八十婆婆鬢抹油巧搽紅粉賣
風流可憐一陣催花雨滿而漸惶下翠樓。
上堂舉昔城東老母與佛同生不欲見佛佛至其家
母即避之佛遂放光東西南北總皆是佛母以手掩
面仆地十指罅裏亦皆是佛乃云世尊大似向裸形
國裏誇其服飾者箇老母雖有些丈夫意氣叵耐猶
少機關在當時直須點一把火向伊面上照一照云
你是佛麼管教黃面瞿曇羞煞有分拈拄杖云還有
為世尊出氣者麼馬無千里謾追風。
薦亡請上堂一句截流萬機寢削不容朕跡那涉功
勳直得盡虛空遍法界都盧是一箇金剛體與三世
諸佛無二無別且道那箇是泰寧上座本來面目石
女三更吹玉管曉來滿地落梅花。
上堂舉世尊因普眼菩薩欲見普賢不能得見乃至
三度入定遍觀三千大千世界亦不能得見而來白
佛佛云汝但於靜三昧中起一念即見普賢普眼纔
起一念便見普賢乃云普眼似掌心裏覓指瞿曇去
鼻孔裏安牙正眼觀來只好一笑眾中有欲見普賢
者亦不勞汝三度入定亦不教汝起一念覿露堂堂
要見便見拈拄杖云普賢菩薩在者拄杖頭上乘六
<pb n="459"/>
牙白象放光動地擲拄杖云見之不取思之千里。
上堂天晴日出雨下地溼秋來葉落春至花開饑則
食渴則飲倦則眠覺則起山中石頭大的大小的小
棚上瓠子曲的曲直的直大盡三十日小盡二十九
問著未有不知未有不會只如山門騎佛殿泥人罵
金剛峰頭浪滾海底火發燎卻越州東廓門外姓張
的老李一觜鬍鬚畢竟是箇甚麼道理良久合掌云
上來祝讚功德無限良因和南聖眾勿勞久立。
上堂第一義覿面酬祖意明明百艸頭堪笑龐婆無
伎倆木梳倒插賣風流。
上堂舉迦葉尊者蹋泥次有沙彌問尊者何得自為
者曰我若不為誰為我為乃云可惜沙彌不濟事若
是喫生米的見尊者與麼道便好和身捺在泥裏非
唯免得尊者說道理亦不使後人鑽龜打瓦。
上堂○誠能會去直教三世諸佛歷代祖師以及天
下老凍儂到者裏不消一捏粉碎苟或未然不免放
開一線別露箇消息揮拂云雲淡淡浪悠悠滄江萬
里一輕舟等閒撒箇漫天網還有不在裏許者麼一
僧纔出師云收便下座。
上堂以拄杖靠右肩云者裏薦得釋迦老子只在諸
人腳跟下諸人若動則絆煞釋迦復靠左肩云者裏
薦得諸人卻在釋迦老子腳跟下釋迦若動則絆煞
諸人橫按膝云者邊那邊二俱拈過釋迦諸人鎔作
一團正恁麼時如何委悉顧眾云適來子湖狗咬殺
玄沙老虎鱉鼻蛇吞卻溈山牯牛嚇得那主山神主
風神主晝夜神主宮殿神通身毛豎浹背汗流你者
些噇酒糟漢還知者消息麼劍去久矣爾方刻舟。
上堂舉大顛禪師因韓文公問和尚春秋多少因緣
乃云諸方或曰首座不合答是是乃十成死語逐塊
語所以擯出或曰首座亦是作家大顛令不單行要
借首座鼻孔出氣恁麼見解何異群盲摸象有甚諦
當處大眾既都不是畢竟淆訛在甚麼處卓拄杖云
不因盡法無民怎得山河一統。
上堂覺即冰生動則影現不動不覺猶是病鳥棲蘆
困魚止濼總饒劃斷千差別行一路更要問你雲門
扇子𨁝跳上三十三天觸著帝釋鼻孔東海鯉魚打
一棒雨似盆傾是何道理檢點得出今日眾檀設供
許你隨例赴齋檢點不出且看金剛與泥人揩背。
解制值雪上堂拈拄杖云虛空包不住大地莫能收
還有人提掇得麼若也如是一任隨流得玅左右逢
源予奪縱橫殺活自在其把住也乾坤失色日月潛
輝人天絕參尋之路其放行也枯木回春冰河發燄
魚龍得游泳之方正恁麼時還是放行好把住好卓
一卓云雪漫漫風𩖼𩖼滿眼滿耳莫輕忽杳然萬里
絕狐蹤正是獅兒爭出窟咄。
　　　（＆unrec;＆unrec;＆unrec;德　照禪德輝張燈榮備資敬刻
　　百老和尚語錄第七卷）
百愚斯禪師語錄卷第七

<sarticle><article>百愚斯禪師語錄卷第八</article></sarticle>
住國山善權寺嗣法門人智操
住青龍隆福寺嗣法門人智湛　編次
<other>住越州雲門顯聖寺語錄</other>
順治丙申春在青龍隆福寺受請上堂曉風律管動
飛灰鵲噪南枝玉破腮正好寒爐煨榾拙使符無奈
苦頻催眾兄弟此是顯聖法兄率眾檀護屢請山僧
承乏祖庭看來恰似將一百二十斤銅枷鐵鎖不管
人擔得起擔不起勉強安在頸項上正是假饒百千
劫所作業不忘因緣會遇時果報還自受敢問眾兄
弟去則荒卻破院不去有孤顯聖畢竟如何前溪浪
接後溪浪越嶺雲聯秦嶺雲。
三門峰巒峻麗澗水潺湲飛鳥難度游魚莫棲到此
如何進步蹋著故鄉田地穩方知祖父舊門庭。
<pb n="460"/>
佛殿巍巍堂堂煇煇煌煌且置今日韶陽到來作麼
生迴避良久云不癡不聾作不得阿家翁。
方丈菱花互照金鎖雙敲生擒銅頭鐵額活捉狂象
獰龍縱饒你是釋迦示現毘耶再來到者裏也要與
他頂門一錐卓拄杖云放過即不可。
開堂拈疏云不是黃卷赤軸亦非鳥篆蟲文三藏十
二部一切修多羅皆從此中流出儻或未見且請宣
看指法座云此座高廣獨許有神通者可登顧左右
云且看新雲門為諸人顯神通去也陞座拈香云此
一瓣香凡有血氣者莫不尊親端為祝延今
上皇帝睿智天縱壽域無疆此一瓣香專為滿朝文
武護法檀那天轂齊推法輪并轉勿忘鷲峰之囑示
現壞佉之身此一瓣香數年以來東拋西擲到處狼
藉六回供養天台護國堂上傳曹洞正宗二十八世
瑞白雪老和尚用酬法乳之恩就坐清化唯和尚白
椎竟乃云只者第一義亙古以來未曾有一人動著
今日被我法兄一椎粉碎直得遍天遍地滿眼滿耳
無處不是設或踟躕一任請問問龍吟霧起虎嘯風
生賓主相逢作麼酬唱師云龍吟霧起虎嘯風生進
云舊堂頭退院新和尚到來又如何施設師云看取
令行時進云雨過山添色風來水皺紋師云且過一
邊乃云適來疏中道諸佛為一大事因緣故出現於
世大眾還知大事因緣麼昔世尊在靈山會上拈花
示眾金色頭陀破顏微笑世尊將正法眼藏涅槃玅
心付囑與彼自是之後展轉相傳二十八祖菩提達
磨汎海而來面壁少林始逢二祖神光斷臂安心五
傳而至曹溪六祖祖得青原思南嶽讓思下有曹洞
雲門法眼讓下有溈仰臨濟自爾一花燦爛五葉芬
芳千燈互照萬派競流立君臣明正偏透過三種滲
漏超越五位功勳設賓設主奪境奪人或全主全賓
全賓全主或主賓互換賓主雙泯九十七種圓相一
十九門施設羅籠八表英靈蒐盡十方衲子三句可
辨一鏃遼空紅旗閃爍而智眼猶迷白日看山而作
者難搆眼聽溪聲耳觀山色不落有無之機迥超情
識之見乃至種種展演種種門庭種種三昧究竟將
來總不過為此一大事因緣而已若能明得復有何
事管教艸木纖芥皆作獅子吼聲鱗甲羽毛齊現毘
盧玅相無一門而非法門無一事而非佛事只如今
日祝聖開堂又作麼生揮拂云山河明聖德日月壯
皇圖復舉湛師翁一日陞座弁山先師問石傘峰頭
即不問萬竹林中事若何翁曰三莖四莖曲曰只如
石傘峰頭是同是別翁曰三莖四莖曲七莖八莖斜
曰還有向上事也無翁曰有曰如何是向上事翁曰
七莖八莖斜三莖四莖曲曰向上佛法蒙指示正偏
不落有無機翁曰如何是不落正偏一句先師禮拜
歸眾乃云一人善射百步穿楊之箭一人能透九曲
蟻穴之珠可謂有偏正有回互宛轉虛靈玅協兼到
然於洞上宗風大可觀光正眼看來怯似屋裏販揚
州當時斯上座若在好與震聲一喝因甚如此不見
道獅兒哮吼祖父俱喪清化和尚結椎師下座。
曹山浹水和尚至引座山著翠水騰波南枝梅放鳥
爭歌香風何處頻來戶知有崢嶸象駕過眾兄弟若
也委悉則時時坐參彌勒處處撞著釋迦可謂不出
戶庭而行腳事畢又豈待負笈擔簦梯山航海廣見
知識檢點將來也是殘羹餿飯若要新鮮奇特更須
鳴鐘伐鼓請我曹山和尚始得。
元旦上堂鳥語初調山光明媚昨日送殘年今朝迎
新歲好兄弟會也未張三喫酒李四醉唯有衲僧則
不然倦眠竹榻渴飲瓠瓢那管他春回臘盡陽和雪
消或向萬竹林中閒行掉臂或去石傘峰頂歌詠青
霄說甚葛天氏之民歟無懷氏之民歟得逍遙處且
逍遙為什麼聻國清才子貴家富小兒嬌。
至清化唯岑和尚請上堂若論祖師門下事動步喫
<pb n="461"/>
交揚眉錯過豎拂云諸公各各擎頭戴角俱是宿學
飽參必也委悉正好截天根塞尾閭析鄰虛搏宇宙
互為賓主不落正偏重整數百年已墜之頹綱再新
十餘世老古錐之舊案直教一艸一木咸成寶閣花
宮一毛一塵盡現瓊樓玉殿此猶是堂頭和尚塵垢
彌勒秕糠釋迦之末技耳或有人出來道將謂雲門
多少奇特卻似遼人進豕濫竿齊門山僧云也不妨
也不妨昨來覓火和煙得今又擔泉帶月歸。
至曹山浹水和尚請上堂蹋斷羊腸百折路撥開鳥
道萬重煙摳衣為訪同門友到此方知別有天所以
古云入海不到底不知滄溟之淺深登山不到頂不
知宇宙之寬廣而今皆是貴耳賤目徒有登峰造極
之名及乎發心動步纔至肇家橋便生到家想十箇
有五雙朢崖而退那見者裏門風峻峭住處孤危石
壁玲瓏松筠錯落不是人間氣象迥殊兜率家風直
得荷玉峰突兀於層霄曹源水瀰漫於大地饒你會
得箇通玄峰頂不是人間心外無法滿目青山此正
是半山腰裏活計須知萬仞峰頭別有生機始得且
道如何是萬仞峰頭事喝一喝達者方知暗裏驚。
道林山鏡愚和尚至引座春風度耶溪煙浪飛晴雨
蘭芽爭吐香梅萼流紅乳鳥啼有客來林木悉歡舞
好箇目前機目前不可睹諸昆仲不但你會得一機
一境一知一見以為奇特饒你具撼乾坤之作略吞
佛祖之神通正是繫驢橛子陳年葛藤絆殺生平有
甚用處今幸道林和尚光降荒山必也不吝慈悲別
震洪音說希有法唯祈大眾殷勤伸請慎勿錯過。
監院請上堂法離高下由人施設事無大小貴乎擔
當況我衲僧門下為而無為作而無作更有擊碎須
彌的鉗錘聯補虛空的鍼線不種一莖菜接待往來
不蓄一粒米聚集龍象雲門一味饑餐渴飲晏起早
眠目送斜陽坐聽流水或倚松檻而笑指煙霞或眄
庭柯而閒吟風月并不知米價之貴賤廚庫之有無
且道憑箇甚麼節目顧左右云問取新監院。
至道林鏡愚和尚請上堂敲唱雙舉沒絃琴上覓知
音賓主交參無影枝頭看春色若是奔逸絕塵何必
揮鞭見影與麼會得則知道林和尚翦薉鉏荒開天
闢地別露家風斬新氣象轉法輪於微塵現寶剎於
毫端和泥合水破格為人儻滯見聞勿怪勞攘山岌
崿路窈窕虎嘯月澗飛濤片片白雲足下飄道林嶮
峻人難到到此方知高更高顧左右云看腳下。
至弁山玄素和尚請上堂箭鋒相拄徒勞話會啐啄
同時唯憑作者還有啐啄同時底麼請出相見問昨
朝海晏可青今日山搖嶽震未審明甚麼邊事師云
人前懶去撒珠璣進云玉笥山畔風光好彌勒峰頭
氣象新師云更道始得僧喝師云放汝三十棒乃云
華石軒中意不落有無之機靈枝劫外春迥超群象
之表非情識所到豈言論可通適來主人道握佛祖
機權具衲僧正眼運籌帷幄決勝千里於此薦得正
好道合君臣燈傳今古胸懸寶鏡肘佩靈符握百尺
龜毛縛不肖之魔子拈千尋兔角趁古塚之精靈奠
安法門坐振祖域若以正眼觀來雲門也須喫棒因
甚如此孫臏門前不合賣卜。
結夏上堂朱夏已臨祝融司柄清陰錯落枇杷墜葉
底之金翠影婆娑石榴噴牆頭之火唯我雲門者裏
景致頗異生涯自新或山前搬石屋後澹雲或冒雨
耕田披蓑耨艸頭頭合轍處處逢渠勿容逐色尋聲
那許沉空滯寂縱饒七佛祖師到此也要教他挑糞
潑地何故鄉村四月閒人少老幼安排學種瓜。
弁山玄素和尚至引座也大奇也大奇無情說法不
思議大眾適纔鐵壁生光花宮發艷明月向寒崖而
照薰風隨畫舫而來且道是甚麼人境界舉法華舉
到瑯琊覺處因緣乃云你看他一賓一主一抬一搦
發明臨濟家風則不無怎奈都來是個小家子禪何
<pb n="462"/>
似弁山到來雲門既不問他船來陸來他亦不道在
河下步下但只喚侍者汲耶溪水烹爐峰茶一味促
膝抵掌談笑寒暄而已且道還是世諦流匝別有佛
法良久云須知煙浪裏更有好商量。
寶壽梵則和尚至引座八月秋風何處來紛紛紅紫
滿庭堆冰壺簾外遙相照桂影流金掃不開且道是
何奇特饒你未兆先知未明先曉胸中蘊百千玅策
舌端涌萬斛珠璣又不翅以管窺天以蠡測海未免
見笑大方須知有佛祖之所未證古今之所罕聞一
著子在畢竟是那一著子卓拄杖云須臾別有新條
令打鼓報君君自看。
監院請上堂舉臨濟問監院云甚麼處去來曰州中
糶米來濟以拄杖畫一畫云還糶得者箇麼院喝濟
便打次見典座舉前話座曰監院不會和尚意濟云
你作麼生座禮拜濟亦打者小廝兒將謂有多少奇
特不免鼻孔落在兩箇驢漢手裏雲門今日不打者
破鼓笛且道如何施設揮拂云靜坐山窗聽水流笑
看船子下揚州月滿載桂正秋萬里江天飛白鷗。
震南侍者請上堂菊殘荷盡影蕭條且喜今逢十月
朝犬吠寒嵒雲覓洞猿啼老樹鶴歸巢風淡淡葉飄
飄江邊漁父持竿立何處樓頭弄玉簫顧左右云大
眾會麼昨日有人從江西來忽得箇淮南信且道甚
麼信無角鐵牛眠少室黃梅石女夜生兒喝一喝云
也是妄通消息。
開爐上堂砂鍋裏活煮佛吞鐵鏊上生煎祖噉眼空
宇宙情絕聖凡且道是甚麼人作略試說看問結制
開爐叢林舊案不落今時請師垂示師云鑑湖水急
舟難渡進云也是矢上加尖師云秦朢峰高鳥畏飛
乃云雲門今日開爐不襲諸方舊套將禪道佛法繫
綴諸人只要你淨裸裸赤灑灑向猛燄裏藏身劍刃
上進步果爾絕後再甦自然欺汝不得正謂得者不
輕微明者不賤用識者不咨嗟解者不厭惡到者地
位始有問話分不見適來僧問不落今時請師垂示
雲門云鑑湖水急舟難渡曰也是矢上加尖雲門又
云秦朢峰高鳥畏飛眾兄弟者裏緇素分曉不妨同
生同殺同收同放施一機塞斷千聖咽喉露一境換
卻衲僧眼睛總非分外若據諸方似者等漢必向明
窗下安排待為上賓惟有雲門者裏正好喚來與山
僧洗腳何故未曾向你紫羅帳裏撒珍珠在。
寒松首座請上堂驢事猶未去馬事忽到來大抵業
緣重重重撥不開諸禪德今是寒松首座自青龍來
屈逼雲門為眾敷揚所謂家裏人只好說家常話不
可向外打之遶去也且如何是家常話由來父子不
相傳切忌逢人更說破。
上堂今日天氣晴明景物舒暢且喜堂中七滿水牯
牛箇箇水足艸足安然無虞更有檀信辦齋大眾受
供拈拄杖云適來惹得堂中憍陳如尊者忍俊不禁
走向玉笥峰頭不覺揚聲拊掌云越州好越州好佳
山佳水看不了野老咸歌大有年家家穀米滿栲栳
山僧道浙中清水白米飯許你喫若是佛法未夢見
在尊者直得滿面慚惶走入諸入袈裟角裏去也大
眾還見也未如不見且請歸堂抖擻看。
上堂釋迦掩室於摩竭寶八布衫淨名杜口於毘耶
布袋裏錐子須菩提唱無說而顯道掩鼻偷香釋梵
天絕視聽而散花矮子看戲者些𨍏轢鑽有甚用處
總不如雲門者裏秦峰萬仞鑑水千尋飛鳥不度別
有尊貴一著在諸昆仲要知尊貴一著麼苔封玉殿
珠簾隔不種梧桐免鳳來。
鼓山永和尚訃至上堂拈訃云此是永覺和尚一生
用不盡的今日徹底露布了也者老漢文武兼才宗
說兩備架晏師之聖箭不露鋒鋩續壽昌之心燈迥
超今古橫抽寶劍魔魅潛蹤高照菱華野狐喪膽由
是芳聲騰乎八閩道價重於諸方俄而轉步南辰蹋
<pb n="463"/>
翻北斗何期末後一段光明不覺三千里外射入玉
笥峰頭大眾會麼法苑柱傾禪河檣倒弱喪了無歸
長夜何日曉真堪哀亦懊惱大事分明須趁早不用
區區向外尋喝一喝云大家照顧衣中賓。
元旦上堂第一義且置新年佛法有人道得雲門拄
杖子兩手分付去也問當陽顯露物物全彰如何是
應時及節句師云爆竹驚山鬼進云東風知此意艸
木洩天機師云菱花照野狐僧喝師便打問殘臘已
盡春回首萬彙滋榮事若何師云雨歇千江靜進云
恁麼則物物盡沾恩師云風回萬籟號乃拈拄杖云
天得之高地得之厚日月得之以常明江海得之以
不竭君得之為堯舜臣得之為皋陶巍巍乎蕩蕩乎
不可得而名焉者裏搆去自然上無攀仰下絕己躬
坐斷報化佛頭不落去來現在可以易今換古旋乾
幹坤豈待麥秀雙岐禾登九穗鳳凰來儀麒麟出現
然後為祥為瑞雖然只今陞座祝聖又作麼生卓一
卓云皇風一片無高下萬里山河錦繡中。
解制上堂春風似剪春雨如膏柳眼初開耶溪浪＆unrec;
梅腮乍笑越嶺香飛化母獻無作之工東君行不言
之令列祖真機宛爾衲僧活計現成正當此時直得
芒鞋得志徐行蹋斷流水聲拄杖爭雄縱觀寫出飛
禽跡說甚南天台北五臺有佛處無佛處一任你推
到須彌填卻大海倒去顛來橫行直撞誰奈渠何又
古人道末後一句始到牢關把斷要津不通凡聖諸
人作麼生轉身吐氣山僧別有一箇方便逢人不得
錯舉拈拄杖一時打散。
元宵上堂今日好箇時節特為諸人饒舌星橋與火
樹聯輝寶炬與燈毬映徹家家簫鼓頓催處處笙歌
相接觀音菩薩大啟圓通迦葉尊者舞不歇知不知
瞥不瞥不是門庭圖鬧熱○大眾看看唯有者箇非
明非暗無古無今修羅不能障其光八風不能動其
體寂歷孤圓包含萬象諸人又作麼生賞鑑去年雲
掩中秋月今歲元宵雨打燈。
求嗣請上堂梅花初結子幽蕙孕香胎是處靈苗秀
金刀翦不開舉曹山因僧問子歸就父因甚父全不
顧山云理合如是僧云父子之恩何在山云始成父
子之恩僧云如何是父子之恩山云刀斧劈不開可
惜曹山放過者僧若到雲門正好喫棒果是父子之
恩曠大劫來未曾違背說甚顧與不顧大眾於此委
悉自然頭頭奉重念念無虧道合君臣機投父子克
紹人天聖種相承佛祖徽猷所謂兒孫得力室內不
知且道室內是麼人多栽無影竹晝夜引清風。
上堂春山疊亂青春水漾虛碧寥寥宇宙間獨立朢
何極雪竇老人恁麼道也是將常住果子私作人情
未免傍觀者哂雲門今日有件好事曾不相瞞唯要
大家共委揮拂云雲間有信到江南千里持來幾箇
諳獨喜梅花知此意且道是甚麼意喝一喝云參。
次賢法師木主入先覺堂請上堂法不孤起仗境方
生卓拄杖云適來三千大千世界十八相一時震動
所謂動遍動等遍動起遍起等遍起踊遍踊等遍踊
震偏震等遍震吼遍吼等遍吼擊遍擊等遍擊乃至
山河大地艸木昆蟲一一放大光明現大神變證大
三昧若也見得聞得則知次法主時時為諸人說摩
訶衍法離四句絕百非生而無生滅而無滅來如羺
羊挂角去似鸞鳳衝霄又古人道懷州牛喫禾益州
馬腹脹天下覓醫人炙豬左膊上畢竟是何教所攝
卓一卓云堪憶當年陸大夫只合笑兮不合哭。
金仙蕃光和尚訃音至上堂雲漠漠雨淒淒鳥獸哀
鳴艸帶悲可恨春風何太惡忽吹明月落前溪大眾
且道金仙和尚果去世耶果不去世耶若謂去世又
經中道涅槃生死猶如作夢既爾是夢安可為實若
謂不去世即今金仙和尚甚處行履者裏端的一回
則見此方化畢他土緣興在在分形時時垂手去來
<pb n="464"/>
坐立常演斯事而無懈倦又安有生滅去來之相若
未端的更須諦聽以拂擊案云哀哉哀哉已矣已矣
兄在吳山我居越水雖則同條生卻不同條死休思
量急須委分付行人仔細聽鷓鴣啼出深花裏。
蘭溪文峰樵之和尚至引座雨濯崔嵬碧風搖菡萏
香分明無限意何必待商量諸昆仲還委悉麼山僧
尋常恰如箇蚱蜢子相似等閒捏著便有點子汁水
若不捏著要一星也無又安有禪道佛法挂人脣齒
若乃指顧風雲舌翻雷電蘊駭眾驚群之作略懷滔
天浴日之波瀾山僧直得退身三舍袖手旁觀今日
幸有文峰和尚在仰勞大眾請試說看。
結制上堂雲門今日開爐家法由來迥異任是鐵額
銅頭也須一擊粉碎眾中有不假鉗錘者出來驗看
問單明偏正即為儱侗執著玄要又成瞞盰去此二
途如何折合師云句裏掀翻鉤鎖意腳頭不被葛藤
纏進云慈雲普覆三千界法雨均沾萬億洲師云識
取鉤頭意莫認定盤星乃拈拄杖云果能會去一任
磅礡虛空虀粉萬象鍼鋒頭上走馬輥毬萬仞崖前
揮戈舞劍三百六十骨節節節現無邊玅身八萬四
千毛孔孔孔涌無盡剎海若也疑而不信信而不決
山僧與你敲其骨剔其髓洗其腸滌其胃只教露柱
開花燈籠結子正恁麼時㘞地一聲始知成佛其來
久矣雖然若到雲門猶是階下漢如何得不落階級
卓一卓云欲透禹門三級浪更聽平地一聲雷。
冰石禪師為母入塔請上堂欲超生死路須透祖師
關眾中莫有透關者麼出來相見問那吒太子析肉
還母析骨還父意旨如何師云紅日照粉牆進云然
後現本身運神通為父母說箇甚麼法師云清霜橫
谷口僧禮拜師打云切忌向者裏轉卻乃云大功不
宰至道忘言善法堂前不談仁義選佛場內那論孝
道今是冰石法姪送母入塔兼請說法以嚴報土大
眾若說身體髮膚不敢毀傷此世間之孝若說修寂
滅證真常昇忉利入泥犁而說法救親此出世間之
孝須知更有超過世出世間一著子如何是超過世
出世間一著子揮拂云聊憑龜毛拂舒此長舌相於
一微塵裏廣演摩訶衍不常復不斷不有亦不無四
句與百非一切皆俱遣善哉正心尼而證如是法持
戒如皎月其行似嚴霜廣行利益事不作福德想撒
手任縱橫往來不變易抹過上頭關方名大解脫作
麼生是上頭關揮拂云喚起無舌人問取天邊月。
履元乾禪師入塔請上堂玅用縱橫不拘逆順靈機
廓落那滯偏圓○大眾若也見得則知我履元法姪
不動威儀而入諸正受不假聲色而現大神通橫身
於三界之外獨步於萬象之先鞭起泥牛耕破鑑湖
月色趁回木馬衝開越嶺煙霞或此土為瑞為霖或
他方為明為導來也類中混跡去也炭裏藏身然此
猶是勳勞邊事作麼生是全超不借擊拂云佛祖位
中留不住夜深怎肯宿蘆花。
顧護法誕日請上堂若人識得心大地無寸土滿耳
不可聞滿目不可睹若更問如何不妨從頭舉昔趙
州因僧問柏樹子還有佛性否州云有曰既有佛性
未審幾時成佛州云待虛空落地曰虛空幾時落地
州云待柏樹子成佛師豎拂云大眾還見柏樹子成
佛麼一時普令十方國土山河大地其中所有樓臺
殿閣園林池沼花木鳥獸一一放大光明現大神通
舒廣長舌說無量壽佛法門無量眾生得金剛不壞
三昧大眾只如柏樹子成佛是阿誰授記復揮拂云
山之高海之闊珊瑚枝枝撐著月堂前露柱笑燈籠
南極老人喫一摑阿呵呵真玅絕彭祖奇壽八百春
有話不向妻兒說。
至周浦善慶菴請上堂翦翦西風黃葉天霜舠驚起
鷺鷥眠生涯拙且隨緣月明滿載泛溪煙所以道森
羅萬象古佛家風碧落青霄道人活計到者裏既不
<pb n="465"/>
分廛市山林又那管城隍聚落頭頭法法總是自己
光明剎剎塵塵無非當人玅用於斯薦得正好隨緣
作主遇處即宗扇祖風於末運舒化日於中天四眾
瞻依人天有慶雲門如此告報還有共相委悉者麼
喝一喝云長安風月貫今古那箇男兒摸壁行。
上堂若論此事大不容易到此也須是箇人始得不
然縱使勞瞎眼睛坐斷脊梁遊遍百城參遍知識枉
受伶俜終無所獲昔世尊在靈山會上拈花示眾惟
有飲光破顏微笑當時可謂無人蓋人天百萬常聞
世尊有法可說有佛可成有生可度把作實法會殊
不知世尊驀地裏將箇驢屎彈子換卻眼睛然而小
根劣解詎可得哉豎拂云大眾會麼世尊拈花山僧
豎拂且道是同是別若謂是同諸人何不悟去若謂
是別別在甚處者裏分析得出參學事畢設或未然
更有一偈九十春光今欲暮殷勤努力莫虛度風和
日暖曬花天柳綠鶯啼醉客處一段真機絕覆藏滿
前好景分明露參禪人急須悟擬去千尋不可攀肯
來兩手相分付且道分付箇甚麼遂喝一喝下座。
薦亡請上堂秋林黃葉戰寒聲隔壟疏鐘扣月明驚
破玉人霜夜夢不勞彈指證無生。
上堂第一義會也未無孔鐵鎚百雜碎堆山積嶽不
須尋塞壑填溝值甚屁靈山拈花少室斷臂直至而
今成特地與蛇添足不知慚白璧無瑕徒點類當臺
覿面為君拋擲拂云咄莫學韓盧去逐塊。
至日上堂書雲節屆亞歲忻逢正四方納泰之初亦
萬彙昭蘇之始岸柳揚眉而待臘壟梅含笑以迎春
此時此景慶無不宜到者裏還受用得著麼邇來有
般孟八郎便道衲僧家但知身冷加衣肚饑持缽倦
向長連床上伸腳打睡健去積玉橋邊掉臂經行又
那管晷運推遷寒暑代謝陰陽之消長否泰之去來
所謂衲被幪頭萬事休復有何事諸昆仲莫錯會好
者箇說話正是那古廟裏香爐蹄涔中死水有甚用
處須知人人腳跟下別有一條生機活路始得喝一
喝云也是趙婆沽酢。
薦夫請上堂量等虛空界示同虛空法證得虛空時
無是無非法豎拂云唯有者箇量包虛空體周法界
修證不能該是非不能到者裏見得便見敬仁潘君
從本以來無生無滅無迷無悟直下與三世諸佛同
一心性同一見聞同一住處同一天真說甚蓮邦薉
土盡大地總是當人本來面目設或沉吟莫怪山僧
塗糊一上白雲去復還且喜青山依舊夜靜煙消柳
寒曉晴雪霽梅瘦冰壺影浸水晶簾巧丹青描不就
可憐無限風光復揮拂云聊憑者些兒盡情漏逗震
聲一喝云是何言歟便下座。
上堂舉昔淨居無相尼一日上堂卓拄杖曰觀音入
普賢出文殊穿靴水上立抬眸鷂子過新羅石火電
光追不入乃云者般說話大似只會抱不哭的孩子
若是向上提持衲僧巴鼻總欠悟在雲門則不然豎
拂云看看觀音普賢文殊都被者箇穿卻鼻孔了也
大眾且道拂子有何神通具何三昧便爾如是擊拂
云戴角披毛混異類慣同佛祖結冤家問如何是正
中偏師云啞子喫黃連如何是偏中正師云猿猴佩
古鏡如何是正中來師云爐中菡萏開如何是兼中
至師云風月兩相契如何是兼中到師云石虎戴紙
帽進云五位已蒙師指出向上宗乘示阿誰師卓拄
杖云向者裏會取進云自從舞得三臺後拍拍元來
總是歌師云只恐不是玉。
上堂釋迦老子道若能轉物即同如來殿後是玉笥
峰門前是芙蓉岸作麼生轉以拂擊案云風獵獵兮
冷雲天鳥啾啾兮寒林薄梅欲開兮猶未開雪欲落
兮不肯落寄語遊人及早歸家山勿使空蕭索。
解制上堂今朝臘月八特地為叨呾不用睹明星更
有好機筈卓拄杖云獨有者箇上座楞楞層層藞藞
<pb n="466"/>
苴苴不與佛祖同儔安容萬法為侶拈起也地坼天
崩山搖海沸象王失截流之勢放下也雲收霧斂月
皎風清野干縱奮迅之威諸昆仲今日放下即是拈
越即是以拄杖畫一畫云劃開鑑水漫天網看取衝
霄俊鶻飛。
　　　（栴檀菴德＆unrec;＆unrec;孫備資敬刻
　　百老和尚語錄第八卷）
百愚斯禪師語錄卷第八

<sarticle><article>百愚斯禪師語錄卷第九</article></sarticle>
住國山善權寺嗣法門人智操
住青龍隆福寺嗣法門人智湛　編次
<other>住越州雲門顯聖寺語錄</other>
己亥四月從青龍回預祝師壽啟大悲期請上堂一
言迥脫獨拔今時纔涉思惟白雲萬里還有不動脣
吻道得相應句者麼豎拂云且看觀世音菩薩向者
一毫端上現百千手眼放百千光明於光明中宣說
大悲心陀羅尼神玅章句即時三千大千世界忽然
震動皆變金色一切艸木叢林化作寶雲寶樹寶幢
寶衣寶樓閣寶宮殿并一切種種寶莊嚴具無邊天
花紛紛而下無邊玅樂自然而鳴大眾正恁麼時見
聞不昧則與觀世音菩薩同一慈力同一悲仰同一
神通同一莊嚴同一國土同一壽量亦令無量無邊
眾生各各成就各各圓滿各各證入耳根第一圓通
各各皆獲無礙大陀羅尼門大眾既能委悉只如觀
世音菩薩將錢買胡餅放下手來依然卻是饅頭畢
竟明甚麼邊事良久云今日雲門寺裏有齋。
請上堂秦峰落落其高峻也而非古非今鑑水洋洋
其浩渺也而無涯無際芙蓉岸橫關萬派積玉橋截
斷千岐翠竹篩滿地之金珍禽奏諸天之樂不是目
前境界亦非格外風光塵點劫以難窮河沙數而莫
盡可謂尊貴中之尊貴非常中之非常且道是阿誰
受用處紫羅帳合天初曉翡翠簾垂月未央。
存焉首座請上堂大通智勝佛十劫坐道場佛法不
現前不得成佛道拈拄杖云看看者木上座不假修
證不歷劫數於彈指頃便成正覺南無拄杖如來應
供正遍知明行足善逝世間解無上士調御丈夫天
人師佛世尊諸仁者果爾見得可以齊彭殤可以變
古今說甚蹋遍支那四百州的老比丘直饒無量壽
佛到來也要他與山僧攜缾挈杖始得何故雲門者
裏鬥劣不鬥勝。
請上堂若據父母未生前一著子三世諸佛直教口
挂壁上何故過去已過去未來猶未至現在亦不住
如是三際推窮了無處所既無處所則無生滅來去
既無生滅來去則無迷悟聖凡既無迷悟聖凡則知
盡虛空是自己遍法界是自己光明縱說未離兜率
已降皇宮未出母胎度人已畢是甚破艸鞋擊香案
云大眾會麼獅絃不屬鸞膠續落落徽音亙古今。
請上堂日昇月墜春徂夏往處處山花爛熳森森綠
蔭扶疏此是目前消息山僧更有一句子未出母胎
時早已向諸人道過了也大眾畢竟是那一句檢點
得出雲門拂子兩手分付檢點不出亦兩手分付何
故我不敢輕於汝等汝等皆當作佛。
自明永修請上堂舉趙州因僧問曰和尚何姓州云
常州有曰甲子多少州曰蘇州有乃云人謂趙州古
佛再來得應機三昧被者僧一問直得礙口怕羞東
撦西拽一上今日有問雲門何姓向他道谷甲子多
少向他道五十當時若下得者兩轉語不唯此話大
行抑且截斷天下人舌頭去在顧左右云劉伶問到
誰家好此處莫嫌酒價高。
資福伴我和尚請上堂爐峰卓朔耶水競流森羅萬
象咸皆騰舞艸木叢林悉作獅子吼聲正恁麼時直
饒你如慶喜見阿閦佛國一見更不再見此是抱橋
<pb n="467"/>
柱洗腳坐井觀天漢你那裏得知有寰中日月化外
乾坤所以道不經郢手終成廢器今幸夾山和尚到
來爾等諸人各各生難遭想起恭敬心一齊啟請必
為諸人轉大法輪。
不淄如璞二禪德請上堂拈拄杖云大眾見麼迥超
造化那步功勳不萌枝上生成無影林中突出或敲
風打雨或拄地撐天穿卻三世諸佛鼻孔直教盡大
地人出氣不得正與麼時且道還有為人處也無卓
一卓云未分黑白誰能委疑煞當年老達磨。
柴也後堂震南監院請上堂波翻陽燄鏡中塵擾擾
浮光五十春閑倚闌干頻發笑少年半作白頭入。
紫谷參頭請上堂昔孔子道十五而志於學三十而
立四十而不惑五十而知天命雲門卻不然十五而
志於○三十而[○@、]四十而不＆CB21442;五十而知＆CB21419;諸昆仲
會得則事同一家不會則理有千差會不會且置只
如未㘞地已前一句又作麼生良久云威音王未曉
彌勒豈惺惺。
萬壽為則和尚請上堂運斤成風唯憑巧匠輪扁得
手更有其人衲僧家欬唾成雨揮霍如雲懸靈符於
肘後挂寶劍於眉間縱橫不犯應用無傷正眼觀來
亦是波斯喫胡椒若不陟遠登高安能見廣識大而
今有般少叢林略有所得便以為足何異寶燕石而
為玉認魚目以為珠明眼人前徒增其醜不見道直
教及盡今時去三世諸佛口挂壁上更有一人呵呵
大笑在大眾且道利害在甚麼處顧左右云少選萬
壽和尚為諸人道破。
漚和侍者請上堂若論此事如天普蓋似地普擎晃
晃焉透出思議之表巍巍乎迥超象帝之先岡陵不
足以為固江漢不足以為深鶴齡不足以為算海籌
不足以為多所謂不可量不可稱不可思不可說乃
至言語道斷心行處滅直教釋迦彌勒頂戴有分玅
德空生讚歎不及因甚得與麼尊貴喝一喝云自從
舞得三臺後拍拍元來總是歌。
半壑上座請上堂無法可說是名說法釋迦老子一
生撒謊摩醯首羅將帝釋天驀面一摑舜若多滿頭
血流嚇得山門倒跨佛殿一時走過八百里鑑湖驚
起堂前露柱拍手大笑云快煞快煞正恁麼時還是
因齋慶讚為復別有機關南無朱頂王菩薩。
玄溟監收請上堂昔年拽杖走諸方蹋破芒鞋恨路
長贏得浮生剛半百倚樓閒笑白雲忙大眾適來雲
門與麼道還有為人處也無拈卻珊瑚枝上月壺中
別有一禪天。
請上堂黃花翠竹古佛家風綠水白雲道人活計會
得觸目現成不會對面千里昔楞嚴會上世尊向波
斯匿王道汝此肉身即同金剛常住不朽大眾還會
者說話麼直須打箇返觀看看即今山河大地世界
眾生一切諸有為相皆是代謝之法有生有滅終歸
敗壞乃至此身念念遷變新新不住如幻如夢如影
如響自從無量劫來捨身受身積骨如毘富羅山所
飲母乳如四大海水所經父母如恒河沙數故曰我
生生無不從之受生作麼生說箇不朽的道理者裏
瞥地去不被釋迦老子舌頭熱瞞可謂一切地水是
我先身一切火風是我本體說箇八千歲為春八千
歲為秋正是蟪蛄朝菌猶未知祖師門下事在且道
祖師門下復有何事揮拂云狂歌散髮渾無忌好飲
曹山酒不醉擊碎瑤琴抱月眠自有清風動天地好
大哥會也未八十翁翁輥繡毬真誠不是小兒戲。
子菴西堂請上堂舉夾山因僧問撥塵見佛時如何
山曰直須揮劍若不揮劍漁父棲巢僧又問石霜霜
云渠無國土何處逢渠夾山聞得上堂謂眾曰門庭
施設不如老僧入理深談猶較石霜百步此二大老
雖則各出手眼共展風規不免分疆列界雲門者裏
一味隨家豐儉任運過日米多則飯米少則羹健即
<pb n="468"/>
曳杖閒步倦則和衣打眠說甚天荒地老石爛松枯
又那管甲子之周流歲月之遷變衲被幪頭萬事休
此時山僧都不會大眾者般說話還是門庭施設耶
入理深談耶緇素得出不唯行腳事畢亦乃親見古
人脫或未然今日設齋直須努力飽餐珍重。
太史魯公請上堂偏不坐偏天曉白雲籠嶽頂正不
居正不萌枝上玉鸞飛玅協兼帶薰風影裏芰荷香
偏正俱隱月明夜半墜澂潭所謂虛玄大道無著真
宗最玄最玅最尊最貴更有一人不居尊貴不墮偏
正又作麼生昔陸亙大夫謂南泉曰肇法師也甚奇
怪解道天地與我同根萬物與我一體南泉指庭前
牡丹花曰時人見此一株花如夢相似乃云陸亙大
夫與王老師盡力提持也只道得一半且如何是那
底之金翠影婆娑石榴噴牆頭之火唯我雲門者裏
景致頗異生涯自新或山前搬石屋後擔雲或冒雨
耕田披蓑耨艸頭頭合轍處處逢渠勿容逐色尋聲
那許沉空滯寂縱饒七佛祖師到此也要教他挑糞
潑地何故鄉村四月閒人少老幼安排學種瓜。
弁山玄素和尚至引座也大奇也大奇無情說法不
思議大眾適纔鐵壁生光花宮發艷明月向寒崖而
照薰風隨畫舫而來且道是甚麼人境界舉法華舉
到瑯琊覺處因緣乃云你看他一寶一主一抬一搦
發明臨濟家風則不無怎奈都來是個小家子禪何
似弁山到來雲門既不問他船來陸來他亦不道在
河下步下但只喚侍者汲耶溪水烹爐峰茶一味促
膝抵掌談笑寒暄而已且道還是世諦流布別有佛
法良久云須知煙浪裏更有好商量。
寶壽梵則和尚至引座八月秋風何處來紛紛紅紫
滿庭堆冰壺簾外遙相照桂影流金掃不開且道是
何奇特饒你未兆先知未明先曉胸中蘊百千玅策
舌踹涌萬斛珠璣又不翅以管窺天以蠡測海未免
見笑大方須知有佛祖之所未證古今之所罕聞一
著子在畢竟是那一著子卓拄杖云須臾別有新條
山道的與雲門道的還有優劣也無揮拂云少年一
段風流事那許旁人話短長。
請上堂榴花吐燄出高牆籜解薰風夏日長此景此
時誰會得莫教孤負好兒郎茲乃四月八日巨霖映
明二禪德設供且道還是為山僧祝壽耶為釋迦慶
生耶若道為山僧祝壽則違背釋迦老子若道為釋
迦慶生又違背山僧若道總不恁麼則又違背來意
畢竟如何恰好去以拂子擊香案云跨鶴上揚州。
弁山元潔和尚請上堂玉笥峰頭風雲雜遝芙蓉岸
畔麟角崢嶸象馭臨而山川增秀芳舟至而艸木皆
馨所以道優曇缽花千生罕遇大善知識萬劫難逢
此非小綠當生慶幸大眾還委悉麼顧左右云弁山
和尚來也大眾好看。
請上堂黃面瞿曇在母腹中作諸佛事文殊師利在
母腹中現十大吉祥迦葉在母腹中便見識藏皆空
善財在母腹中便見無量寶藏悉皆充滿惟有山僧
昔在母腹中了無一法可得只有一句子於茲已五
十年矣未曾說似與人今日正值母難之辰一時拈
出布施大眾去卓拄杖云諦聽諦聽。
五月廿一師誕日兩序請上堂牛頭馬面到成行小
鬼夜叉排立遍濟濟打鼓弄琵琶都與閻王來慶誕
阿呵呵真堪羨一種風流出當家者場曲調少人見
且道是甚曲調喝一喝云也是貓兒洗面便下座。
結夏上堂根塵不礙物我一如鍼眼魚吸乾大海水
蚊虻子吞卻須彌盧若是箇漢到者裏便好高枕越
嶺臥看天外之白雲濯足鑑湖笑弄波中之明月花
街柳巷一任調心酒肆婬房何妨入定又那管你三
處度夏一處安居苟非其人拈拄杖云唯有者箇無
面目漢九十日內與你打算飯錢在毫有欠缺敲折
你那骨拐莫言不道。
<pb n="469"/>
嘯雲和尚木主入祖堂古風大師請上堂白雲渺渺
隨舒卷而無拘流水涓涓任縱橫而不礙豎拂云嘯
雲和尚向此一毫端上現大人相演第一義使未見
者見未聞者聞未信者信未證者證此是十年前未
了最後之佛事雲門今日為他據款結案大眾者裏
見得徹其來也枯木開花人天共仰其去也芳叢不
艷佛祖罔窺只如不去不來又作麼生仰勞大眾裏
同安位下座至祖堂云階級不立偏正何分團圞共
坐迥絕言論遞代相傳無底缽花開偏界起香塵。
至秀水資聖寺為則和尚請上堂門連城市殿接雲
衢時時龍象駢臻日日輪蹄輻輳鐘鼓沉而管絃互
答梵唄歇而款乃頻催鴛湖浪平夜浸一天之星斗
煙雨樓高曉際萬里之風雲不是目前境亦非目前
意非耳目之所到饒你見得徹窺得透依然是資聖
門外境界猶未夢見堂奧中事在諸昆仲要知堂奧
中事麼更須請問方丈和尚。
上堂瞿曇面黃達磨齒缺至道無難唯嫌揀擇一雙
石虎鬥風前兩箇泥猿弄水月了知法法自圓通試
看指南喚作北拈拄杖云昨宵夜半寒山子不見了
手中笤帚卻埋怨拾得拾得搖手云低聲低聲適值
曹山和尚到在者＆unrec;切忌多說大眾還知者箇消息
麼卓拄杖云也是普州人送賊。
金仙蕃光和尚木主入祖堂請上堂葉落知秋木雞
啼出雲邊月花開界起土犬吠穿水底天掃除那畔
今時豈許傍參回互大眾還見我金仙和尚特為諸
人向無身中現身於無法處說法來如華糝枯木去
似鶴出銀籠處處興水月道場塵塵作空花佛事暗
度金鍼繡出鴛鴦成對對密穿玉線挑來錦縫自重
重折卻珠簾渾忘尊貴掀翻寶殿那居大功正恁麼
時直得名遂而身退業罷而勳泯大眾既是金仙和
尚為甚卻向雲門出現片月影分千澗水孤松聲任
四時風。
上堂石傘峰頭好風景且道是甚麼風景雲門寺裏
無剩言為甚終日口喃喃的者裏薦得不唯一餐消
得萬兩黃金亦可一時受盡四天人供養其或猶豫
勿怪瘡瘢上重加艾爝揮拂云十月逢春是小陽壟
頭梅月逗風光分明無限真消息更有箇末後句還
有人道得麼若道不得旦待山僧自道看良久云多
日不曾上堂亦忘記了也便下座。
薦親請上堂大方無外含裏十虛至道忘言圓融三
際豎拂云只者箇過去也不可得現在也不可得未
來也不可得恁麼會去與天地合其德日月合其明
四時合其次序鬼神合其吉凶塵塵獨露剎剎全彰
為雲為雨為瑞為祥處處為群生之先導在在作幻
海之舟航雖然未審石梁陶公張氏夫人只今得何
受用良久云雙手撥開雲外路倒騎箕尾出閻浮。
結制上堂拈花發笑杓卜聽虛睹影逢渠追風捕響
雲門者裏未至朢仙橋好與三十棒利害在甚麼處
試辨看問大開爐韛佛祖攢眉四眾臨筵如何相為
師云拶得泥牛吼鞭回木馬嘶進云目前有路通霄
漢腳下無私任往還師云清波無透路進云玉笥峰
跳入藕絲孔裏還假煆煉也無師云重疊關山路乃
云今朝十月半要津都把斷密室不通風大地成一
片陝府鐵牛生癰疽嘉州石象遭塗炭空生玅德杜
口忘言彌勒釋迦長吁短歎獨有山門前大肚漢呵
呵大笑且道他笑箇甚麼咄好似秦時𨍏轢鑽。
三祖破暗和尚訃至上堂洞山設齋鄰兒不覺醜隱
峰到化癭上塗臙脂大梅聞鼯鼠聲索隱行怪普化
乞木直裰惑世誣民正眼看來一場笑具總不如破
和尚踞曲彔一十五年了無變異坐道場一十三處
不犯功勛及至臨末梢頭道一句子不妨驚天動地
絕後光先大眾且道是那一句不見道明月一團天
柱外摩空老鶴出銀籠。
<pb n="470"/>
上堂撲落非他物縱橫不是塵山河及大地全露法
王身有般漢便道明暗色空山河世界艸木叢林人
物鳥獸青青翠竹鬱鬱黃花皆認為玅明真性自己
法身正是依艸附木魍魎魑魅見解有甚交涉既不
恁麼畢竟如何拈拄杖云適來拄杖子東方入定西
方起西方入定東方起南方入定北方起北方入定
南方起於法塵中入正定從意起定心不亂說意無
生無有起性空寂滅無所作譬如幻師知幻法能現
種種無量事須臾示作日月歲城邑豐饒大安樂住
住只如今日眾檀設齋將甚酬謝財法二施等無差
別檀波羅蜜具足圓滿。
請上堂南贍部洲持缽北鬱單越應供千峰頂上打
眠大洋海底濯足若識此人管教有漏而成無漏凡
心而為聖心改禾莖為粟柄易短壽作長年所以道
性海不可思議法海不可思議智海不可思議福海
不可思議解脫海不可思議三昧海不可思議色相
海不可思議道湯海不可思議乃至算數譬喻亦不
可思議雖然此猶是依報莊嚴邊事作麼生迥超一
句揮拂云龜毛影裏風光異兔角杖頭日月長。
天界覺浪和尚訃至上堂舉訃示眾云者老漢生平
以三寸舌縱橫舒卷凡聖佛祖宣尼達磨諸子百家
總被他簧鼓一上天下人不奈伊何於是名喧宇宙
道播寰區可謂出世一大事因緣至此畢矣到此只
得和身放倒唱箇還鄉曲子去也復舉訃云大眾還
見此老涅槃後相麼山空夜冷沉霜月大海波狂傾
法船珍重諸人急薦取莫教搥手哭蒼天。
端實禪師木主入祖堂請上堂夜冷霜鐘動曉天木
人舞袖出庭前轉身蹋碎波心月直透威音那畔邊
惟端和尚一向孤鯁卓犖不群具陷虎之機有批鱗
之手七年已前雖佛祖近傍不得七年已後縱人天
景仰無門來則鳳舞丹霄去則龍歸大海只如不涉
去來迥超觀聽又向甚麼處著眼撒手無依全體現
夜來仍舊宿蘆花安位云先覺堂中本無位次大圓
鏡裏那有正偏且道者位甚處安置真珠簾外排班
早道合君臣意氣新。
冬至上堂卓拄杖云者裏搆取去始知陰陽雖有遷
變天心原無改移寒則普天匝地寒熱則普天匝地
熱在諸佛分上不添一絲在眾生分上不減一線雖
然在衲僧分上又作麼生卓一卓云不隨老木同寒
瘠且逐春風入燒瘢。
清一禪師木主入祖堂請上堂梅山一片月天際照
人寒我今重拈出○分明仔細看大眾還見我清一
法姪麼山僧昔住能仁時綱維內外眼目人天敲唱
雙行獨角泥牛耕白月正偏互舉九苞金鳳舞丹霄
作大眾之鹽梅乃吾家之良驥也今到者裏不假聲
色非現威儀夜明簾外速退位以朝君寶鏡堂前暗
轉身而就父轉身退位且置到家樂業又作麼生金
鞭擊碎珊瑚月一段風光分外奇。
彌陀誕日上堂動容揚古路不墮悄然機卓拄杖云
天雨四華地搖六震彌陀如來今日向山僧拄杖頭
上降生即以娑婆薉土一時變作西方極樂世界七
重羅網八功德水處處盈滿迦陵頻伽皆演玅法正
恁麼時大眾還見麼鈍置殺人。
寶壽梵則和尚請上堂日月出矣而爝火不息不亦
難乎時雨降矣而猶浸灌不亦勞乎卓拄杖云諸昆
弟還委悉麼昨寶壽和尚金錫枉顧象馭遙臨直待
耶水迂洄傘峰蹈舞枯蕉流韻於寰中頑石騰輝於
象表山河大地雲林殿閣艸木纖芥情與無情異口
同音而作唱言善哉善哉知識難遇佛法難逢饒你
者裏委悉得去猶是滲漏邊事明眼人前只好取笑
須知我洞山門下別有不墮尊貴一路在且道如何
是不墮尊貴一路欲窮千里目更上一層樓。
至東山自若和尚請上堂適來堂頭和尚將鎮海明
<pb n="471"/>
珠傾出幾栲栳了也使一切人瞻顧不暇更教雲門
說箇甚麼即得所謂波斯國裏安敢鬥寶今借主人
威光也有少許聊為塞責諸公還願見麼擲拂子云
一任明眼人檢點。
南峰來雲和尚至引座道曠無涯逢人不盡福城南
詢五十三位知識一生果辦汾陽歷參七十餘員尊
宿大事方休豈似今人纔見一兩箇杜拗阿師便道
我見作家以為參學事畢若是者般行徑非敢朢你
高豎法幢直使達磨一宗掃地不料雲門寺裏也有
幾箇奊奊＆CB21434;＆CB21434;頑皮禪和正墮此病山僧不奈渠何
幸借作家爐韛格外鉗鎚煆煉一番然後使其行佛
祖之所未行說佛祖之所未說見人之所罕見聞人
之所罕聞豈不慶快生平大眾畢竟如何是罕見罕
聞的事良久云諦聽南峰和尚為眾說法。
至景山菴請上堂峰巒磊磊白雲罩而常存澗水涓
涓清風拂而無損迥超劫外獨拔今時正恁麼時是
阿誰分上事昔九峰因僧問深山嶮崖中還有佛法
也無峰云有僧云如何是深山嶮崖中的佛法峰云
石頭大的大小的小乃云九峰老漢雖則善赴來機
要且不會格外提持當時若問雲門深山嶮崖中還
有佛法也無只向他曰無待他道因甚麼無但云罕
遇其人且道九峰荅的是雲門荅的是堪憐春去人
難挽流水落花各自忙。
至雙林鎮靈瑞菴請上堂今朝二月十九觀音大士
出醜香煙堆裏誕生靈瑞菴中垂手普現三十二應
度盡四生九有諸禪德會麼柳媚花嬌無非自在家
風燕語鶯啼總是圓通境界虎穴魔宮奚礙隨緣而
化物山林市井不妨即處以利生誠能如是不蓄一
粒米不種一莖菜十字街頭接待往來與一切人拈
卻炙脂帽子脫卻鶻臭布衫總教伊做箇灑灑落落
衲僧去始稱丈夫意氣諸禪德要識丈夫意氣麼一
劈華山分兩路萬年流水不知春。
上堂舉龐居士偈云日用事無別唯吾自偶諧頭頭
非取捨處處勿張乖朱紫誰為號丘山絕點埃神通
及玅用運水與搬柴大眾檢點將來龐老正好喫棒
何也若論神通玅用生佛同倫賢愚共稟阿誰不具
良繇迷悟兩途趣向有異是以頭出頭沒輪轉三界
無有休息如能一念無為千差坐斷掀翻生死窟擊
碎利名關自然體露堂堂不假莊嚴一段風光本來
具足始與龐老眉毛廝結并烈爭輝不為分外豎拂
云且道者箇還是神通耶玅用耶無邊落木蕭蕭下
不盡長江滾滾來。
薦亡請上堂心隨萬境轉轉處實能幽隨流認得性
無喜亦無憂豎拂云只者箇是境那箇是性誠能薦
得方可任性逍遙隨緣放曠脫或未然不免重說偈
言心境本來無皆因妄緣有妄緣如空花起滅時不
停花滅空本淨真性亦復爾達得真性空罪福無所
住鑊湯清涼地刀山蓮花聚淨薉二俱亡東西無隔
礙此是真實說不須生疑慮頭頭總安養步步蹋金
蓮撒手登彼岸是為究竟地雖然但有言說都無實
義畢竟如何是實義遂擊案云珍重。
青龍兩序迎師歸請上堂理無二致事有多端口上
月下雲冷天寒夜光投人以劍待卞和獻璞而形殘
只知瓠子曲孰料冬瓜彎難復易易復難難易分明
君自看且道如何得不落難易以拂子搭肩云收拾
絲綸歸舊隱龍江深處再垂竿。
萬仞和尚木主入祖堂請上堂湖北江南萬里長天
一色楚山秦嶺千家明月同輝會得今古無殊不會
霄壤懸隔大眾還知我萬仞和尚昔於五位山前失
腳七星橋畔喫交翻身拾得一顆夜明珠忍俊不禁
走到紫荊峰頭賣弄一上將謂無人酬價幸爾付囑
有在直得撒手玄途別行一路萬人挽不住千聖喚
不回忒煞逕庭不近人情豎拂云今在雲門拂子頭
<pb n="472"/>
上別舒手眼大展全機要使聞名見相者悉獲無生
法忍然後入於普莊嚴王自在三昧大眾還見也無
撒手到家人不識一輪明月上花梢。
至杭州長明寺請上堂家家蕭鼓大啟圓通之門處
處燈毬全彰毘盧之境無非發明向上提揭真宗豈
待斷臂安心拈花微笑熱鬧市裏玅顯神通應時及
節又作麼生輕輕撥出雲中月萬古長明不夜天。
佛成道日上堂世尊於臘月八日被箇明星打失了
一隻眼睛至今二千餘年累及後代兒孫依艸附木
摸壁扶籬未有了期在雲門有箇海外仙方世所罕
聞今日直得捨手傳名要使現前一會豁開頂門正
眼放出清淨寶光照天照地去也○大眾見麼負恩
者多知恩者少。
元旦上堂淑氣盈空禎祥溢目龍吟虎嘯君聖臣賢
野老以之謳歌樵人以之舞蹈蕩蕩乎堯風與慈風
并扇巍巍乎舜日與佛日長明總教盡大地人皆添
一歲拈拄杖云只如者箇還有增添也無劈開華嶽
連天秀放出乾坤爛熳春。
解制上堂今朝正月初九特地打開袋口放出雲門
獅兒一任到處哮吼喝一喝云狐狼野干盡潛蹤嚇
得山河顛倒走。
退院兼謝兩序職事上堂卓拄杖云若也委悉一任
隨處作主遇緣即宗既無心於去來安留情於彼此
理絕百非事無一向山僧忝居雲門自慚疏拙祖席
無補多承兩序兄弟戮力劻勷佐助法化可謂搏虎
還須父子淘金全憑眾手只如今日事又作麼生話
會咄咄咄休休休枷鎖三年今始丟鐵笛橫吹雲外
去不風流處也風流。
　　　（問津菴德超備資敬刻
　　百老和尚語錄第九卷）
百愚斯禪師語錄卷第九

<sarticle><article>百愚斯禪師語錄卷第十</article></sarticle>
住國山善權寺嗣法門人智操
住青龍隆福寺嗣法門人智湛　編次
<other>住皋亭山佛日禪寺語錄</other>
順治庚子春就資福寺受請上堂耶溪解纜到苕溪
又被使符半路追大抵業緣償未盡不妨隨處且拖
犁拈啟云此是武林吳興諸護法不忘靈山付囑唯
念佛日荒涼叢林乏主特請山僧主持茲席竊惟德
微福尟無所堪任正是狹路相逢誠難迴避如何免
得者場鈍置將此身心奉塵剎是則名為報佛恩。
三門八字打開了無回互水赴雲奔龍驤虎驟喝一
喝云普願春風齊著力一時吹入我門來。
觀音殿溪聲山色處處圓通白牯黧奴時時自在今
日相逢又作麼生大家共了慈悲債。
佛殿若謂是佛如牛無角若道非佛如馬有角欲得
不落是非權且將錯就錯遂展具三拜。
伽藍威靈顯赫殊特森嚴為一寺之權衡作眾僧之
保障如何見得不聞道惱亂說法者頭破作七分。
祖師一人傳虛萬人傳實東土西天忒煞狼藉以何
為驗拈香云唵嚩日囉斛。
方丈從上先德在此豎法幢建宗旨列五位君臣分
三種滲漏論賓主立玄要拈一字破三關勘驗天下
學者正眼看來總是閒家具且道佛日有甚長處卓
拄杖云任是銕額銅頭不消一擊粉碎。
開堂拈疏云字字花攢錦布行行玉轉珠回展開則
光明燦爛拈來則文彩縱橫其或停思且聽宣讀。
法座者箇所在高莫見其頂廣莫測其際還有不假
階梯能履踐者麼便陞座拈香云此一瓣香祝嚴。
金輪衍御皇圖固如劫石玉燭常調睿算等於芥城
此一瓣香專為滿朝文武闔郡檀那壽基永固祿位
高增此一瓣香不假栽培寧滋雨露今當第七回拈
<pb n="473"/>
出供養前住江西南雲山傳曹洞正宗第二十八世
瑞白雪老和尚用酬法乳之恩就座資福伴我和尚
白椎竟乃云者第一義包含萬象容納百川五目無
睹二聽莫聞適來被我法兄一椎直得七花八裂了
也眾中還有親見親聞者麼出來道看問烹佛煉祖
舊時作略生擒活捉總屬尋常未審今日如何施設
師云綠水青山增意氣進云斬新條令即不無格外
提持作麼生師云花開鳥語轉光輝進云迷雲掃蕩
乾坤靜佛日重新萬古明師云不為分外乃云一言
獨脫千聖攢眉迥超那畔寧落今時亦如春回大地
月映千江無一物不沾其恩無一人不蒙其照直得
窪池波涌石鼓喧闐黃鶴衝霄別開一天氣象白龍
攫浪際會四海風雲萬派朝宗千山奔拱祖意全彰
靈機獨露皇圖丕振佛日增輝已圓未圓之公案堪
報不報之深恩雖然作麼生委悉卓拄杖云雕弓已
挂狼煙息萬里歌謠賀太平結椎下座。
結夏上堂殘春已去孟夏俄臨麥黃蠶老綠暗紅稀
透聲透色迥絕囊藏徹古徹今了無蓋覆如此境界
阿誰無分若說身心安居平等性智正是好肉剜瘡
無風起浪果是箇漢不妨閉門打睡接上上機豈為
分外大眾還識此人麼日午打三更面南看北斗。
薦亡請上堂凍雲靄靄獨露真常幽鳥喃喃恒談般
若柳眼裏突出無位真人梅腮邊迸開本來面目無
一物不闡遮那之相無一名不播如來之號於斯薦
得冤親普利幽顯均資情與無情同成正覺豎拂云
大眾見麼急須著眼看仙人莫看仙人手中扇。
上堂柳煙綠杏雨紅新來燕子罵春風春風聞得忽
生惱吹落殘花滿院東端的休嫌狼藉甚頭頭盡是
主人公主人公見不見鷺鷥飛入碧波心抖擻一團
銀繡線豎拂云看看下座。
祈齡請上堂舉拂云只者箇離背離觸絕是絕非壽
等太虛量周沙界蕩蕩乎赴群機而不倦巍巍乎包
萬有而不遺鶴算無以齊其齡海籌安可較其數苟
能契神於即物斯不遠而可知矣復揮拂云大眾會
麼謾道壺中多日月須知劫外有乾坤。
上堂當陽一句無遮機用超然自異不羨目連神通
誰誇鶖子智慧劈破臨濟三玄混融洞山五位燈籠
速證法身露柱頓獲三昧今朝覿面拈出直要諸人
瞥地大眾畢竟是那一句喝一喝下座。
上堂舉文殊師利問菴提遮女曰明知生為不生性
因甚又被生死之所流轉荅曰其力未充乃云者般
說話大似泥裏洗土塊有甚分曉論量將來都好喫
棒如何得不落生死三月春光爛熳天滿山紅紫亂
如煙分明好箇無生句不信從教問杜鵑。
上堂第一義兮說似汝不須舌上覓言語大丈夫兒
唯自許急看取落花滿眼飛紅雨數聲鐵笛隔江渚
韻出青霄絕律呂知音那待重相舉且歸與月上三
更聽杜宇。
上堂祖師西來不立文字直指人心見性成佛古人
與麼道大似宋客獻璞遼人進豕殊不知佛祖未出
世已前好不資一毫醜不資一毫無男無女無真無
俗人人壁立萬仞箇箇常光現前孰不為雄雄大丈
夫佛日與麼舉揚未審諸人作麼生會拈拄杖云若
作佛法會打折汝驢腰。
上堂頂門一竅八面玲瓏格外風光阿誰欠少日月
不能掩其輝虛空無以包其體歷劫孤明昭然不昧
是以善財童子一生取辦娑竭龍女直下成佛迥超
修證之功了無聖凡之隔然此猶是尋常事如何出
格一句霜風吹破梅花夢驚起魚龍躍海門。
上堂摩竭掩室雉雞藏山毘耶杜詞篰籃貯蟹空生
宴坐趁狗跳牆少林面壁洋瀾左蠡拈拄杖云當時
木上座若見管教者夥龍鍾老兒無地容身因甚如
此不見道滿頭白髮干時政誰道商山四皓高。
<pb n="474"/>
上堂今是眾信請佛日向者曲彔床上對眾饒舌山
僧不敢節外生枝唯自受用三昧諸聖未悟古今罕
聞直得人天眾前兩手分付去也穿衣身不寒喫飯
肚中飽一覺到天明不知跳蚤咬諸禪德曉不曉顧
左右云笑殺東村王大嫂。
上堂若人欲識佛境界當淨其意如虛空遠離妄想
及諸取令心所向皆無礙諸禪德還委悉麼天之高
地之厚山之青水之綠日昇月墜魚躍鳶飛雲生嶺
頭花發嵒畔塵塵爾剎剎爾莫不各居本位只如拈
卻目前些子將甚麼喚作佛境界太湖三萬六千頃
月在波心幾箇知紫谷參頭纔出師云如何是庭前
柏樹子進云趙州當時錯下名言師云你又作麼生
進云竹蝦蟆也解吸蒼蠅師下座。
鐵山上座請上堂末後一句始到牢關拈拄杖云奯
上座一生不肯德山老漢跛足師直欲打殺黃面瞿
曇到者裏且道利害在甚麼若檢點得出一任你欺
聖瞞凡呵佛罵祖有甚麼難顧左右云有麼有麼果
是金毛獅子子三千里外見淆訛。
上堂問枯木龍吟事更奇嵒前花發許誰窺請師別
轉超方手拈起靈山第一枝師云雨落階前滑行人
盡喫交進云疊疊巫山峰聳翠法筵龍象盡英靈師
云籜解新篁龍蛻骨雲籠怪石虎生威進云恁麼則
眉底神光吞日月當人隨處可稱尊師打云也須喫
棒乃云大凡問荅如鉤如鉗如環如鎖相續不斷所
謂語帶玄而無路舌頭談而不談若能如是方可激
揚法化承紹真宗共報佛恩有何不可苟非其人不
免重說偈言將此般若殊勝勳回施檀度獲圓滿施
者受者三輪空而亦不作空輪想一念頓悟超諸聖
直入如來玅境界如來境界不思議我今為汝說少
分法界虛空皆有盡我此法施無有涯一切有情及
無情同證如來無礙智喝一喝云說到驢年去。
上堂夫求法者離見聞覺知若行見聞覺知是則見
聞覺知非求法也豎拂云只者箇思惟分別所不能
到見聞覺知所不能及正恁麼時又如何薦取揮拂
云薰風昨夜過林隈吹落殘紅撩亂堆畫閣無人香
篆冷倚欄石女淚盈腮真堪笑亦可哀莫怪春歸情
太薄庭前芍藥為誰開。
上堂昨夜蜉蝣蟲吞卻黃鶴峰走向蚊子眼睫上橫
身高眠鼓腹而歌曰種麻得麻種豆得豆齋僧布施
兮因果無漏遂顧眾云爾等黃瓜茄子還曾夢見者
箇消息也未復喝一喝下座。
上堂是法住法位世間相常住天自高地自厚桃自
紅李自白山自青水自綠鳧脛雖短不用續續之則
悲鶴脛雖長不必斷斷之則憂長者長法身短者短
法身且道是何意旨最喜春來多富貴鶯啼花笑滿
林間。
薦父母師長請上堂豎拳召眾云菩提涅槃真如佛
性總在裏許良久云菩提涅槃真如佛性被佛日一
捏粉碎撒向太虛之中一時變作山河國土日月星
辰艸木叢林正恁麼時你欲喚作菩提涅槃又是山
河國土你欲喚作山河國土又是菩提涅槃者裏著
得隻眼不須析肉還母析骨還父管教劬勞之恩披
剃之德頃爾酬畢豎拂云只者箇不從天降不從地
生且道還有報恩分也無粉骨碎身未足酬一句了
然超百億。
解制上堂卓拄杖云佛日今朝拆空棧道斬斷牢關
總教諸人腳下無私去灑灑落落去閩川湖地去天
台南嶽去雖則如是儻或走到關津隘口處有人討
公驗索勘合果能抵對分明一任高超物外獨步寰
中脫或未然更有箇護身符子普施諸人復卓拄杖
云急急如律令。
上堂塞北不聞萬斛舟江南那見千人帳臨濟覿面
喝如雷德嶠入門劈脊棒悟來佛法了無殊擬去依
<pb n="475"/>
然成兩樣君不見杏花雨打碎紅霞柳絮風吹飛雪
片祖意都云不可傳堪笑而今稀爛賤撲頭撲面滿
天涯喝一喝云此時不薦何時薦。
至慧心菴上堂蘭若初興斬新氣象金田乍闢格外
風光麥浪翩翩簾捲千層之秀色香煙緲緲窗函萬
頃之白雲樵歌罷而牧歌揚頭頭圓通境界杏花開
而桃花謝處處毘盧現身所謂知一切法即心自性
成就慧身不由他悟大眾只如截斷聖凡掀翻迷悟
又作麼生黃鶯織就春園錦文彩縱橫不假梭。
至無極菴請上堂旦起遲夜眠早朝市怎如村落好
茅艸屋裏蒸飯香珍珠絮裹阿誰曉蛙鼓池塘兩部
喧落花亂砌紅瑪瑙一任他滄海桑田幾變更又那
管瓊樓佛國與仙島興來唱箇插田歌倦來和蓑便
放倒阿呵呵休外討曩劫於今用不了鬱單千歲有
何奇笑殺長汀布袋老。
上堂豎拂云四月江城花事稀賞心浪子竟忘歸佳
人有語憑誰訴獨倚闌干對落暉。
佛誕日上堂無影枝頭花亂開丹霄玉鳳正徘徊分
明好箇真消息笑破金剛腦後腮今日釋迦老子向
諸人眉毛罅裏降生九龍吐水金盆浴軀放大光明
現大神變轉大法輪擊大法鼓吹大法螺演大法義
有求佛道者為說最上一乘有求菩薩乘者為說六
度萬行有求緣覺乘者為說十二因緣有求聲聞乘
者為說苦集滅道四諦之法有求人天福報者為說
五戒十善種種言辭種種方便普令無量無邊無數
眾生證不退地以致現前緇素若見若聞悉成佛道
眾中或有箇漢曰怎奈金屑雖貴落眼成塵山僧道
適來拂子𨁝跳上三十三天觸著帝釋鼻孔東海鯉
魚打一棒雨似盆傾孟八郎你還夢見麼揮拂云黃
鶴樓中吹玉笛江城五月落梅花。
上堂揮拂云五月薰風江上多平田時聽插秧歌緣
雲漠漠和煙捲白鳥飛飛穿柳過夜半木童吹玉管
天明石女織金梭諸禪德會也麼喝一喝云抬眸鷂
子過新羅。
上堂今日仲冬十五特地陞堂擊鼓檀那為請敷宣
直得傾腸倒腑釋迦不產於西乾夫子豈生於東魯
蚊虫昨夜撼倒須彌螘子天明掀翻海宇好大哥休
莽鹵苟能箇裏識端倪任伊倒跨豐干虎。
上堂無影堂前珠簾倒捲不萌枝上玉鳳爭飛石女
謳歌而響遏行雲木童把盞而倒傾明月公輸無以
施其巧師曠無以辨其音能為萬化之源安逐四時
之變說甚善財一生果圓龍女八歲成佛以及無量
解脫無量玅用無量功德無量三昧不假外求本自
具足殊勝中之殊勝尊貴中之尊貴雖然如何是不
墮尊貴一句花缾擊碎無依倚曙色三更滿翠蘿。
上堂步空尋鳥跡撥火覓浮漚著靴立水上騎馬驟
高樓非是生平多意氣男兒誰不願封侯適來者般
說話是第一義第二義是如來禪祖師禪試簡點看
喝一喝云清風月下守株人涼兔漸遙芳艸綠。
上堂日暖風和春山窈窕水流花放鳥語尖新於此
會得一一現成一一明玅一一天真一一自在所以
紫陌遊人提最上之機金色頭陀無容身之地到者
裏若是伶俐衲僧拂衣便行更覓甚麼碗雖然只如
昨夜露柱傷風燈籠欬嗽忽爾驚起東海鯉魚吞卻
南山老虎且道者箇還是涅槃心耶差別智耶孟春
猶寒各自珍重。
上堂只箇心心心是佛十方世界最靈物卓拄杖云
看看拄杖子化作箇大力阿修羅王踊身虛空現十
八變吸乾四大海踢倒五須彌嚇得釋迦老子躲向
諸人腳跟下大家各自摸索看若也摸索得著不妨
轉凡成聖移古易今世出世間莫不由此建立以拄
杖畫一畫云適來許多葛藤向甚麼處去也且喜山
中春信早梅花影裏鳥聲香。
<pb n="476"/>
上堂柳媚花嬌大闡微笑之玅旨鳩呼鶯喚弘揚壁
觀之家風亙古彌今普天匝地直得人人口似血盆
箇箇牙如利劍氣吞日月眼蓋乾坤不捨塵勞而成
正覺不離煩惱而證菩提常居有為而作無為法恒
在世間而行出世事所謂彼既丈夫我亦爾何得高
推先聖而自生退屈不見昔日涅槃會上廣額屠兒
放下刀云我是千佛一數看他何等撇脫何等慶快
雖然當時佛日若在也好與他三十烏藤且道利害
在甚麼處卓拄杖云不見道大功不宰。
上堂九十春光今已半雙眉剔起分明薦連宵風雨
似盆傾喝一喝云莫使殘紅落滿院。
上堂豎拂云今日釋迦老子向龜毛頭上放眉間白
毫相光照東方萬八千國土靡不周遍然後入無量
義定說無量義法大眾果如是見如是聞不待開示
悟入而本來是佛始知諸佛出世為一大事因緣至
此畢矣苟或依稀彷彿山僧更為開方便門示真實
相拂一拂云字經三寫烏焉成馬。
禳災請上堂今朝三月初七無限春光狼藉桃花著
雨紅嬌柳線和煙翠滴燕子銜泥砌巢蜂蝶尋香釀
蜜但能莫外馳求分明好箇消息大眾且道是箇什
麼消息施主災除福壽增摩訶般若波羅蜜。
至弁山值元潔和尚華誕請上堂當陽一句迥絕古
今向上一機了無朕兆直透層霄之外高超萬象之
先正恁麼時是方丈法兄五旬之期人天際會龍象
交馳諸位知識或縱無礙辯才轉無上法輪而為壽
者或以須彌滄海而為壽者或以日月光恒沙數而
為壽者佛日到此如遊華藏海登眾寶山左顧右盼
應接不暇又作甚麼即得拈拄杖云幸賴者箇木上
座作得一偈舉似大眾須彌高兮有崩頹日月明兮
有圓缺滄海深兮有枯竭唯有虛空之壽兮吾不得
而知焉喝一喝云也是擔水河頭賣。
上堂紅漸稀綠將暗枝頭梅子大如彈春徂夏往幾
時休珍重遊人仔細看豎拂云唯有者箇觸不得背
不得疏親不得放之穿卻非非想天底鼻孔收之換
了摩醯首羅眼睛諸人若搆取得可出釋迦老子一
頭地還有麼良久云從門入者不是家珍。
上堂大哉真源生物資始統法界以無遺等太虛而
為量自古自今無成無壞悟之者當處解脫迷之者
永劫沉淪一切眾生背覺合塵迷己逐物匐匍三界
之中伶俜四生之內頭出頭沒無有休息若是有血
性漢子纔聞此語即便掀翻世網擊碎情關橫身宇
宙獨步大方然猶是我衲僧家糟粕之餘且道衲僧
家別有甚奇特煙村四月正梅黃雨過溪橋流水香
野老家風真可羨逢人慵去話羲皇。
至周浦請上堂佛法一事正如阿耨達池之水不擇
地而流一切江河湖海溪澗溝壑無不充滿無不具
足於其中間黿鼉蛟龍鯤鵬蝦蟹各各適其游泳承
其變化魚躍鳶飛星馳電卷明暗代謝寒暑迭遷總
是當人一段光明之所顯現故云森羅及萬象一法
之所印於此一念回光直下瞥地便與過現未來三
世諸佛同一國土同一莊嚴同一體性同一受用無
少無賸無二無別有何彼此之殊若是特達丈夫纔
聞此說便去溪邊洗耳三日何故怎如野客忘情謂
毀桀譽堯總不干。
上堂舉夾山見船子後再住京口僧問如何是法身
山曰法身無相如何是法眼山曰法眼無瑕僧舉似
道吾吾曰者漢此回方徹乃云夾山荅話前來也恁
麼道後頭也恁麼道為甚道吾前頭失笑後卻滿口
肯他畢竟節目在甚麼處豎拂子云尋常一樣窗前
月纔有梅花喝一喝云不得者一喝幾乎道箇便不
同去也。
至寶山請上堂昔圓悟住天寧上堂舉僧問雲門如
何是諸佛出身處門曰東山水上行悟云天寧則不
<pb n="477"/>
然有問如何是諸佛出身處但道薰風自南來殿閣
生微涼時大慧在座豁然有悟大眾即今薰風撲面
殿閣涼生物物法身獨露頭頭玅用全彰於斯會得
正如登寶山入巨海金銀琉璃硨磲瑪瑙珍珠摩尼
靡所不有可謂取之不窮用之不竭祇如露柱懷胎
燈籠發笑還是諸佛出身處為復別有道理楊柳低
垂輕著水荷花撩亂暗飛香。
上堂白雲冉冉任舒卷以無拘緣水滔滔隨往還而
不礙無偏無正圓裹十虛離即離非渾融三際是以
張子韶因蛙聲即了明大事趙獻公聞雷震則洞徹
心源又豈待豎拂拈椎升堂入室所以佛日不敢向
兔頭栽角龜背拔毛記得水潦和尚問馬祖曰如何
是西來大意被祖攔胸一蹋水潦豁然有省遂呵呵
大笑曰無量法門百千玅義只向一毫頭上識得根
源去也大眾且道喚甚麼作一毫頭拈拄杖云者裏
見得則知三世諸佛成等正覺轉大法輪不離者一
毫頭西天四七東土二三遞相授受傳此秘密法門
亦不離者一毫頭天下諸大知識建法幢立宗旨一
切時中折旋俯仰掉臂咳唾舉措云為總不離者一
毫頭故云十世古今始終不離於當念無邊剎海自
他不隔於毫端雖然只如拈卻者一毫端大眾畢竟
如何行履良久云飛帆一葉浪中行不動綸竿只釣
鯨得意濃時須早返綠楊深處聽流鶯。
至青浦優曇菴請上堂大人具大智大機發大用拈
拄杖左卓云者是大智右卓云者是大機若也委悉
如獅子游行不假伴侶壯士展臂不借他力不舍一
法不取一法雖行有為而不棄無為雖在世諦而不
離道諦在在垂手處處現身亦可為祥為瑞為雨為
霖為舟為楫現優曇於陸地建寶剎於毫端如是神
通如是三昧無量劫來本自具足不假外求外求而
得終非得也大眾還信得及麼揮拂云秋老江城玉
兔肥木樨香裏露天機夜深石女憑欄朢叵耐遊人
不肯歸。
上堂律轉陽回岸柳舒顏而待臘星移物換壟梅含
笑以迎新騰騰格外風光蕩蕩目前境界拈拄杖云
者箇木上座統法界以為軀總太虛而為量不屬陰
陽造化迥超過去來今無為無漏無聖無凡非算數
之能窮豈名言而可述然猶未是他長處且道更有
甚麼奇特卓拄杖云閻浮樹畔笑呵呵覿面還曾見
也麼一句分明該萬象玅高峰頂碧嵯峨。
上堂陽春有腳遍敷大地之光輝造化無私丕顯當
陽之玅用此時此際何自何他直得豁開人人腦後
乾坤突出箇箇斬新日月花開不萌枝上鳳舞無影
林中蠢動含靈悉蒙潤澤艸木纖芥皆獲霑濡故云
欲識佛性義當觀時節因緣時節若至其理自彰大
眾即今時節至也且道佛性義在甚麼處木馬嘶開
波底月泥牛耕斷壟頭煙。
上堂正法眼藏塞壑填溝涅槃玅心堆山積嶽左之
右之觸著磕著有等坐在飯籮邊只管忍饑立在大
海中無端叫渴怎怪得他斷臂安心推門折腳阿呵
呵又好笑不見黃面瞿曇拖泥帶水也道我昔於然
燈佛所實無一法可得而獲授記仔細看來何異續
鳧截鶴大眾作麼生折合一聲長嘯出人間月明雲
散江天闊。
酬愿請上堂今是元宵佳節過去然燈古佛在一毫
端上出現一時充滿虛空周遍法界山林市井村營
聚落都城國邑花街柳陌頭頭物物無塵不彰無剎
不露現大神變放大光明無去無來無古無今盡未
來際亦復如是設或遲疑更有一言龐老笊籬清平
木杓潘閬倒騎驢王喬愛跨鶴鐵笛橫吹宇宙寬三
更紅日上闌干。
上堂春色盈眸禽聲聒耳嫩綠爭奇新紅鬥紫雲片
片而漸飛泉涓涓而流始換卻靈雲眼笑破飲光觜
<pb n="478"/>
文殊境界宛爾現成觀音圓通不勞彈指大眾還會
麼喝一喝白雲萬里。
上堂豎拂云檀越殷勤請舉揚全憑○箇薦萱堂良
久云超然頓入毘盧海坐斷蓮臺九品香下座。
至嘉定縣昭慶寺請上堂好雨盆傾劈面來無雲半
地起風雷忽然驚碎虛空膽彌勒呵呵笑破腮笑破
腮兮見不見剔起眉毛看轉變木雞啼徹水中天天
曉山門騎佛殿所以道法不孤起仗境方生道不虛
行遇緣即建山僧昨到練川本欲借路經過不期冤
家路窄撞著一班無情居士要與山僧打算舊帳到
者裏無計可施直得將箇拂子向面前橫兩橫一時
支吾過了也大眾且道佛日欠箇甚麼帳良久云分
明一段風流事謾把親疏較短長。
上堂鳥語和春景媚昨夜風吹花滿地等閑莫被燕
銜飛明明都是祖師意祖師意絕易難寄語遊人仔
細看泥牛觸折珊瑚樹玉鼠掀翻瑪瑙盤大眾還委
悉麼舉拂云參。
上堂十方佛土中唯有一乘法無二亦無三除佛方
便說召眾云鷲嶺拈花也是方便少室面壁也是方
便雪峰輥毬也是方便道吾舞笏也是方便拈椎豎
拂棒喝交馳一動一靜無非方便諸昆仲畢竟將甚
麼喚作一乘法喝一喝云不須停囚長智。
上堂鱉鼻蛇子湖狗看來總是揚家醜何似佛日不
恁麼等閑唯愛曹山酒醉裏縱橫不是狂敲風打雨
膽如斗好大哥會也否一微塵裏顯神通百億毛頭
獅子吼喝一喝下座。
維新六表請上堂○如天普蓋○似地普擎○量同
太虛[○@、]體包萬象無古無今不遷不變假使有人將
三千大千世界磨以為墨過東方千國上乃下一點
復過東方千國土又下一點如是展轉盡地種墨猶
不得其邊際豈況大椿冥靈而能較其數量雖然只
如不涉春秋又如何揮拂云靈苗不假東風力石筍
抽條劫外新。
上堂道可道非常道荷葉團團團似鏡名可名非常
名菱角尖尖尖似錐無名天地之始風吹柳絮毛毬
走有名萬物之母雨打梨花蛺蝶飛諸禪德誠能委
悉一任以瓦礫作黃金將砒霜為甘露掇百億須彌
於芥孔拈一微塵包含無邊剎海予奪縱橫隨緣自
在可謂不假外求萬物皆備於我矣會麼有相福田
終成壞齋僧功德不思議眼不住色眼布施耳不著
聲耳檀度鼻舌身意亦復然一一不住名無漏見聞
覺知真解脫色香味觸皆三昧施受不住三輪空恒
河沙劫算不盡雖然只如有箇無眼耳鼻舌身意的
人來又作麼生擲拂子下座。
上堂經中道佛子如來以一切譬喻說種種事無有
譬喻能喻此法何故心智路絕不思議故古木陰中
繫短蓬杖藜扶我過橋東沾衣欲溼杏花雨吹面不
寒楊柳風適來佛日與麼舉若作詩會也與二十拄
杖若作佛法會也與二十拄杖縱饒你不作詩會亦
不作佛法會也與二十拄杖因甚如此不見道任是
深山最深處也應無地避徵徭。
　　　（大悲菴德曇備資敬刻
　　百老和尚語錄第十卷）
百愚斯禪師語錄卷第十

<sarticle><article>百愚斯禪師語錄卷第十一</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>住宜興國山善權禪寺語錄</other>
順治庚子秋在佛日寺受請上堂拈疏云山僧腳跟
一向佛祖搖撼不動今日為甚被者箇轉卻喝一喝
云大人境界普賢知陞座一葉落天下秋一塵起大
地收白髮翁翁著繡履不妨隨處賣風流眾中還有
<pb n="479"/>
共相委悉者麼問剎剎分身本無來去即今陞座又
作麼生師云明月影分千澗水進云與麼則雲從龍
風從虎去也師云孤松聲任四時風進云善權示現
隨機叩處處元來是一家師云不為分外乃云有時
不擇地而安佛界魔界渾融一團有時檢所在而住
者邊那邊本無二致能如是正好壁立萬仞坐斷千
差忘物我絕能所泯是非息迷悟權開五位善接三
根翻身鳥道撒手玄途驟鐵馬於雲端了無變異放
烏雞於雪裏不涉功勳頭頭廓示人天正眼在在闡
揚佛祖真宗大眾且道是甚麼人行履卓拄杖云蝸
牛角上三千界雲月溪山總一家。
壬寅春入院三門蒼煙匝地古木參天青山列錦屏
而互拱綠水分玉帶以重圍且作麼生道箇跨門句
子卓拄杖云千年古徑今重闢龍象憧憧任往來。
佛殿凡名聖號總是虛聲劣相殊形皆為幻色只如
拈卻聲色又向甚處見瞿曇面目以坐具搭肩作女
人拜云顛倒顛新婦騎驢阿家牽。
伽藍神靈顯赫氣宇威嚴掌一寺之權衡為眾僧之
捍衛何以見得護惜常住物猶如眼中珠。
祖師震旦西乾成群作隊派列枝分葉聯花綴拈香
云者箇還是酬恩耶雪屈耶鴛鴦枕上兩行淚。
方丈摩竭掩室罅縫披離毘耶杜詞漏逗不少擎杈
舞笏已是好肉剜瘡架箭張弓不免傷鋒犯手善權
一總不恁麼且道有甚奇特○當軒寶鏡無回互照
徹佛魔心膽寒。
開堂拈疏字挾風霜篇聯月露非文言之所及豈耳
目之能窮驅逐魔外波旬闡揚正法眼藏苟或停思
更聽宣讀指法座向上一路千聖不傳眾中還有把
手同行者麼莫怪山僧獨自稱尊去也陞座拈香云
此一瓣香不假功勳天然尊貴祝延
聖躬明喻日月德合乾坤此一瓣香調和鼎鼐燮理
陰陽專為闔朝文武府縣檀那永為風后力牧恒作
稷契夔皋世諦道諦以周圓國恩佛恩而并報此一
瓣香產於中原長在江右不受雨露滋培寧容鉗鎚
煆煉今八回拈出供養前住江西崆峒山子仙堂上
瑞白雪老和尚用酬法乳之恩就座白椎竟師云盡
大地是箇第一義遍虛空是箇正法眼若具如是眼
方觀如是義眾中還有具如是眼者麼問高提祖印
古剎重輝時至理彰即且止弘揚法化事如何師云
＆unrec;蛟膽壯宜忘水進云群芳鬥麗百鳥爭歌還是神
通耶法爾耶師云逐鹿心狂不見山進云人天仰賴
荊水騰波共相踊躍去也師云與闍黎無涉問如何
是善權境師云數堆怪石如蹲虎一徑蒼松似老龍
如何是境中人師云短髮婆娑人不識手拈拄杖示
全提進云釋迦未現西乾達磨未來東震向上還有
佛法也無師便打進云有意氣時添意氣不風流處
也風流師云更要喫棒在乃云殿閣玲瓏峰巒磊落
墀中偃柏形猶投壑之神蛟柱上雷書勢若衝霄之
彩鳳幾片白雲橫洞口夜半正明一輪皓月照峰頭
天曉不露塵塵剎剎全彰列祖真機蕩蕩巍巍總是
當人境界我本無心有所希求今此寶藏自然而至
直得皇風浩蕩祖運昌隆抱識含靈齊現大人之玅
相依艸附木共轉不退之法輪雖然只如祝聖開堂
又作麼生五湖四海歸王化萬億斯年賀聖朝復舉
善權法智禪師上堂云明月高懸未照前雪眉人倚
玉闌干夜深雨過風雷息客散雲樓酒碗乾智祖可
謂理事兼帶玅協宏通非獨光前耀後亦乃唱高和
寡數百年來幸獲觀光新善權也有一偈不敢關富
競奢但要據款結案一句迥超空劫前三更曙色滿
闌干回途木馬追風急折角泥牛飲海乾下座。
佛誕日上堂滿堂燈燭影輝煌花雨繽紛遍界香珍
重諸人高著眼莫教錯過好風光大眾還委悉麼若
是特達英靈出群豪傑如慶喜見阿閦佛一見不勞
<pb n="480"/>
再見直得箇箇眼蓋乾坤人人口吞佛祖壁立萬仞
氣宇如王一切戒門定門慧門三昧福德門解脫玅
義門百千萬億陀羅尼門一時現前無不具足無不
現成不假外求本來是佛故曰彼既丈夫我亦爾又
豈待毘嵐園中無憂樹下周行目顧指天指地為哉
大眾還有承當者麼止止不須說我法玅難思。
貫慈大師請上堂野寺連雲接斷橋滿床風雨冷蕭
蕭不須縮頸頻嗟怨幸有人來破寂寥而今有般兄
弟家纔見山僧與麼道不將佛法商量便作世諦流
布到者裏須是家裏人方諳得箇中事且道那是家
裏人看取佛川獅子子不須哮吼也驚群。
汝總戎薦祖考請上堂一句無私千差截斷大用現
前隨處自在誠能如是一任翻身北斗轉步南辰挂
寶劍於眉端懸靈符於肘後發一令而撼蕩乾坤施
一機而奠安家國非神通所致豈法爾如然卓拄杖
云者裏薦得古之天地即今之天地古之日月即今
之日月古之人物即今之人物無始無終無成無壞
無迷無悟亙古今以常存歷塵劫而不朽盡虛空界
都盧是箇大莊嚴海說甚化熱惱作清涼轉泥犁為
淨域直得三代祖考累世宗親而獲超生俱登極果
乃至諸天魔梵水陸空行凡有血氣者悉悟無生永
不退轉大眾見麼喝一喝云一葉落天下秋一塵起
大地收擊碎虛空無內外倒騎箕尾出閻浮。
薦亡請上堂諸佛未出世亦無有涅槃祖師不西來
佛法遍天下水鳥樹林咸提玅旨月柯風渚皆演真
常向此瞥地自然眼蓋乾坤氣吞萬象無生死可斷
無輪回可出三際平等浩然大均所謂彈指圓成八
萬門剎那滅卻三祇劫且道德裕禪人去世一周向
甚麼處覓他蹤跡滿目飛塵無影相黃金世界桂花
秋問如何是正位一色師云歷劫鳥棲無影樹如何
是大功一色師云雪花影裏鷺鷥飛如何是今時一
色師云玉帶橋邊水自流進云人人意氣沖霄漢箇
箇威光射斗牛師打云更要喫棒。
結制上堂善權今日開爐不將佛法挂人齒牙唯有
者箇木上座大有逕庭不近人情大眾切須好看問
越格超群即不問今日開爐事若何師云劈碎銅頭
擊破鐵額進云或有描不成畫不就的來如何相為
師云腳下好與三十棒進云一種沒絃琴唯師彈得
玅師云波斯讀梵書問衝開碧落松千尺截斷紅塵
水一溪未審承誰恩力師云一句無私語令人毛骨
寒進云今日親見作家師云倭國文章乃云山僧始
自三吳次之兩浙迨今七處住持十有六載也曾撒
布網於漫天羅龍打鳳也曾垂月鉤於巨浸撈蟹摝
蝦欲圖一箇半箇續佛慧命奈何風移俗易法久弊
生今日只得機行別路令斬新條不勞肯綮克日取
證卓拄杖云者裏薦得直教功滿三祇位超諸聖化
蒺藜為甘露變伊蘭作栴檀共整數百載已頹之古
剎亦圓三千年不了之舊案然此猶是衲僧門下雕
蟲末技須知更有把斷牢關一句子在大眾還知者
一句子麼顧眾云待玉帶山點頭卻向你道。
上堂風吹細雨似飛塵十月山城見早春隴上梅花
開笑口少林心印付何人禪家者流正如俊鷹搏兔
獅子咬人入水不動波入林不動艸蝸牛角上開闢
乾坤藕絲孔中倒藏山嶽呵佛罵祖斥電鞭雷總非
分外因甚到此停思佇機返生鈍置蓋因情生智隔
想變體殊心心如念水之龜處處似奔燄之鹿所以
百姓日用而不知者此也豎拂云大眾知麼二三子
以我為隱乎吾無隱乎爾喝一喝云是何言歟。
上堂積之者厚其量也寬培之者深其力也大若然
者可以乘萬里之長風破千尋之巨浪驅役鬼神撼
蕩乾坤乃理之當然亦性分之固有況衲僧家口似
血盆牙如利劍頂門具眼肘後有符驗凡聖於機先
辨龍蛇於格外大眾你道是誰行履喝一喝下座。
<pb n="481"/>
上堂用之則行舍之則藏唯我與爾有是夫昨夜蚯
蚓穿過香水海螻螘拽倒須彌盧直得天地覆墜日
月潛輝三千大千世界悉皆震動正恁麼時眾兄弟
還覺腦門痛也未若也不覺少選入堂謝居士齋。
冬至上堂陽極則陰生陰盡則陽復一生二二生三
三生萬物豎拂云只者箇晷運所不能移否泰所不
能至無寒無暑無古無今拈來則冰冱雲凝裂膚墮
指處處閉龍蛇之戶放開則律轉灰飛風和日暖人
人見天地之心只如不拈不放未審承誰恩力揮拂
云九天閶闔開宮殿萬國衣冠拜冕旒。
青龍寒松操長老請上堂高超物外還他出格英靈
蔭覆寰中須是淩霄巨木到者裏一任用險崖句施
陷虎機列君臣明滲漏分玉石驗龍蛇說甚見過於
師智邁於古正好佩諸佛不凋之心印續列祖無盡
之慧燈不見雲門直欲打殺瞿曇嵒頭一生不肯德
嶠且道誰是知恩者自有青龍長老在。
上堂縱滅一切見聞覺知內守幽閒猶為法塵分別
影事乃云將謂瞿曇多少奇特猶作者箇見解善權
則不然古洞巉岏蒼松靉靆疊嶂如屏湍流映帶鐘
韻共鳥韻爭先雪花與梅花並賽紙窗破而清風頻
來茅屋穿而明月常會無始無終何罣何礙不起一
念修學心無相光中常自在。
杲目靜主請上堂霜寒月苦正隆冬擁毳蒲團睡正
濃日上三竿驚犬吠雲廚午後打齋鐘世尊三昧迦
葉不知迦葉三昧阿難不知阿難三昧商那阿修不
知山僧三昧諸人不知所以法法不相到各各不相
知既不相知因甚大眾聽板聲齊赴齊堂聞鐘響俱
集佛殿通方達士一任掩鼻而笑孟浪之流不免重
費鹽醬今是杲目靜主為眾請法山僧只得別展家
風聊通一線顧左右云大眾看看擲拂子下座。
紫峰大師請上堂今是臘月初八乃世尊成道之時
○諸昆仲且道者箇與明星是同是別若分析得出
與世尊同一修證同一莊嚴同一受用同一三昧功
流萬世而不磨名垂千古而常在豈不慶幸設或狐
疑更添絡索一上衍慶室中一寶鏡雲埋霧鎖紫峰
頭等閒突出無人識夜靜寒光射斗牛。
楊狀元洎眾縉紳就寂光菴請上堂風蟬咽咽弘開
不二法門綠樹森森全彰第一義諦見聞不昧今古
歷然於斯會得一任掩耳攢眉若也未會只得聊通
一線○大眾見麼只者箇五車莫能載三藏不可收
仲尼默而識之瞿曇茫然無措果能透徹直下無疑
始知盡大地是箇寂光殿遍法界是箇菩提場語默
施為不離其中折旋俯仰常在裏許其出也雲行雨
施救生民於水火其入也風清月霽潛剎海於毫芒
指麾佛祖羅籠古今總不分外古云非常之事必有
非常之人若是非常之人則建非常之功此猶是建
立門庭邊事祇如人境不涉功業俱泯又作麼生夜
半玉人巧畫眉慣從鏡裏摘花枝堪憐無限真消息
喝一喝云覿面相呈付阿誰。
至弁山元潔和尚請上堂森圍翠繞煙水重重虎踞
龍蟠風雲匝匝千燈以此而發燄萬派以此而分流
尊貴殊常嘉聲遠布若是慷慨丈夫英靈豪傑勿勞
移步躊躕正好全身擔荷同紹廣大門風共行潑天
活路所以方丈和尚在此脫珍著弊激濁揚清經天
緯地爍古凌今正恁麼時如何委悉神駒那待揮鞭
影千里追風喚不回。
上堂雨澌澌兮風淡淡鳥寂寂兮雲片片曼殊室利
跨獅子向藕絲孔裏藏身普賢菩薩騎象王從楊柳
眼中出現好大哥見不見堪笑當年老睦州逢人慣
道𨍏轢鑽。
上堂豎拂云者是諸佛列祖無量劫來生生世世受
用不盡的果能見得兩手分付設或遲疑不妨重宣
揮拂云惟此龜毛拂真實不思議亙古亦亙今不常
<pb n="482"/>
復不斷壽命等虛空福慧如大海具恒沙三昧解脫
亦復爾譬喻與言辭窮劫說不盡大眾會麼春到園
林花似錦世間無物不沾恩。
至寶積寺陞座春風浩蕩萬卉爭奇岸柳蕭騷群芳
鬥麗流水奏伯牙之琴青山開摩詰之畫時時敷第
一義物物發向上機正恁麼時若更說心說性論玅
論玄即俗明真即心是佛早與通人達士了無交涉
還有其人麼幽禽啼罷斜陽外一櫂隨流過霅溪。
元旦上堂節屆孟春時維元旦淑氣彌空天花撩亂
彈指頓成琪樹瑤臺瞬目盡是瓊樓玉殿文殊師利
巧賣風流普賢菩薩大逞神變若作新年頭佛法會
也好作舊年頭佛法會也好若一總不恁麼會也好
因甚如此不知何處是封疆但願皇風成一片。
解制上堂豎拂云舉不顧即差互擬恩量何劫悟眾
中有不思量者麼問把住海晏河清放行龍吟霧起
今日把住是放行是師云梅花嶺上頻含笑楊柳溪
邊未展眉進云有佛處不得住無佛處急走過又如
何師云須知更有春寒甚珍重行人漫解衣進云水
流東海去雲定覓山歸師云錯認定盤星乃拈拄杖
左卓云者裏薦得常在途中不離家舍右卓云者裏
薦得常在家舍不離途中畫一畫云掀翻鳥道截斷
玄途迥超階級不立功勳向此轉得身吐得氣一任
穿虎穴碎魔宮拔天根塞尾閭花柳巷不妨遊戲神
通管絃樓正好大作佛事若從善權門下過拄杖不
在手笤帚柄好與三十且道淆訛在甚麼處山僧未
曾向你紫羅帳裏撒珍珠在。
送化士上堂今朝二月十六嫩碧嬌紅眩目聲聲＆unrec;
鳥遷喬片片白雲出谷卓拄杖云衲僧家不妨擎頭
戴角攫霧拏雲帶水拖泥入廛垂手孤峰頂上密張
網羅十字街頭打開布袋化滴水作長河拈莖艸為
玉殿豈不為奇特中之奇特希有中之希有祇如山
僧不出戶庭又作麼生商量卓一卓云明窗淨几閒
終日坐倚春風聽鳥歌。
總營請上堂卓拄杖云者著子正如軍中密令鬼神
莫測人天罔聞須是披三玄甲冑布五位旗鎗的手
段正好發大機施大用建大業立大功衝鋒拔幟克
敵破圍列土分茅安邦定國者邊那邊了無二致祖
意教意融作一團世出世間莫不由此而建立且道
誰是其人佛祖位中留不住倒騎鐵馬出長安。
誕日天華存焉睿長老請上堂虛空無變異日月自
流遷惟有山中客疏慵不記年拈拄杖云此事離婁
無以睹其形師曠無以辨其響君不能授之與臣父
不能傳之與子釋迦不得而先彌勒不得而後不墮
諸數迥絕名言雖然只如趙州道常州有蘇州有是
箇甚麼道理昔日磻溪垂釣叟須知意不在深淵。
至法界菴上堂春回夏入荷葉浮水面之青錢綠暗
紅稀楊花舞空中之白雪燕語雕梁善譚實相風生
殿閣獨露法身到者裏勿論魔宮佛國那分城市山
林正好帶水拖泥入廛垂手或向孤峰頂上棒月敲
雲或於十字街頭羅龍打鳳所謂恁麼也得不恁麼
也得恁麼不恁麼總得又古人道鬧市叢中識取天
子百艸頭上薦取老僧鬧市叢中則且置還識百艸
頭上老僧麼擊拂子下座。
上堂神光不昧萬古徽猷入此門來莫存知解喝一
喝云適來一喝不覺虛空粉碎大地平沉釋迦彌勒
叫苦連聲臨濟德山逃竄無地大眾還見麼聞麼若
道不見不聞當面錯過若見若聞又向甚處蹲立喝
一喝云泥牛走入新羅國達者須知暗裏驚。
上堂頂有異峰雲冉冉源無別派水泠泠遊山未到
山窮處終被青山礙眼睛古人恁麼道務使一切人
向萬仞崖前撒手百尺竿頭進步若不如斯盡是把
纜放舟抱橋柱洗腳漢有甚用處須知祖師門下玅
在轉機機不離位墮在毒海故曹山曰學道先須識
<pb n="483"/>
自宗莫將真際雜頑空玅明體盡知傷觸大在逢緣
不借中出語直教燒不著潛行須與古人同無身有
事超岐路無事無身落始終到者般地位能所渾忘
情識莫及掀翻佛國擊碎魔宮猛虎口中敲牙驪龍
頭上截角拈拄杖云眾中還有其人麼如無山僧不
免倒行此令去也拈拄杖一時打散。
上堂舉初祖達磨一日命門人曰時節至矣爾等盍
各言其所得最後慧可大師禮三拜依位而立祖曰
汝得吾髓遂付衣薦福懷曰祖師與麼說話無計較
中卻成計較無途轍中翻成途轍當時教伊蹋著德
山臨濟門免見九年冷坐被人喚作壁觀胡僧直饒
如是也未免殃及兒孫善權道曾受雪霜苦楊花落
也驚太陽玄曰祇如更有一人出來道又得箇甚麼
自曰不得不得又曰意況不到善權道大似把髻投
衙翠嵒芝曰二祖被他當面糢糊說甚得髓皮也未
曾摸著因甚麼卻紹祖位善權道多少人疑著五祖
演曰當時若見他四人與麼說好與三十棒雖然白
雲也合喫二十九棒留一棒與你諸人喫其間若有
箇知痛痒的不唯不辜先聖亦乃得見白雲儻或未
然堂裏喫粥喫飯也須爛嚼多見囫圇吞卻善權道
也是以己方人正眼看來薦福太陽翠嵒五祖總是
些氀㲣無意智漢一味虛張聲勢渾無箇咬豬狗的
手腳何故祖師西來貴乎教外別傳不立文字直指
人心見性成佛若恁麼說話何處有祖師來當時善
權若見他與麼道也不用棒也不用喝直將條龜毛
索子把他五人縛作一團輕輕拋向東西氿裏萎魚
萎鱉都不為分外亦免後來說皮說髓顧左右云大
眾還知善權用處麼以手拍香凡云珊瑚枕上兩行
淚半是思君半恨君。
上堂大道只在目前流水落花滿川要且目前難睹
南山大蟲咬虎欲識大道真體雲散長空如洗不離
聲色言語逢人切忌錯舉若乃停思白雲萬里大眾
今是琴川禹舟陸居士不憚跋涉入山設供結般若
緣冀無漏果般若緣且置將甚麼喚作無漏果龐公
箍籬清平木杓一齊拈來喝一喝云勿勞卜度。
上堂大功不宰至化無為迥超名言渾絕對待百艸
頭邊全彰無位真人萬象光中獨露本來面目不問
本來面目還識無位真人麼豎拂云看看適來龜毛
上座化作阿修羅王足蹋海底身高須彌撼蕩乾坤
捫摩日月統無量眷屬與帝釋天共戰不覺敗衄而
退走向諸人鼻孔裏去也正恁麼時若摸索得著始
知簷聲不斷前宵雨摸索不著電影還連後夜雷。
上堂半陰半晴不寒不熱文殊普賢無地容身彌勒
釋迦亡鋒結舌拈拄杖云只如雲門放洞山三頓痛
棒臨濟喫黃檗六十烏藤且道是同是別春風吹落
碧桃花滿地殘紅滿地血。
道林和尚訃至上堂佛真法身猶若虛空應物現形
如水中月者裏見得始知鏡愚和尚三十年前開闢
道峰闡揚弁嶽於一微塵現寶王剎不見有一毫生
相三十年後不假聲色不動威儀入三摩地示大涅
槃不見有一毫滅相既無生滅安有去來且道他即
今在甚麼處煩惱海中為雨露無明山上作雲雷。
蔣太史請上堂宣尼不識字可知禮也達磨不會禪
猶較些子豎拂云大眾者箇如何薦取莫是第一義
諦麼莫是向上提持麼莫是言發非聲色前不物麼
莫是直指人心見性成佛麼與麼商量安知我祖師
門下事在果是通方達士格外英靈正好掉臂而去
柝大地作鄰虛而鄰虛不為細將滴水化滄海而滄
海不為寬極大同小不見邊表極小同大渾忘境界
無古無今無成無壞盡虛空界都盧是箇清淨廣大
伽藍昔年三李丞相共出手眼今日諸大護法重整
家風龍吟霧起虎嘯風生千載一時世尊在靈山會
上將佛法付囑國王大臣有力檀那共相護持正當
<pb n="484"/>
今日又如何全憑格外經綸手撥轉如來正法輪。
上堂風飄飄雨瀟瀟梅吐馨香柳弄條隔岸數聲吹
牧笛恰逢黃鳥正遷喬卓拄杖下座。
祈雨上堂若論此事正如杲日當空轟雷震地無一
人而不睹無一人而不聞豎拂云者箇迥超聲色不
落見聞如何話會良久云綠暗紅稀四月天池塘荷
葉放青錢不知山雨來何處滾滾珠璣萬顆圓。
薦親請上堂鳥語風聲總是慈音玅旨深紅淺綠無
非極樂家風步步則勢至隨身頭頭則觀音撞額直
得罪山瓦解業海冰消轉薉邦而為淨域化熱惱而
作清涼息輪回絕生死了去來窮古今盡大地是箇
平等無礙解脫法門豈有自他之相男女之形雖然
且道德宏優婆夷在甚麼處春眠不覺曉處處聞啼
鳥面目甚分明顧眾云不必打之遶。
薦慈請上堂今朝三月初九端的與君細剖菜麥半
青半黃溪煙乍無乍有聲聲幽鳥啼花陣陣狂風弄
柳分明觸目西方何必彌陀垂手豎拂云一毫端涌
玉樓臺艸木盡成獅子吼喝一喝下座。
保童男請上堂三月暮春天遊人看不了風來樹有
聲雨過山轉好池畔燕泥香水面花飛繞一一盡天
真何須向外討若是箇有本領的一任你括古囊今
騎聲蓋色正如春回大地無一物不獲其濡月朗中
天無一人不蒙其照有求皆遂無願不從○只如者
重關還有人透得過者麼試看荊溪千古月亂雲擎
出國山高。
上堂滿園桑柘綠含煙蘭若新開傍水邊雨後蛙喧
芳艸岸月明漁唱落花天教外旨鼻祖禪看破從來
值甚錢神駒何待揮鞭影千里追風去不還。
上堂北牖涼生夏月天閒來移榻且高眠紅石榴開
花似火綠荷葉放影如煙好消息有誰憐夢破玉人
時乍起月隨流水過前川。
結制上堂衲僧家須向格外翻身機先運步呼喚不
回羅籠不住等閒不飛飛則衝天等閒不鳴鳴則驚
人豈可守一知一解會一機一境以當平生直須行
佛祖之所未行說佛祖之所未說證佛祖之所未證
發佛祖之所未發若也如是方入得善權爐韝受得
善權鉗錘苟或未然饒具六臂三頭千變萬化揮霍
成雲咳吐如雨看來猶是金州路上客巨道淆訛在
甚麼處未經大海休誇水行到須彌始見高。
上梁蔣豸史請上堂開疆展土全憑大力維持興廢
起墜必藉金湯作略行一令而魔外驚心發一言而
波旬落膽所以大人必有大智大機必有大用若也
目擊道存正好建立法幢玉轉珠回鸞翔鳳舞化伊
蘭為栴檀之樹變蒺藜作甘露之園千餘年古剎重
光數百載宗風再振不是神通亦非法爾然此猶是
建立門庭邊事須知有向上一著大眾要見向上一
著麼揮拂云扶起剎竿憑眾力國山氣象喜重新。
上堂至道無難唯嫌揀擇智不如愚巧不若拙慈悲
佛家冤鄉愿德之賊達磨老野狐釋迦乾矢橛善權
不覆藏此是真實說者裏薦去直教現前一會曰緇
曰素曰耆曰艾見者聞者讚者毀者波旬闡提一時
成佛而無遺孑且道以何為驗飲大海了無殊味到
須彌皆同一色。
上堂連朝頭痛腦熱肚腸幾欲斷絕氣力全沒些兒
那有佛法可說拈拄杖云幸有木上座卻乃體悉善
權行則同行坐則同坐入水不動波入林不動艸萬
機普赴而不亂其神千難殊對而不勞其慮撐門拄
戶全得渠力大眾還信得及麼如信不及擲拄杖云
向者裏辨取。
至日上堂燒瘢青溪解凍五雲書物陽初動說甚麼
刺繡工添一線長試看那窗前明月梅花弄不萌枝
上曉啼鶯無影林中飛綵鳳好大哥休打鬨此情不
與尋常共眾兄弟正恁麼時還有佛性義也無擊香
<pb n="485"/>
案云癡人面前不得說夢。
上堂一九與二九相逢不出手朔風徹骨寒凍殺紫
胡狗碧眼黃頭猶未惺黧奴白牯卻知有阿呵呵會
也否喝一喝云賣鞋婆子赤腳走。
解制上堂向上一著佛祖罔窺末後牢關人天莫測
非情識所到豈言思可通其捏聚也電捲星馳山崩
海沸直得釋迦掩室於摩竭淨名杜詞於毘耶其展
演也雨霽雲收風恬浪靜一任定光招手於金地智
者點頭於江陵可謂把住也在我放行也在我大眾
只如二俱不涉又作麼生雲漠漠浪悠悠大家跨＆unrec;
上揚州他年八月金風起再到荊溪下釣鉤。
　　　（茹珍德坤儀鳳孫氏陳氏行＆unrec;衍常敬刻
　　百老和尚語錄第十一卷）
百愚斯禪師語錄卷第十一

<sarticle><article>百愚斯禪師語錄卷第十二</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>住維揚江都善慶禪院語錄</other>
康熙癸卯夏在國山善權寺受請上堂拈疏云靈鷲
峰前親承面命雙林樹下最後遺言三千年事盡在
裏許於此會得千里同風陞座百尺之竿豈因纖鱗
以垂餌千鈞之弩不為鼷鼠而發機眾中莫有衝霄
負漢不受羅籠者麼問世尊說法四十九年演教三
百餘會未審意在於何師云跨蛟鞭紫電騎虎唱巴
歌進云和尚七坐道場又受維揚之請與世尊是同
是別師云白雲騰碧漢赤日正流金進云靈山付囑
今猶在萬古金湯一片心師云相隨來也拈拄杖云
唯有者箇獨脫無依獲大自在為法身主作毘盧師
或鍼鋒頭上韜光斂彩或摩醯眼中揚塵播土行無
所行住無所住盡虛空是浮幢王剎遍法界是圓覺
伽藍無彼無此何去何來正好定綱紀齊物我建法
幢立宗旨未為分外只如泗州大聖向揚州出現畢
竟是何意旨八十婆婆花滿鬢不風流處也風流。
三門門門一切境回互不回互喝一喝云獅子嚬呻
象王獨步。
韋馱童真示跡樓至現身顯威靈而護持正法擎寶
杵而掃蕩魔氛今來無別事不必更叮嚀。
伽藍內護是我外護是你灶裏要柴倉裏要米大家
出手共殷勤折腳鐺兒同扶起。
佛殿報化非真佛亦非說法者且道者位是真不是
真展坐具云兩彩一賽。
方丈盡法界是維摩丈室遍大地是曲彔木床說甚
當門按劍水碗投鍼正好閉門打睡接上上機且道
新善慶憑何節目擲拄杖云穿卻天下衲僧鼻孔。
開堂拈疏在天成象在地成形珠玉不足喻其珍錦
繡無以奪其麗世出世間莫不由此而建立苟或遲
疑試聽宣讀。
法座者裏要登便登說甚麼借座燈王卓拄杖云我
為法王於法自在陞座拈香云此一瓣香端為祝延
金輪衍御睿算等於彌盧鳳曆常新皇圖固於磐石
此一瓣香乃文乃武維屏維翰滿朝勳貴遠近檀那
同明第一義諦共入不二法門此一瓣香不從蔥嶺
帶來亦非少室傳得今第九會拈出專申供養前住
洪都百丈山聖壽寺堂上傳曹洞正宗第二十八世
瑞白雪老和尚用酬法乳之恩就座白椎竟乃云者
第一義山僧未離善權寺未渡楊子江早已狼藉了
也莫有目擊道存告往知來者麼通箇消息看問四
眾雲臻即不問斬新條令事如何師云匝地紅輪秀
滿空瑞氣來進云泗州大聖為甚麼在揚州出現師
云無孔鐵鎚當面擲進云與麼則是處是慈氏無門
無善財師云金剛寶劍逼人寒進云慈雲普覆三千
界法雨均沾萬國中師便打乃云此箇廣大門戶威
<pb n="486"/>
德自在騰今耀古阿誰無分貴乎直下承當全身擔
荷不見世尊在靈山會上覿面分付廣令流布勿使
斷絕自後祖祖授受以及三千年來花分五葉派列
千岐月燭慧燈星排道樹可謂盛矣邇來去聖時遙
魔強法弱善慶到此事不獲已只得脫珍御服著敝
垢衣入廛垂手帶水拖泥欲覓一箇半箇上報佛恩
下化眾生務使正法流通正恁麼時如何慶祝日月
兩輪明聖德山河百億壯皇圖復舉法燈禪師云山
僧本欲潛棲嵒壑養拙過時無奈清涼老人有件不
了公案今日出來特為了卻時有僧問未審有甚麼
不了燈便打曰過在甚麼處燈云過在我殃及汝乃
云法燈老漢雖則胸藏武庫肘佩靈符擒縱自由猶
欠勦絕山僧素志亦爾本欲棲影荊溪埋頭度時無
奈先師亦有箇不了公案今赴維揚特為了卻儻問
有甚麼不了但道死貓頭無人著價曰過在甚麼處
更云罕逢作者大眾且道善慶的是古人的是卓拄
杖云慈舟不櫂清波上劍峽徒勞放木鵝下座。
立兩序上堂建宗旨豎法幢還他作者整叢林齊規
矩須是其人故曰人能弘道非道弘人昔青原首眾
於曹溪克賓綱維於興化寶壽之生薑至今猶辣楊
岐之燈盞千載常明淨缾踢倒輸他溈山篾箍爆斷
慶快悅老從上先德莫不皆然所以道你若立時我
便坐我若坐時你須立互為肘臂迭為主賓正恁麼
時正好使無手人打禾山鼓無舌人唱德山歌拈拄
杖云大眾且道者箇無面目漢教他作箇甚麼顧左
右云自有廊幕在。
元旦上堂星移物換律轉陽回琉璃殿前天曉不露
翡翠簾外夜半正明當此時也朝野協和賢能在位
垂衣自治端拱無為四海謳擊壤之歌萬民樂羲皇
之世大眾今是元旦佛法如何舉揚擊香案云梅萼
初開柳線長翩翩蝴蝶競尋香東君有意誰能委問
取遊心白面郎。
上堂舉丹霞淳禪師上堂寶月流輝澂潭布影水無
蘸月之意月無分照之心水月兩忘方可稱斷所以
道昇天事直須颺卻十成事直須去卻擲地金聲不
須回顧若能如是始解向異類中行諸人還委悉麼
良久曰常行不舉人間步戴角披毛入水泥師頌云
鷹觜魚腮丈六身花街紫陌共遊春掀翻宇宙不驚
塵疑殺黃頭碧眼人。
上堂山河大地常演圓音萬象森羅恒談實相拈拄
杖云者是甚麼相卓一卓云者是甚麼音於此見得
聞得則知觀音大士常在諸人耳朵裏文殊菩薩常
在諸人眼睛裏二六時中出出入入放大光明現大
神變作諸佛事從無量劫來未曾間斷大眾還委悉
麼一道靈光曾不昧千差萬別盡圓融。
結制上堂習定坐禪大似按圖索馬息妄求真正是
依樣畫貓行棒行喝乃盜跖之黨餘說玅說玄實張
儀之流亞若在明眼人前總成笑具唯有善慶總不
如是莫有超宗異目者出來相見問向上關捩即不
問開爐結制事如何師云渾吞蒺藜猶閒事倒握吹
毛不露鋒進云劈開華嶽連天秀放出黃河徹底清
師云直教棒下成龍去莫學韓盧逐塊來進云雲散
青天出山高眾岫歸師打云更須喫棒乃云據實而
論問也沒交涉荅也沒交涉何故禪道不可以語言
通聖智不可以有心知真諦不可以存我會至功不
可以營事求故曰凡有所得非真得也善慶今日結
制亦不要你學佛學法但要你終日喫飯不嚼一粒
米終日穿衣不挂一縷絲懸崖撒手絕後再甦一念
回機便同本得車馬叢裏廣顯神通金紫行中大作
佛事納須彌於芥孔拈世界於毫端無是無不是無
非無不非得亦無所得失亦無所失果到者箇田地
方許喫山僧手中熱棒大眾還委悉麼卓拄杖云莫
言春日行冬令只要心空及第歸。
<pb n="487"/>
上堂舉天童玨禪師上堂劫前運步世外橫身玅契
不可以意到真證不可以言傳直得虛靜斂氛白雲
向寒嵒而斷靈光破暗明月隨夜船而來正恁麼時
如何履踐偏正不曾離本位縱橫那涉語因緣師頌
云指石為玉點鐵成金拙人自逸智者勞心流水長
舌清風素琴塵剎無間非去來今。
上堂日暖曉鶯啼蝶迷芳草岸桃花李花撩亂開此
景真堪羨流光急似梭瞬息春將半遊子天涯何不
歸柳眉愁欲斷經中道治世語言資生產業皆於實
相不相違背只如今日居士設齋饅頭每人兩箇嚫
錢每入一分且道於實相還有差別也無喝一喝云
劍去久矣。
平山堂道弘禪師請上堂世間所貴者卞氏之璧隋
侯之珠金山喚作驢尿馬糞出世間所貴者真如解
脫菩提涅槃金山喚作𡱰沸碗鳴古人與麼道雖則
剔膜刮瞖拔楔抽釘大似舍重從輕以貴為賤不免
見處偏枯善慶則不然揮拂云前面是山門後頭是
佛殿寒則圍爐熱則揮扇不用六臂三頭豈羨千化
萬變坐斷主人公不落第二見大眾作麼生是第一
見幽鳥一聲兩聲落花七片八片。
大士誕日上堂今朝二月十九試問諸人見否普門
大士生辰閻浮界內垂手或時簸土揚塵或時攀花
弄柳堂堂覿面絕遮攔擬議金毛變作狗遂舉手曰
觀世音菩薩將錢買胡餅放下手曰原來祇是饅頭
畢竟是何意旨顧眾云勒玉轡上彩樓赤紅毬打紫
紅毬堪笑當年馬郎婦惱亂春風卒未休問一真界
內元無凡聖之名實際地中寧有去來之跡觀音大
士今日降生還是神通耶法爾耶師云夜半木童吹
鐵笛進云廣陵濤映千山月楊子橋連兩岸雲師云
天明石女弄絲桐進云黃鳥一聲雲外出園林艸木
盡知春師云依稀似曲纔堪聽又被風吹別調中。
大士誕日載上堂高超名相玅體全彰迥出古今真
機獨露握驪珠而鑑物物物流輝擲寶劍以揮空空
空絕跡正恁麼時且道是阿誰境界拈拄杖云早晨
觀音降誕今又大士現身從聞思修入三摩地獲二
殊勝十四無畏興無緣之慈起同體之悲應以佛身
得度者即現佛身而為說法應以菩薩身得度者即
現菩薩身而為說法有求皆應無願不從然此猶是
大士現身邊事且道說底是甚麼法卓拄杖云勿勞
別覓圓通旨只在鴉鳴鵲噪間。
獨園玄素和尚訃至上堂心同虛空界示等虛空法
證得虛空時無是無非法拈訃云此是玄素和尚照
天照地末後一段光明不意今日射至維揚欲使未
安者安未解者解未悟者悟未證者證說甚娑羅樹
下槨示雙趺熊耳峰前棺遺隻履直教卷舒不涉纖
塵來去了無變異既無變異還知獨園和尚為人處
麼泰山頹兮梁木摧哲人萎兮真風墜已矣乎已矣
乎子規啼落月三更淚染山花血滿地。
上堂舉天童淨禪師參雪竇看柏樹子話有省呈偈
曰西來祖意庭前柏鼻孔寥寥對眼睛落地枯枝纔
𨁝跳松蘿亮鬲笑掀騰雪頷之屢遷名剎後奉敕陞
天童捧敕黃示眾曰雲開九天呈起時看彩鳳銜出
且如何委悉急急如律令敕師云滄溟窟中挨身而
入驪龍頷下抉珠而歸其光耀也遠射乎牛斗其聲
價也丕震乎帝畿及盡今時兮玉鳳高翥拈卻那畔
兮冰壺夜輝玲瓏嵒峻摩霄漢春色十洲花正肥。
方學士請上堂大丈夫秉慧劍金剛鋒兮般若燄非
但空摧外道心早曾落卻天魔膽卓拄杖云者裏全
身擔荷一任秕糠佛祖陶鑄人天家國以之奠安魔
氛以之肅靜視富貴如浮雲棄功名如敝屣豈不謂
世出世間一大丈夫且道孰是其人不見崔趙公問
徑山欽曰弟子欲出家得否曰出家乃大丈夫事非
將相之所能為趙公於言下有省大眾趙公與麼問
<pb n="488"/>
欽師與麼荅因甚便有省一語喚醒鸚鵡夢九天奪
得鳳雛歸問如何是奪人不奪境師云文峰塔上紫
霞生如何是奪境不奪人師云門外了無車馬跡如
何是人境兩俱奪師云收得安南并塞北如何是人
境俱不奪師云電光影裏翻身去裂石聲中撒手歸
進云千溪萬派總歸滄海去也師云禮拜了退。
供木中現天然大士像上堂燕語鶯啼總是圓通境
界水流月運無非自在家風於此會得一任入廛垂
手合水和泥處處興無緣之慈時時作不請之友或
現身於魚肆街裏或示形於蛤蜊類中像顯木間若
摩尼映乎五色龕成殿上如皓魄散於長川豎拂云
觀音大士向者裏出現大眾見麼拂一拂云分明月
在梅花上看到梅花早已遲。
善權眾職事迎師回山請上堂國山頂上雲楊子江
心月雲月本無殊千里何曾隔隔不隔波斯夜半嚼
生鐵山僧住善權時只見蒼松錯落怪石稜層流水
奏叔夜之琴青山展王維之畫曉隨芳艸去晚逐落
花回此是山林境界今在善慶時唯見門連車馬路
接雲衢窈窕佳人處處清歌玅舞風流公子時時走
馬試劍人語喧闐朱紫合雜此是城市境界城市本
非山林山林亦非城市作麼生說箇不隔的道理者
裏緇素得出以一佛世界為千佛世界千佛世界為
萬億諸佛世界萬億諸佛世界總為一佛世界了無
彼此之殊安有去來之念不是神通亦非法爾大眾
會麼須知煙浪裏別有好商量。
居士誕日請上堂寶鏡高懸未照前畫堂石女打鞦
韆超然直透威音外樓閣門開別一天豎拂云大眾
見麼先天地莫知其始後天地莫知其終為萬化之
源作群靈之祖日月得之而常明江海得之而不竭
山嶽得之而永固松柏得之而常春以及無量世界
無量三昧無量解脫無量玅用莫不一一盡向此中
流出乃至盡未來際受用不盡故曰大總持海也直
饒大椿之壽老彭之年又烏足并語只如居士壽誕
山僧如何慶讚揮拂云欲知龐老無生句父子雖親
不可傳。
解制上堂有一人能說而不能行有一人能行而不
能說有一人說亦說得行亦行得有一人說亦說不
得行亦行不得且道此四種人那一種人卻有長處
若識得此人一任腰包頂笠北往南來拄杖芒鞋橫
行直撞鬧市叢中簸土揚塵萬仞崖前吟風嘯月雖
然只如楊子江洪波浩渺白浪滔天正當此時不假
舟楫作麼生過若也過得不孤負在善慶結制來若
過不得切忌打溼袈裟角。
上堂夏日苦天長閉門晝打睡無言接上機有語終
非契曉雨隔江來薰風撲面至何勞更舉鞭千里羨
良驥豎拂云體包虛空量周沙界華嶽不足為其儔
滄溟無以為其喻威音不知其所始釋迦不知其所
終迥超名言不墮諸數故曰吾不知誰之子象帝之
先大眾且道是阿誰境界顧眾云閻浮樹下呵呵笑
地老天荒總不知。
誕日請上堂山僧今年五十有五髮欲白而齒半頹
面已皺而目漸昏可謂老矣幸有箇道伴在拈拄杖
云行則同行坐則同坐憂則同憂樂則同樂或時敲
雲棒月打艸驚蛇或時扶過斷橋水不墮悄然機伴
歸明月村動容揚古路徘徊乎廣漠之野嘯傲乎何
有之鄉相視而笑莫逆於心且道此人還落春秋數
量也無卓一卓云好大哥會也麼風流不在著衣多
自從舞得三臺後拍拍原來總是歌。
請上堂香雲靉靆紫氣氤氳鐘鼓交參人天際會山
河大地悉共騰歡艸木叢林咸皆作舞大眾且道是
箇甚麼祥瑞舉拂云看看適來大覺仙人毘目仙人
長眉仙人忍辱仙人無量無邊諸仙人眾或騰雲駕
霧而來者或跨鶴乘鸞而至者有獻冰桃雪藕者或
<pb n="489"/>
奏步虛之詞有供金丹火棗者或詠南飛之曲種種
形相種種神變種種處所各各不同一時集於蟭螟
眉睫之上善慶拂子忍俊不禁向前問曰諸位大仙
有何因緣而來至此眾仙荅曰今維揚許仲容眉壽
八旬闡揚佛事廣作利益我等特來共為慶壽拂子
曰汝欲慶過去壽耶慶現在壽耶慶未來壽耶過去
不可思議今已過去未來不可思議尚且未至現在
不可思議而無住相三壽之中汝欲慶那一壽於是
眾仙遞相顧視不能加荅被拂子一喝各各騰空而
去還有荅得此一語者麼拂一拂云欲知劫外真消
息夜半金烏海上紅。
結制上堂善慶今日以乾坤為橐籥須彌作鉗錘是
佛是祖或凡或聖銀汞銅鐵缾盤釵釧總教打成一
塊鎔作一團然後方名寶器堪作勝用還有躍冶精
金不受煆煉者麼問大開爐韛煆煉佛祖嘉州石像
陝府鐵牛如何相為師打云棒頭有眼須親薦進云
犀因玩月紋生角象被雷驚花入牙師云句裏無私
不用尋乃云機輪轉處智眼猶迷寶鏡高懸狐蹤遠
匿直饒問若雲興酬似缾瀉揮霍如雨咳唾成珠到
者裏總沒交涉三世諸佛有口只堪挂壁靈利漢子
未過九龍橋未睹文峰塔便恁麼掣肘而去早已喫
善慶痛棒了也且道利害在甚麼處若是金毛獅子
子三千里外透重關。
夾山唯岑和尚訃至上堂金飆拂檻清秋月轉霜輪
玉露侵簾銀漢星垂斗柄既不居於尊貴安能住於
大功且道是誰境界拈訃云大眾看看此是唯岑和
尚於數十年來七座道場六會說法最後一著莫大
光明遠照邗關普覆虛空山河國土日月星辰樓臺
殿閣花木池沼人物鳥獸以至情與無情莫不承此
光明作大佛事顯玅神通悟無生忍獲不退地究竟
至於一切薩婆若海正恁麼時還有知恩報恩者麼
擊香案云昨有人從越地來忽聞夾嶺玉山頹人天
無限失依怙惹得空生淚滿腮。
上堂舉溈山問仰山云玅淨明心作麼生會仰曰山
河大地日月星辰溈曰汝只得其事仰曰適來和尚
問甚麼溈曰玅淨明心仰曰喚作事得麼溈曰如是
如是乃云絃歌相和節拍相隨須讓他溈仰父子若
是玅淨明心直饒圓古佛小釋迦三生六十劫也未
夢見在雖然要會玅淨明心也不難良久云看看適
來山門騎佛殿走向玅喜世界將不動智如來驀頭
一撞直得鼻孔去了半邊舜若多神忍痛不禁揚聲
大叫云苦哉屈哉大眾還驚覺也未咄莫瞌睡好。
上堂眉端挂劍血濺梵天句裏藏鋒氣貫斗牛敲唱
雙行明暗並舉吹無孔笛響遏行雲撫沒絃琴韻和
流水於此會得一任同放同收同生同殺糟粕西乾
四七陶鑄東土二三作佛祖向上之爪牙為人天現
前之眼目眾中還有其人麼卓拄杖下座。
臘八上堂法筵龍象眾貓兒喫彩鳳當觀第一義猢
猻騎鱉背縱饒與麼承當也是鬼家活計可憐黃面
老子於臘月八日被箇明星換了一雙眼睛帶累後
代兒孫箇箇扶籬摸壁善慶今日要與他開卻一隻
眼使一切人光明遍天遍地以手撥眉云貓。
上堂寒雲水面乍斂乍舒凍日峰頭半紅半紫普賢
橫跨象王文殊倒騎獅子良哉觀世音走入荒艸裏
大眾見麼昔日法華會上有娑竭龍女年始八歲梵
行具足有一寶珠價值三千大千世界一時獻佛佛
便納受忽然之間變成男子坐寶蓮華往南方無垢
世界成等正覺黃面瞿曇也是乞兒見小利可惜放
過當時若到善慶腳跟下好與一頓熱棒何故金鱗
不得風雷送怎透龍門萬丈高。
上堂三界無法何處求心四大本空佛依何住盤山
老漢大似見處偏枯怎如善慶者裏一味本分生涯
隨緣粥飯或時對賓酬醋或時曳杖徘徊風敲翠竹
<pb n="490"/>
而韻入笙簧日照幽溪而寒光瀲灩岸柳爆黃金之
色梅花吐白玉之香正恁麼時喚甚作三界將誰為
四大何物是心何者是佛德山有棒只堪燒火臨濟
有口正好挂壁善慶恁麼道還有為人處也無喝一
喝云也是牽牛拽磨。
上堂地凍天寒艸枯冰綠一段風光塞耳盈目不用
即物明心亦非見性成佛班超投筆而覓封侯夷齊
首陽以辭周粟真不掩偽直不藏曲且道守清高者
是立功業者是卓拄杖云我為法王於法自在。
上堂隴梅初綻柳含青箇段風光畫不成夢破玉人
霜月冷橫吹蘆管度江城昔舍利弗問天女曰你何
不轉女身女曰我從十二年來求女相了不可得當
何所轉即時天女以神通力變舍利弗為天女相天
女自化作舍利弗而問曰舍利弗何不轉女身舍利
弗以天女相荅曰我今不知何為變為女身大眾會
麼若是據令而行舍利弗與天女正好一棒打殺拋
向邗江波底免得後人作野狐精見解何故男兒志
氣沖牛斗誰不雄雄大丈夫。
上堂霜花遍野呈格外之真機旭日騰輝露威音之
消息無塵不透無剎不彰祖意勿勞別覓佛法只在
目前諸昆仲高者是天厚者是地青者是山綠者是
水森羅萬象明暗色空艸芥人畜蜎飛蠕動畢竟那
箇是目前的佛法拈拄杖云看看拄杖子化作無位
真人倒騎楊岐三腳驢子一時遊遍三千大千世界
以及無量諸佛國土走向康山絕頂高聲唱言所謂
布施者必獲其利益若為樂布施後必得安樂然後
還復本形依舊是箇拄杖子卓一卓云且道無位真
人又向甚處去也曲終人不見江上數峰青。
上堂臘已殘歲云暮天寒月冷猿啼樹寄言遊子早
歸家莫使白頭人倚戶儻有箇長老出眾高聲云將
謂者老漢有多少奇特今日到者裏只解說老婆禪
但向他道善慶住持事繁。
上堂舉石頭希遷禪師示眾云語言動用即沒交涉
藥山出眾云非語言動用亦沒交涉頭云我者裏鍼
劄不入山云我者裏石上栽花乃云諸昆仲還知此
二大老恁般說話麼祇如一人道鍼劄不入一人道
石上栽花且道是語言動用非語言動用若道是語
言動用落在石頭圈繢裏若道非語言動用落在藥
山圈繢裏直饒二俱不涉又落在善慶圈繢裏畢竟
如何不落此圈繢去畫一畫云劈開華嶽連天秀放
出黃河徹底清。
佛成道日上堂從來夜夜明星現惟有瞿曇見不同
今日與君重指出豎拂云金烏飛過海門東。
雲松和尚訃至上堂撲碎鰲山兩手高攀百丈月吸
乾苕水一身橫臥半間雲自爾滅聖欺凡擒龍捉象
續五燈之慧燄燄燄無窮溯列祖之本源源源不盡
澤施既普功莫大焉何期寶鏡潛輝珠簾倒捲倦津
梁於此界灑甘露於他方大眾還見圓通和尚最後
為人處麼金鞭擊碎珊瑚月散作光明照大千。
元旦上堂佳節逢元旦金爐爇瓣香雲霞凝瑞彩花
鳥獻文章舜日輝三界堯風扇八方吾皇何以報願
祝壽無疆適來香已拈罷聖已祝畢唯有新年頭佛
法未向諸人道在大眾將甚麼喚作新年頭佛法試
說看問鳳曆遙頒曉風乍暖今日陞座如何為人師
云長江流不盡明月去還來進云萬物咸新又作麼
生師云柳搖殘臘去梅放早春回進云溪頭楊柳拖
煙翠洞口梅花帶雪香師云且莫隨境漂流拈拄杖
云善慶拄杖不怒而威不言而信不令而行無為而
治化滿天下而不居其功刻雕眾象而不為其巧迥
超佛性玅義不落時節因緣且道他有甚奇特大用
縱橫無軌則一回拈弄一回新。
上堂教中道若以色見我以音聲求我是人行邪道
不能見如來拈拄杖云者箇非聲非色果能見得蛾
<pb n="491"/>
蛘蟻子本無欠少沙磧瓦礫放光動地阿誰非佛阿
誰非祖不妨撒手歸家端然穩坐等閒不歸歸便得
五湖煙景有誰爭是則是為何流支三藏打落達磨
大師當門牙齒且道過在甚麼處鞏縣茶瓶。
上堂麤言及細語皆歸第一義昨夜無手人行拳無
舌人相罵且道是第幾義檢點得出今分半座與你
檢點不出莫怪山僧獨占去也呵呵呵囉囉哩北山
雨落南山霧起略彴不是趙州橋明月清風安可比
喝一喝云白雲萬里。
解制上堂九十日期今已滿從前警策一時休崢嶸
頭角無回互放出溈山水牯牛大眾還見麼爭奈鼻
頭繩索猶在善慶手中教你往東不敢往西教你往
西不敢往東欲去去不得欲住住不得殺活臨時收
放在我只如不落收放又作麼生擊香案云一聲羌
笛離亭晚君向瀟湘我向秦。
乙巳八月廿七辭眾上堂人之生死皆有分定實風
燭曉霜不過待時而已老僧開堂二十餘年素無長
物可蓄雖有香資即入常住應用人所共知惟餘書
籍衣履等物中秋鳴鼓集眾皆已散去凡我門人爭
無遺物者非吾弟子老僧去後不得披麻帶孝悲慟
號泣有類世俗塔造善權毋議他處前有書接青龍
寒松堂頭來老僧不過廿七八今正是時還有末後
激揚者麼問理彰時至今姑置末後一機作麼生師
云且待明朝來盡情向汝道天寧和尚問師為海內
一人天下衲僧歸仰還當久住世間師云起動罣念
福緣和尚問和尚開堂多年兒孫得力可以放得下
師云道人家來去自由有甚放不下曰不妨再來奉
看師云只好別峰相會問古人預知時至師又如何
師云年年是好年日日是好日問某欲住山求師一
偈師云只要拏得钁頭柄牢僧喝師云除卻喝更道
看僧無語師打云钁頭柄拏不牢在卓拄杖下座。
廿八黎明師索筆大書偈云生年五十復零六大事
因緣今已足釣罷金鱗歸去休漁翁不向蘆灣宿擲
筆而逝（石刻親筆現存禮菴青龍）。
　　　（心奧心護法智心榮心和心朵心易宗祥
　　　湛秀萬善樂然大念李文芳備資敬刻
　　百老和尚語錄第十二卷）
百愚斯禪師語錄卷第十二

<sarticle><article>百愚斯禪師語錄卷第十三</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>示眾</other>
住嘉定古昭慶寺示眾春光已去夏初臨綠暗紅稀
匝地陰夜雨滴開頑石眼幽禽啼破落花心頭頭獨
露真三昧處處恒談不二音若擬箇中玄會得依然
猶是隔千岑大眾既是會得為甚麼猶隔千岑莫有
跳出重關者麼出來試道看。
示眾雲門餅趙州茶覿面拈來驗作家若是飽參禪
和子須知別有好生涯生涯別有誰徹問取中天一
輪月燈籠拍手笑呵呵露柱低頭哭未歇燈籠笑且
置未審露柱哭箇甚麼眾無語師云蒼天蒼天。
戒期示眾乍雨乍晴麥正秋薰風暗度柳梢頭許多
好景無人會空使殘紅滿地愁不須愁急抬眸看取
青山水上浮拈尺云見麼非來非去非今即戒即定
即慧磨而不磷涅而不淄百千法門無量玅用總在
裏許直饒說箇止持作犯輕重開遮三千威儀八萬
細行亦是陞高步遠之方便如何是不假方便迥超
階級撫尺云蹋破鐵鞋無覓處得來全不費工夫。
住青龍隆福寺示眾昔雲居云爾等直饒學得佛邊
事早是錯用心了也何況從朝至夕妄想紛飛雜念
攪擾無明煩惱人我是非近來有等見人之貢高不
知自己之貢高見人之長短不知自己之長短蓋謂
<pb n="492"/>
明於責人昧於責己若是真正衲子自識好惡眼不
被色惑耳不被聲誘鼻不為香塞舌不被味瞞身不
被觸惱意不被法亂百花叢裏過一葉不沾身上古
為道之士廢寢忘餐不惜身命釋迦捨全身而求半
偈神光斷一臂以乞安心浮山遠天衣懷不以撒灰
潑水而動其離師之念如上俱載方冊茲不繁引今
時行腳若遇惡辣鉗錘本分宗師便云難為人事與
我無緣不如他去或撞儱侗長老菽麥不分雌雄不
辨即謂有些子慈悲方便打哄過日虛消信施如此
參學有何利益不見玄沙道縱似澂潭月影靜夜鐘
聲隨扣擊以無虧觸波瀾而不散猶是生死岸頭事
到此必須忘名利無人我大死一番始於箇事稍有
相應分不然皆是錯用心如何得不錯用心良久云
不起一念修學心無相光中常自在。
示眾若論此事直饒萬里無片雲青天也須喫棒不
容低眉側耳安用進前退後青龍不得已聊露一線
如能搆得一任入廛垂手接物利生不然直須坐斷
兩頭中間放下掀翻世網打徹情關在天堂不為樂
處地獄不為苦雖在世間而常行出世問事行出世
間事而不離世間教化眾生而無一眾生可化雖則
淨佛國土而無一國土可淨然後吹劫火吸風輪一
為無量無量為一於一微塵包裹十虛正眼看來大
似隔靴搔痒猶未親得受用在大眾如何是親得受
用的事良久云井底螺螄吞大象。
住弁山龍華寺示眾夫道絕方所非趣向之所能到
禪離視聽非耳目之所能及晃晃焉迥出思議之表
歷歷然永超是非之端直饒荊軻聶政莫能施其勇
烏獲孟賁不能加其力苟能直下承當始知本來是
佛是以洞山睹水影而悟徹太原孚聞鼓聲而了明
靈雲見桃香嚴擊竹莫不於六根門頭了此一段大
事然此大事不拘賢愚不肖蠢動含靈無所欠少若
是箇決烈漢子只教一念無為千差坐斷不須結制
而一期圓滿勿勞斂念而萬行具足其或未然以今
日為始發大精進奮大勇猛不顧危亡不計年月以
悟為期儻或一旦豁然始知本來現成可以報父母
養育之恩可以酬師長提攜之德豈不慶快平生若
也遲疑山僧曾記雲門師翁有一偈今晚拈出舉似
諸兄挺起脊梁生鐵鑄放下面皮莫回顧猶如香象
脫金鎖若不如是何劫悟。
示眾九層之臺起於壘土千里之行在於初步今晚
是結制之初不拘堂內堂外務要箇箇起大精進發
大勇猛憤大信力立大勢願痛念生死徹法源底直
至於不疑之地而後已或在諸方學得尖新語句巧
玅知見乃至賓主玄要句偏正回互句有句無句是
句非句死句活句一百八句盡情收來束作一團拋
向太湖波底更莫回顧打掃得胸中乾乾淨淨虛虛
廓廓然後提起箇木參話頭如秉吹毛寶劍相似佛
來也揮魔來也揮只教心心無間念念無虧纖塵不
立前後際斷此是放身命處此是罷參處尤不可認
著一機一境一拳一喝以當平生須知有古人無量
差別因緣無邊差別門庭一一透過始得所以釋迦
老子從無量劫來難行能行難忍能忍乃至三千大
千世界無有芥子許不是捨身命處是以福足慧足
故云兩足尊也大眾如是行到如是見到則不負梯
山航海尋師擇友一片苦心堪報不報之恩共助無
為之化珍重。
示眾古人道祖師西來只是要覓一箇不受惑的人
者般說話早已剖腹剜心傾腸倒肺只要諸人當面
會取不須他求何也你欲求佛求祖則被佛祖所惑
窮玄體玅則被玄玅所惑至於菩薩被六度萬行所
惑緣覺聲聞被十二因緣四諦所惑天人阿修羅被
福報瞋恚所惑地獄三途被苦惱業障所惑所謂貪
他一粒米失卻半年糧是也有等人纔聞與麼道即
<pb n="493"/>
便經也不看佛也不禮行也不行福也不作話頭也
不參一味死堆堆地謂之一切不著若恁麼縱是佛
祖也惑亂不動我殊不知不是者箇道理早已錯會
了也大眾畢竟如何是不受惑的人良久云相逢目
說三分話未可全拋一片心。
至天醫禪院請示眾昔年曾向此中過今日重逢話
更多欲識目前端的意數株古柏挂煙蘿大眾還會
麼果是頂門具眼腦後見腮的自然未舉先知未言
已曉儻是箇𥊚𥊚瞇瞇懵懵懂懂的只得從頭註破
此天醫蘭若山僧昔年曾到紺宇巍峨僧眾濟濟誠
為湖城一梵剎也自兵燹之後雲廚傾頹清眾寥落
雖則廢之有時實乃興之在人古云為眾如為己身
彼此事辦情念若同道念成佛久矣為己者貪圖口
腹滋養四大為子孫計是也為眾者綱維內外黼黻
叢林接待往來招賢納眾是也情念者日營於聲色
貨利時逐於妻財子祿不知厭足孳孳於念是也道
念者痛念生死回心向道悲佛法之難期惜光陰之
迅速紹隆正宗續佛慧命是也大眾若將為己反於
為眾之切情念移於道念之中如是則無事不辦無
願不遂何患法門之不興道業之不成豎拂云只如
者箇還是情念耶道念耶劍為不平離寶匣藥因救
病出金瓶。
示眾十方世界諸眾生念念皆證善逝果彼既丈夫
我亦爾何得自輕而退屈此事人人本具箇箇不無
良由一切眾生隨境飄流迷己逐物所以聞不出聲
見不越色處處牽纏時時罣礙又如春蠶作繭自縈
自縛秋蛾赴火自燒自爛皆是自生輕賤自生退屈
若是夙有靈骨一聞此說直下擺脫塵勞掀翻世網
一念無為十方坐斷孤迥迥峭巍巍淨裸裸赤灑灑
隨處逍遙任運放曠富不為樂貧不為憂貴不為榮
賤不為辱人我是非不能動其心好惡長短不為奪
其志達則兼濟天下不達則獨善其身彼既丈夫我
亦爾何差別之有雖然猶是途路中事大眾還知到
家受用處麼霜月雲開千戶曉木樨風送滿城香。
示眾舉洞山云堪歎今時學道流千千萬萬認門頭
恰似入京朝帝主祇到潼關即便休古人與麼道大
似胸納須彌眼空四海但知有己不知有人弁山也
有四句不唯與洞山相見亦要與諸人出氣堪羨滿
堂學道流英雄怎肯認門頭玄途鳥道俱掀卻北斗
藏身笑不休喝一喝云還有不甘者麼問格外提持
即不問如何是堂奧中事師云言前無的旨句後絕
追尋進云既是鴛鴦繡出從君看因甚不把金鍼度
與人師云當陽未得機先手恐向人前亂舉揚僧一
喝師直打出。
除夕示眾昔北禪烹露地白牛唱村田樂與眾分歲
弁山亦無露地白牛可烹亦無村田樂可唱今晚聊
請幾位無情上座為諸人發明現前一著子大眾會
麼龍岡蜿蜒奔騰起伏有時斂爪藏牙拏雲攫霧獅
崖磊落氣勢稜層風生則哮吼驚人日出則繡毬輥
地寶珠池澂澂湛湛觸目生輝夜浸滿天之星斗朝
映花裏之樓臺離婁莫能窺罔象安可得花石澗玲
玲瓏瓏涵光燦麗波翻爛熳之春魚戲萍藻之影王
維徒羨其巧僧繇莫加其工牧唱樵歌於天井嶺上
鳥啼花發於嘯月臺邊象王峰斂鼻高眠彌勒峰披
襟默坐松竹風敲時戛笙簧之韻雲霞曉散空懸錦
繡之圖物物闡明向上頭頭揭示全提於斯會得一
任痛飲曹山酒饑餐雲門餅可謂無來無去無故無
新自昔至今未曾動著雖不曾動著又不妨應箇時
節大眾且道是甚麼時節燭燦金花爐篆煙團圞共
話興忘眠今宵莫當尋常過彈指韶光又一年。
住大能仁寺入院當晚示眾學道先須有悟由還如
爭鬥快龍舟雖然舊閣閑田地一度贏來方始休諸
禪德只如者片田地自從威音那畔以至今日本自
<pb n="494"/>
圓成了無欠缺蓋緣此事不明爭人競我說是論非
妄立疆界不惟荒了田園亦乃失卻祖券能仁今晚
要與諸人拆去藩籬不留牆塹都盧共為一箇大圓
覺伽藍使一切人經行坐臥喫飯穿衣迎賓待客周
旋動容總在裏許了無爾我之跡安有彼此之情如
大能仁相似昔年失人廢為俗舍今日得人頃作叢
林所謂消長有數克復在人誠能如是非獨自己道
業成辦且不負德公長者無量老宿一番捐金之誠
肯綮之力諸禪德且道如何是安家立業一句相交
若似初相識到老終無怨恨心珍重。
住雲門顯聖寺收稻畢示眾者一著子正如種稻相
似若也種子夾雜人力怠惰耕種不深風雨不時兼
之操三歇五一暴十寒非唯焦芽敗種亦乃荒卻祖
父田園正所謂空守荒田朢有收若是成家立業漢
子先要種子真實工力勤健耕也宜深種也以時鼓
之以雷霆潤之以風雨除其荒薉耘其稊稗然而未
有苗而不秀秀而不實者矣是以今日收穫到家不
唯大眾饘粥有繼倉廩生色可謂工不浪施昔百丈
展兩手而說大義仰山插鍬而人數分明地藏道任
他諸方商量浩浩地不如我者裏種田博飯喫大眾
只如種田博飯喫還有為人處也無良久云不是飽
參人不知。
住善權寺起偃柏示眾積代塵埋久今朝特地開理
彰時節至臘盡喜春回其偃也雷輷電擊雲行雨施
蓋揭當陽之玅用其起也誅茅闢土舞钁揮鍬盡顯
格外之真機如是則昔日因地而倒亦未曾倒今日
因地而起亦未曾起可謂無倒無起無動無靜非故
非新非變非遷佛祖以之而退位鬼神以之而潛蹤
萬化隨施百無禁忌大眾且道憑箇甚麼以钁頭鋤
地三下云千年偃柏今朝起萬古徽猷絕覆藏。
<other>小參</other>
住嘉定昭慶寺周護法薦室請小參金風乍起玉露
初垂黃葉飄而真機露白雲散而面目彰性若虛空
不生不滅體似金剛無變無異本自圓成不假莊嚴
所以道一念回光即同本得豈待獻珠而成佛聞懺
以生天直得渾忘尊貴紅輪那墜於澂潭不守功勳
金鳳安棲於靈木雖然如何是超凡入聖一句擊拂
云閨閣掀翻絕滲漏金蓮隨處任徘徊。
洞庭山席啟兆薦考請小參身從無相中受生猶如
幻出諸形像幻人心識本來無罪福皆空無所住豎
拂云今日過去古佛特為太僕少卿亞中大夫寧侯
席公現大神變放大光明轉大法輪作大佛事即將
娑婆世界山林谿澗溝壑瓦礫荊棘坑坎堆阜便利
不淨一時變為金銀琉璃硨磲瑪瑙珊瑚琥珀金繩
界道金沙布地七寶行樹八功德水寶網交羅天樂
自響鸚鵡舍利迦陵頻伽白鶴孔雀情與無情一時
共演無生法忍何謂無生法忍不見一法生相不見
一法滅相不見一法去來相不見空相有相煩惱相
無明相諸佛相眾生相菩提涅槃相三際平等一道
情虛正恁麼時直得盡虛空遍法界都盧是箇當人
正體自己光明於中所有無量香水海無量華藏界
無量佛剎無量樓閣無量莊嚴無量寶聚無量眷屬
總在一毛孔中一切毛孔亦復如是所謂十世古今
始終不離於當念無邊剎海自他不隔於毫端然後
回觀三萬六千頃之浩渺七十二峰頭之巍峨又不
啻艸頭一滴毛端一塵於其廣狹高低烏得較量豈
不為奇特中奇特殊勝中殊勝雖然須知更有轉身
一路始得揮拂云斫卻月中桂清光轉更多。
住青龍隆福寺小參佛法祇在日用處在迎賓待客
處在喫茶喫飯處在語言動問處所作所為處你纔
舉心動念又不是了也古人恁麼慈悲與你分明說
破你若於二六時中不起一念自然常光現前無一
絲毫遮障無一絲毫蓋覆盡大地無一處不是佛法
<pb n="495"/>
豈待山僧鼓兩片皮方名說法即今目前青松奏瑟
修竹鳴絃嫩柳抽絲梅花吐玉門外群峰露清淨之
法身屋後流水舒廣長之舌相以及樵歌牧唱燕語
鶯啼風柯月渚牆壁瓦礫情與無情共轉法輪可謂
塵說剎說熾然說無間歇者裏一念瞥地正好休去
歇去放身命去有何禪道可學工夫可做佛可成但
只隨緣放曠任性自適復有何事雖然正眼看來猶
是那寒蟬抱枯木的活計直須頭頭上了物物上通
只喚作了事的人終不喚作尊貴尊貴一路自別是
以曹山立三種墮一曰類墮二曰隨墮三曰尊貴墮
何謂類墮了卻那邊還來者裏行履雖作畜生行不
行畜生事故曰類墮頌云負鞍銜鐵久亡疲拖水何
妨又帶泥正恁麼時原不昧青黃滿目卻云誰何為
隨墮了道人於一切時中超情離見騎聲蓋色不滯
一隅故曰隨墮頌云闤闠堆頭好避秦笙歌叢裏且
安身了知聲色非聲色聲色從來不礙人何謂尊貴
墮不居正位寧守大功取正命為食故曰尊貴墮頌
云等閒慵坐黃金殿那復低垂翡翠簾六國遍遊人
不識夜深倒著破藍衫三墮且置即今曹山卻在甚
麼處顧左右云看看擲拂子歸方丈。
吳太史建道場請小參鐘鼓交參大啟圓通之戶香
雲繚繞豁開華藏之門左之右之全歸寶所舉足下
足無非覺場圓音落落而無窮玅境重重而不盡於
斯會得不妨掉臂即行若也未然試看缽盂安柄○
大眾看看過去無量諸佛現在無量諸佛未來無量
諸佛盡於此中一時出現復有無量聲聞羅漢諸大
菩薩而為眷屬爾時諸佛各各坐寶蓮花放大光明
作大佛事出廣長舌相遍覆三千大千世界異口同
音而作是言善男子諦聽今是吳護法發希有心作
大佛事冤親普利幽顯均資所獲功德不可思議智
慧不可思議莊嚴不可思議眷屬不可思議利益不
可思議復有如是不可思議因緣特來至此而作證
明說是語已於彈指頃還歸本土大眾還見麼還聞
麼既見既聞現前有何祥瑞揮拂云千指回環繞法
筵真風覿面不勞宣桂開地布黃金粟蘆擁江飛白
雪天五彩祥麟來日下千年銀鶴舞庭前今朝喜遇
清秋節歌舞樓臺月正圓。
住弁山龍華寺小參六門把定絕追攀畫夜爐錘煉
聖凡縱向箇中能透得○須知更有者重關結制不
覺七日眾中有透關者麼誠能來歷清楚公驗分明
一任掉臂而行若是雞鳴狗盜妄通消息不免罪犯
邏人之手今日弁山不惜眉毛為眾協力直得八字
打開總教已過關者未過關者一齊縱橫去也大眾
且道關在甚麼處拈拄杖一時打散。
至平政院請小參本是弁山山裏人暫為寶筏堂中
客清風明月兩悠悠城市山林總不隔隔不隔擬議
重添眼裏屑豎拂云諸仁者者裏徹去正好入廛垂
手接物利生雖在十字街頭不離於孤峰頂上雖在
孤峰頂上不離於十字街頭只如截斷兩頭中間不
立又如何話會須知遠煙浪別有好商量。
住大能仁寺除夕小參去歲華林辭舊臘今宵越國
送殘年現前佛法如親薦日月何曾有變遷所以古
人道深山嶮崖有深山嶮崖中佛法紅塵鬧市有紅
塵鬧市裏佛法向住弁山時只見碧嶠雲生寒潭月
印魚遊水面穿花石而徘徊猿嘯松梢戲紫藤而跳
躑芒鞋拖幽蕙之香袈裟染煙嵐之色曉隨芳艸去
晚逐落花回野鳥關關善談實相流泉咽咽恒演真
常渾忘歲月並不知有人問世今住能仁時只見越
城壘壘樓閣層層鐘鼓雜管絃之聲燈火連車馬之
道錦衣公子鳴鑾佩玉於花街紅粉佳人玅舞清歌
於畫館酒樓上不礙明心肉案頭何妨見道所謂浩
浩紅塵裏頭頭是故人大眾且道深山嶮崖中佛法
與鬧市紅塵裏佛法還有差別也無若道有動靜未
<pb n="496"/>
忘若道無菽麥不分於此薦得今晚一任諸人打禾
山鼓輥雪峰毬唱新豐曲弄雲嵒師子亦不虛度一
年山僧分付典座細切清風薄㓟明月爛煮泥牛活
剝玉兔滿盤托出與諸人分歲還有其人麼若也未
然但知事逐眼前過不覺老從頭上來。
居士誕日請小參鑑水澂渟涵萬象而靡滲越山峻
峙歷塵劫而不磨高超有頂之天迥出威音之外巍
巍乎蕩蕩乎不可得而思議焉大眾委悉麼今是居
士華誕叵耐能仁淡薄無物為壽權借須彌為舌虛
空為口宣說維摩不二法門即時十方世界山河國
土艸木叢林有情無情異口同音讚言善哉善哉希
有希有大眾何謂希有上大人丘乙己化三千七十
士尒小生八九子擊拂云佳作仁可知禮也。
小參眉間挂劍須是其人肘後懸符還他作者苟能
如是鈯斧子正好磨礱折腳鐺信手提挈雞足分燈
乃萬人之榜樣景純夜夢實千載之嘉猷綱紀以此
而明規繩以此而整可以和融內外燮理陰陽共鑒
人天眼目同闡佛祖風規又古云若立一塵家國興
盛不立一塵家國喪亡且道立者是不立者是從前
汗馬無人識只要重論蓋代功。
住雲門顯聖寺入院當晚小參大廈之材非一丘之
木千金之裘非一狐之腋錦繡之美非一縷所成簫
韶之樂非一音能和到者裏正好同其心協其力黼
黻叢林綱維大眾彼此無殊動靜一致扇祖風於界
外耀佛日於天心詎不為法社之股肱宗門之良弼
者哉更有慧命永繼一句又如何道惟祈此際同舒
力共挈當年折腳鐺。
小參蜾蠃負螟蛉而為子蜘蛛網蜻蜓以充食貓狸
慣愛捉鼠鸚鵡生就能言雞以報曉犬以司夜至於
蠢蠢肖翹不教而能悉具無師自然之智唯有衲僧
家隔山見煙便知是火隔牆見角便知是牛及乎問
著衣線下事十箇有五雙目瞪口啞且道病在於何
只為情關深閉識鎖難開時時似念水之龜處處若
奔燄之鹿如來說為可憐憫者此也到此只須腦後
開隻眼一覷覷破始知世界未有之先諸佛未出之
際達磨未來之時早有者箇消息大眾畢竟是箇甚
麼消息驀豎拂云只者是。
住皋亭山佛日寺當晚小參為眾如為己身彼此事
辦道念若同情念成佛久矣古人者般說話正是棒
打石人頭嚗嚗論實事諸兄弟固肯將為己切於為
眾道念易於情念管教禪不待參而自悟道不待修
而自成可以轉凡成聖點鐵為金何患法門不振祖
道不揚然此猶是衲僧尋常活計須知衣線下別有
事在如何是衣線下事佛法無多子久長難得人復
舉同安丕禪師因僧問如何是和尚家風丕云金雞
抱子歸霄漢玉兔懷胎入紫微忽遇客來將何祗待
丕云金果早朝猿摘去玉花晚後鳳銜來乃云同安
丕祖大似轉輪聖王百寶隨身千子圍遶忒煞賣富
今有問如何是新佛日家風山田脫粟飯野菜澹黃
虀再問客來將何祗待喫則從君喫不喫任東西眾
兄弟且道富貴家風好清儉家風好竿頭絲線從君
弄不犯清波意自殊。
住國山善權寺當晚小參山前一片閒田地叉手叮
嚀問祖翁幾度賣來還自買為憐松竹引清風大眾
者片田地從本以來無古無今無成無壞了無疆界
之分亦無彼此之辨良由一切眾生迷己逐物背覺
合塵無明之艸隨識浪而滋生般若之苗逐境風而
凋悴是以三世諸佛歷代祖師以及天下老古錐興
慈運悲建宗立旨種種方便種種施設用盡許多婆
心無非發明者片田地而已若要搆取者片田。
須共出手眼戮力精勤渾忘人我泯絕是非內不見
有根塵意想外不見有大地山河孜孜矻矻年深月
久㘞地一聲始知者片田地本來現成不從人得雖
<pb n="497"/>
然也要收得祖翁原本契書始得大眾將甚喚作原
本契書路遙知馬力日久見人心。
小參眾兄弟連日發憤打七欲明生死大事不覺瞬
息之間七日已竟今且同你衣線下還曾相應麼腳
跟下還曾穩當麼涅槃心差別智還曾明得麼一切
佛祖言句還曾不疑麼一切逆順境界還曾過得麼
人我是非生死去來利衰毀譽稱譏苦樂還曾不動
心麼乃至於一切時中舉措施為還曾寤寐一如動
靜不二麼直饒你到者般田地此名塵勞暫息少得
輕安未是到家活計所以經中道縱滅一切見聞覺
知內守幽閒猶為法塵分別影事何況人我山高是
非海深雌黃交戰於胸中妄念紛飛於意地直須絕
名利忘人我大死一番方堪湊泊不見黃面老子棄
金輪之寶位舍萬乘之尊榮入雪山修苦行六年睹
星始成正覺神光參初祖於少林夜跪雪中利刀斷
臂遂獲印可浮山遠不以撒灰潑水而動念五祖演
不以毀辱詆訾乃二其心從上先德為法忘軀十折
九剉其道念愈固千鎚百鍊其光彩彌新可謂人天
模範今古標榜豈似而今纔入叢林戴高簷帽穿厚
底鞋擊絲絛曳長裙以房舍穩便為安逸飲食次第
為快活到處作模作樣便道我是禪師被人頂門一
鎚不覺直下粉碎此乃是磁器禪琉璃禪有甚用處
是為真可憐愍者如此修行正是蒸沙作飯縱經塵
劫終不能得現前兄弟欲要急切相應慎勿效顰此
輩只須按下雲頭痛著精彩勿論年月以悟為期況
我善權山水頗佳風景不俗古洞幽深長松偃蓋喜
清韻之悠揚珍禽弄舌樂佳味之恬淡幽蕙生香頭
頭則迦葉門風步步則文殊智地實為初機之方便
亦乃助道之因緣山僧者般說話正是嚼飯萎嬰兒
明眼人前不免一笑到者裏直須壁立萬仞截斷千
差上無攀仰下絕己躬八風吹不動群魔攪不渾鞭
起泥牛回途復玅喚醒石女轉位施功大用現前不
存軌則以塵勞為伴侶將魔外作眷屬是非海裏高
建法幢人我山頭弘揚祖道所謂我為法王於法自
在大眾還委悉麼良久云孟春猶寒各自歸堂。
住維揚善慶禪院當晚小參寒梅破玉放開劫外春
風岸柳舒金漏洩當人境界會得者理無二致不會
者事有千差諸昆仲於此會得可以總法界為一家
促塵劫為一念直得無我無人何彼何此盡虛空都
盧是箇圓覺大伽藍無量法門以之而透脫百千三
昧以之而現前恒沙解脫以之而無礙到恁麼時正
好向我祖師門下共出隻手煮無米飯炊不溼羹接
待十方往來然後與他拈卻炙脂帽子脫卻鶻臭布
衫使一切人作箇灑灑落落的衲僧如是功德豈不
博哉然此猶是功行邊事須知更有佛祖不傳向上
一著子始得諸昆仲要知向上一著子麼良久云佛
法無多子久長難得人。
薦師請小參古云生則畢竟生死則實不死既云不
死未審盤谷去世半月大眾還知他的落處麼果能
知得方許你說一切諸佛皆如幻化一切國土皆猶
影響一切眾生亦是假名一切涅槃悉如昨夢到者
田地不離煩惱而證菩提不斷塵勞而成正覺不出
魔界而入佛界不離薉邦而即淨邦驢胎馬腹皆為
道場柳巷花街任作佛事所謂諸佛眾生皆為賸語
有何生死去來之相塵勞煩惱之纏今因自警請法
薦師適來善慶如是說大眾如是聽坐立儼然見聞
不昧畢竟盤谷得何受用喝一喝云撒手無依千聖
外銀河影裏泛慈航。
　　　（吳士林谷澤孫耀龍心泰行真行滿行雄
　　　慶玅寂定彬雅備資敬刻
　　百老和尚語錄第十三卷）
百愚斯禪師語錄卷第十三

<pb n="498"/>
<sarticle><article>百愚斯禪師語錄卷第十四</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>晚參</other>
晚參舉世尊纔生一手指天一手指地周行七步目
顧四方云天上天下惟吾獨尊雲門道當時若見一
棒打殺與狗子喫貴圖天下太平乃云黃面瞿曇逞
氣吞六合之雄跛腳阿師施博浪一椎之勇二者可
謂人傑矣論量將來未是太平風運諸公要見太平
風運麼卓拄杖云一箭落雙鵰。
晚參舉世尊拈花因緣白雲端曰迦葉善觀風雲別
氣色雖然如是還覺頂門重麼師云同道方知黃龍
心曰直下穿過髑髏換卻眼睛臨危不在悚人向甚
處見釋迦老子師云也是世情偏向有錢家僧問雲
峰世尊拈花意旨如何曰一言既出駟馬難追迦葉
微笑又作麼生曰口似禍門師云孟八郎漢又恁麼
去也者夥老漢總是隨人起倒未有了期青龍若見
世尊拈花時劈手奪卻拋向地下以腳蹋兩蹋不獨
迦葉一人破顏微笑管教百萬人天一齊拊掌大笑
豈不快哉還有為世尊作主者麼青龍今晚失利。
晚參舉青原思和尚問六祖曰當何所務即不落階
級祖曰汝曾作甚麼來思曰聖諦亦不為祖曰落何
階級思曰聖諦尚不為何階級之有祖曰如是如是
善自護持遂付偈曰心地含諸種普雨悉皆萌頓悟
花情已菩提果自成乃云大眾還知我青原老祖麼
悟不由師慧乃天縱一到曹溪便蒙付囑可謂龍吟
霧驟虎嘯風生翼乎猶鴻毛遇於順風沛乎似巨魚
縱於大壑此是君聖臣賢師資道合千載一時也詎
可視為等閒青龍昔年行腳曾見一頌貶青原為情
存兩頭兼有臥龍滯死水之譬不審此老何所為而
作也請試論之青原既不落階級復何情存之有聖
諦尚不為又安肯臥龍滯死水然後為翻身者哉蒼
天蒼天大似以管窺天用蠡測海多見其不知量也
山僧亦有一頌不惟與青原雪屈亦要諸人共委了
無聖諦落何階突出威音類莫該夜半月明千嶂外
韓盧空吠影徘徊。
晚參舉藥山和尚示眾云我有一句子待特牛生兒
即向你道一僧出云特牛生兒也只是和尚不道山
云侍者點燈來其僧抽身入眾乃云藥山恁般為人
恰似將隋珠彈雀者僧抽身入眾正是著錦衣夜行
雖則二俱作家不免遞相鈍置當時待者僧道了即
云我識得汝也饒他縱有隱身三昧也直得藏竄無
地青龍若作者僧待藥山道侍者點燈來即便推倒
禪床更與一喝藥山雖是通身手眼不免一場氣悶
豈不光前耀後拈拄杖云青龍者裏還有此僧麼一
僧拋出坐具師云不是弄潮人休入洪波裏。
晚參舉雲嵒禪師因藥山問聞汝會弄獅子是否嵒
云是山云弄得幾出嵒云某甲弄得六出山云老僧
也會弄嵒云和尚弄得幾出山云弄得一出嵒云一
即六六即一泐潭準云藥山雲嵒鈍置殺人兩父子
弄箇獅子也弄不出當時準上座只消自弄拽得來
拈頭作尾拈尾作頭轉兩箇金睛攫幾鉤鐵爪吼一
聲直教百里內猛獸潛蹤滿虛空飛禽亂墜準上座
未弄獅子諸人高著眼先做定場擲拄杖云箇中消
息子能有幾人知乃云者箇獅子非但雲嵒藥山兩
父子弄不出就是泐潭老人手忙腳亂用盡許多伎
倆只好唬神唬鬼總是一場虛捏怪幾曾弄得箇獅
子出來青龍今晚不惜勞倦亦弄箇獅子只要諸人
親見一回或時嚬呻驚天動地或時返擲教兒迷子
或時奮迅傾湫倒嶽如是變化如是威獰分付大眾
切忌害怕遂以拄杖橫肩云看看一時打散。
晚參舉昔洞山問僧汝名甚麼僧云某甲山曰那箇
是你主人翁僧曰見祗對次山曰苦哉苦哉今時人
<pb n="499"/>
例皆如此只認得箇驢前馬後的當為自己乃是佛
法平沉之兆也賓中主尚未明如何辨得主中主僧
問如何是主中主山曰闍黎自道取僧曰某甲道的
直是賓中主請和尚道主中主山曰與麼道即易相
續也大難乃云洞山老漢慈悲之故有落艸之談與
者僧葛藤一上看來忒煞老婆者僧若問青龍如何
是主中主便與三十拄杖趁出山門不唯使者僧別
有生機活路亦不教他認著驢前馬後的諸仁者且
道青龍道的是洞山道的是劍去久矣無勞刻舟。
晚參舉雲居膺禪師示眾如人將三貫錢買得一隻
獵犬相似只解尋那箇有蹤跡的有氣息的忽遇羺
羊挂角莫道蹤跡氣息也無僧問羺羊挂角時如何
居云六六三十六挂角後時如何居云六六三十六
又云會麼曰不會居云不見道無蹤跡僧後舉似趙
州州云雲居師兄猶在僧問羺羊挂角時如何州云
九九八十一挂角後如何州云九九八十一乃云六
六三十六碧眼胡僧數不足九九八十一胡餅裏向
唼甚汁雲居師趙州老羺羊挂角何處討阿呵呵了
不了一曲陽春猶未終落花滿地無人掃。
晚參舉臨濟謂眾曰老僧於黃檗先師處三度問佛
法三度被打如蒿枝拂相似而今更思一頓誰為下
手時有僧曰某甲下手濟度棒僧擬接濟便打乃云
者僧也解向饑鷹爪下奪食猛虎口裏爭餐但惜有
勇而無謀卻被臨濟倒行此令青龍若見臨濟道而
今更思一頓誰為下手即向他道者漢猶不識痛痒
在拂袖便行縱使臨濟有韜略之能經緯之才三玄
甲備七事隨身也直得一場懡㦬拈拄杖云眾中還
有為臨濟出氣的麼卓拄杖云且放過一著。
晚參舉興化禪師因僧問云四方八面來時如何化
云打中間的僧便禮拜化云昨日老僧赴箇村齋半
途遇陣卒風暴雨卻向古廟裏躲得過天童華云眾
中商量道古廟裏躲得過是空劫已前自己又道是
他安身立命處殊不知腰纏十萬貫騎鶴上揚州乃
云天童與麼說話大似靴裏動指不顧傍觀者哂若
要做他興化兒孫太遠在青龍若見恁麼道便與拆
卻古廟看他興化向甚麼處躲跟拈拄杖云興化老
漢來也大眾見麼擲拄杖云退後退後。
晚參舉臺山路上有一婆子凡有僧來問臺山路向
甚麼處去婆云驀直去僧纔行婆云好箇師僧又恁
麼去也其僧舉似趙州州云待我為汝勘過遂去問
臺山路向甚麼處去婆云驀直去州纔行婆云好箇
師僧又恁麼去也州歸院謂眾曰老僧為汝勘破者
婆子了也乃云有道婆不具眼僧來也恁麼道趙州
來也恁麼道所以被趙州勘破了也有道趙州老老
大大不合作者箇去就即被婆子勘破有道趙州與
婆子同一鼻孔出氣直是弄鬼眼睛有甚勘破處苦
哉苦哉恁麼會正是矮子看戲群盲摸象非但深屈
古人抑且埋沒自己青龍不惜眉毛分明判斷婆子
也好與三十拄杖趙州也好與三十拄杖何故聻國
霸孫吳謀略展才高屈賈是非生。
晚參舉雲門曰見色明心聞聲悟道作麼生是見色
明心聞聲悟道舉手曰觀世音菩薩將錢買胡餅放
下手曰元來卻是饅頭大慧拈拄杖云者箇是色卓
拄杖云者箇是聲諸人總見總聞且道那箇是明的
心那箇是悟的道喝一喝云貪他一粒米失卻半年
糧乃云可笑大慧一向開大口說大話慣好貶剝諸
方見解也只如此青龍要向毒蛇口裏敲牙驪龍頭
上截角拈拄杖云者箇不是色卓一卓云者箇不是
聲諸人作麼生見作麼生聞若見若聞拄杖穿卻你
髑髏換卻你眼睛若不見不聞明的心悟的道又向
甚處去也如緇素不出青龍別有箇方便分明記取
是大神咒是大明咒是無上咒是無等等咒能除一
切苦真實不虛復喝一喝。
<pb n="500"/>
晚參舉洞山與泰首座喫果子次山云有一物黑似
漆上拄天下拄地常在動用中動用中收不得未審
過在甚麼處泰曰過在動用中山令侍者掇退果桌
瑯琊覺曰若非洞山老人不能明辨於此雖然洞山
猶欠一著在師云識法者懼溈山哲曰者果子非但
首座不得喫縱是盡大地人來不敢正眼覷著師云
灼然雲蓋本曰洞山只有打破虛空的鉗鎚而無補
綴的鍼線當時待首座道過在動用中但道請首座
喫果子首座若是箇衲僧喫了也須吐卻師云扶鴨
上壁圓悟勤曰宗師家正令當行十方坐斷具定乾
坤句辨龍蛇眼不妨難趁若是英靈解捋虎鬚的待
他道過在甚麼處即便拈起果子云和尚者箇喚作
甚麼他若擬議劈面便擲何故有意氣時添意氣不
風流處也風流師云兒時做處老知羞乃云洞山者
枚果子酬價甚多競噉不少只是罕遇其人直饒瑯
琊溈山雲蓋圓悟四大老恁麼道都只好做他臨濟
兒孫若要想洞山老人果子喫也大難在何故不見
道出門三里路別是一家風。
晚參舉鏡清禪師問靈雲曰行腳事大乞師指南雲
曰浙中米作麼價清曰若不是某甲洎作米價會乃
云可惜放過青龍若在好與三十拄杖諸上座且道
者三十拄杖還該鏡清分上喫還該靈雲分上喫若
分析得出可謂不動步而行腳事畢如分析不出者
三十拄杖上座領出山門外自喫始得何故卓拄杖
云青龍門下令不虛行。
晚參舉天平從漪禪師因到西院居常自言非但會
佛法覓箇舉話的人也難得院知一日遙見遂召云
從漪平乃舉首院云錯平纔行三兩步院又云錯平
近前院云適來者兩錯是西院錯是上座錯平云是
某甲錯院云錯錯西院又云且在者裏過夏與上座
商量者兩錯平即辭去住後謂眾曰我當初行腳時
被業風吹到西院思明長老處連下兩錯更留我過
夏商量我不道當時錯發足向南方去早知錯了也
乃云青龍今晚也要與諸人商量者兩錯若商量得
出送你一緉艸鞋一任天下橫行如商量不出切莫
鑽龜打瓦有般拍盲莽鹵漢纔聞與麼道便云有甚
麼難西院召時平即舉首豈不是一錯平無對又行
三兩步豈不是一錯前一錯後一錯豈不是兩錯青
龍道正是赤土塗牛奶果舉首行步是錯你只合瞑
目裹足閉戶而坐終不可見天日矣非但天平錯乃
至盡大地人無有不錯者若恁麼會有甚交涉大眾
既不如是且道畢竟如何會得西院者兩錯聻喝一
喝云若是金毛獅子子三千里外見淆訛。
晚參舉保福問長慶云盤山道光境俱忘復是何物
洞山道光境未忘復是何物據此二老總未勦絕如
何得勦絕去慶良久福云情知你向鬼窟裏作活計
慶云你又作麼生福云兩手扶犁水過膝乃云盤山
洞山猶未勦絕祗如保福長慶與麼道還勦絕也未
如未勦絕青龍為伊勦絕去兩手扶犁水過膝通身
不覺帶黃泥怎如無事貪眠客曉聽春禽傍柳啼。
晚參舉守廓侍者因值華嚴和尚上堂因緣乃云華
嚴卻似光武臨戰不懼大敵守廓亦如李靖父子久
慣行兵可謂一主一賓彼此作家但不解同生同死
全鋒敵勝以致二俱露布未足觀光若是青龍待他
禮拜時便云舊日艸本不勞相呈他更擬議喚職事
拽出縱饒守廓機如掣電喝似奔雷也只得瓦解冰
消一點用他不著就中或有箇出眾云他是臨濟兒
孫本分與麼作用但向他道非惟臨濟兒孫縱是達
磨老子到來也無他插觜處直須向門外立始得何
故拈拄杖云不睹皇居壯焉知天子尊。
晚參舉歸宗和尚因僧辭宗云甚麼處去僧云諸方
學五味禪去宗云我者裏只有一味禪僧云如何是
和尚一味禪宗便打僧云會也會也宗云道道看僧
<pb n="501"/>
擬議宗又打黃檗運云馬大師出八十四員善知識
箇箇口裏水漉漉地唯有歸宗猶較些子師云黃檗
當時失卻一隻眼雪竇顯云以強欺弱有甚麼難我
者裏也有一味禪何不學去但向伊道收待伊拈起
有般沒眼漢只管喫吽吽雪竇門下誰敢師云再犯
不容昭覺勤云若非黃檗深辨端倪幾乎勞而無功
師云也是錯下名言薦福先云歸宗幸是好一味禪
無端傷鹽傷酢卻成五味了也師云何止五味百味
也有拈拄杖云黃檗雪竇昭覺薦福一並檢點將來
大似矮子看戲且拈放一邊青龍若見赤眼老漢好
與三十拄杖何故一顆老鼠屎壞卻滿鍋羹。
晚參舉汾陽因北地苦寒罷晚參一夕有梵僧持錫
謂曰會中有六大士成道奈何不說法即騰空而去
汾陽次日陞座云胡僧金錫光為法到汾陽六人成
大器勸請為敷揚六人者即慈明瑯琊大愚芝等是
也青龍昨夜亦有土地神稽首謂曰承和尚連日晚
參為眾說法雖則誨人無倦怎奈聽者生懈令人返
招慢法之愆言訖不見大眾且道說即是不說即是
不說違上古法式欲說恐令人招愆畢竟作麼生商
量良久云心不負人面無慚色。
晚參舉高沙彌出菴值雨藥山見云子來也沙彌云
是山云可煞溼沙彌云不打者破鼓笛雲嵒云鼓也
無打甚麼皮道吾云皮也無打甚麼鼓山云今日一
場好曲調乃云者夥懵懂漢只解賣鹽不顧看秤當
時雲門若在只向他道大好不打破鼓笛更說甚麼
好曲調管教者棚傀儡一時收場不及。
晚參舉洞山因僧問寒暑到來向甚麼處迴避山云
何不向無寒暑處去曰甚麼處是無寒暑處山云寒
時寒煞闍黎熱時熱煞闍黎乃云善行者行遍天下
無轍跡善言者言滿天下無口過衲僧家貴乎言外
知歸勿向句中取則有般抱橋柱洗腳漢曰者僧問
寒暑到來向甚麼處迴避此是正中偏洞山云何不
向無寒暑處去此是偏中正曰甚麼處是無寒暑處
山云寒時寒煞闍黎熱時熱煞闍黎此是偏正回互
玅協兼帶者般商量討甚好洞山早已佛法掃地所
謂欲得不招無間業莫謗如來正法輪雖然洞山者
樣荅話惹人易生情見轉多穿鑿山僧雖是他兒孫
終不作者般去就如有問寒暑到來向甚麼處迴避
但云何不向無寒暑處去曰甚麼處是無寒暑處向
他道寒時寒煞闍黎熱時熱煞闍黎大眾且道山僧
道的與洞山道的是同是別具眼者檢點得出方知
春色無高下檢點不出莫怪花枝有短長。
晚參舉三平義忠禪師一日陞座有道士從東過西
又一僧從西過東平曰道士卻有見處師僧未在道
士作禮云謝師接引平便打僧作禮云乞師指示平
亦打復謂眾曰者兩箇公案還有人斷得麼如是三
問眾無對平曰既無人斷得老僧自斷去也擲拄杖
歸方丈乃云三平老漢收放臨時予奪自在可謂作
家宗師叵耐棒頭無眼被者兩箇尿床鬼子看破末
後一場懡㦬猶欠勦絕雲門今晚與他據款結案亦
使識法者懼拈拄杖云者箇公案還有人斷得麼如
無雲門自斷去也以拄杖一時打散。
晚參舉白水本仁禪師我尋常不欲向聲前句後鼓
弄人家男女何故且聲不是聲色不是色時有僧問
如何是聲不是聲仁曰喚作色得麼曰如何是色不
是色仁曰喚作聲得麼僧作禮仁曰且道是為汝說
荅汝話辨得出有箇入處雪竇顯云本仁也甚奇怪
要且貪觀天上既非聲前句後作麼生入乃云斬蛟
者忘其水逐鹿者不見山怎怪得雪竇檢點雲門尋
常不欲向聲前句後鼓弄人家男女儻有問如何是
聲不是聲當頭一喝如何是色不是色劈脊便棒或
云和尚莫向聲色裏惑亂人家男女好雲門直得禮
他三拜何故末法時代求箇伶俐衲僧也難得還有
<pb n="502"/>
麼顧左右云仲冬嚴寒不勞久立。
晚參舉趙州問婆子向甚麼處去婆曰偷趙州筍去
州曰忽遇趙州你作麼生婆打州兩掌州便休去乃
云者則公案有道雞不與狗鬥男不與女鬥趙州見
他是箇婦人家所以放過又有道者箇婆子機鋒迅
捷手腳惡辣趙州不敢惹他故爾休去者般商量總
是流俗見解要稱衲僧太遠在諸仁者除此二途如
何委悉阿呵呵見也麼低頭休處有淆訛切忌人前
誇好手陷虎機關知未否可惜渾身被陸沉還有相
救者麼蝦跳不出斗。
晚參舉龐居士因辭藥山山命十禪客送至門首士
指空中雪云好雪片片不落別處有全禪客云不落
別處落在甚麼處士打一掌全云居士也不得草艸
士云恁麼稱禪客閻家老子未放你在全云居士又
作麼生士又打一掌云眼見如盲口說似啞乃云錦
上添花人之常情雪裏送炭世之罕聞山僧要向冷
灶裏著把火何則盡謂全禪客是箇孟八郎不濟事
被他龐居士折挫一上殊不知龐老兒卻被全禪客
生陷入雪坑裏至今無出頭處拈拄杖云眾中還有
不甘者麼顧左右云雲門者裏誰敢。
晚參舉雪峰因僧問古澗寒泉時如何峰云瞪目不
見底曰飲者如何峰云不從口入僧舉似趙州州云
不從口入莫從鼻孔裏入僧問古澗寒泉時如何州
云苦曰飲者如何州云死雪峰聞得遙空禮拜云趙
州古佛出世雪峰從此不荅話乃云雪峰舌拄梵天
趙州眉毛拖地雖則二員古佛出世殊不知鼻孔都
落在者僧手裏大眾且道利害在甚麼處三山半落
青天外二水中分白鷺洲。
晚參舉睦州和尚一日喚僧云大德僧回首州云擔
板漢雪竇顯云睦州只具一隻眼何故者僧喚既回
首因甚卻成擔板漢黃龍心云雪竇亦只具一隻眼
者僧喚既回首因甚不成擔板漢乃云雪竇只解瞻
前不能顧後黃龍明於責人暗於責己各見一邊正
是擔板漢今晚或云雲門與麼道也是擔板漢雲門
卻禮他三拜且道是賞伊罰伊具眼者試辨看良久
喝一喝云擔板漢。
晚參舉芭蕉慧清禪師示眾曰你有拄杖子我與你
拄杖子你無拄杖子我奪卻你拄杖子溈山哲云你
有拄杖子我奪卻你拄杖子你無拄杖子我與你拄
杖子乃云大眾會麼一人貴買賤賣一人賤買貴賣
雖則貴賤不同爭奈二俱失利雲門即不然你有拄
杖子我也不奪你拄杖子你無拄杖子我也不與你
拄杖子何故卓拄杖云黃金自有黃金價終不和沙
賣與人。
因事晚參舉蒙山道明禪師因趁盧行者至大庾嶺
頭師云初生犢兒不怕虎者將衣缽置之石上云衣
缽表信可力爭耶任君將去師云未必心頭似口頭
明舉如山不動踟躕悚慄作禮云某為法來非為衣
也願求行者開示師云也是好肉上剜瘡祖云不思
善不思惡正恁麼時那箇是明上座本來面目師云
驀頭一杓尿糞潑了也明當下大悟遍體汗流涕泣
禮拜云上來密語密意外更別有旨乎師云猶嫌少
在祖云我與汝說者非密也汝但返觀密在汝邊師
云雪上加霜明云向在黃梅實未了今蒙開示如人
飲水冷暖自知今行者即某甲師也師云知恩始是
報恩人祖云汝既如是與汝同師黃梅善自護持師
云癩兒牽伴乃云寒暑陰陽吉凶悔吝實天地變化
自然之氣數君臣父子兄弟朋友夫婦乃世間綱常
不易之名分陰陽悖則天地否塞上下亂則國家喪
亡故孔子曰必也正名乎是知上下尊卑不可紊亂
者明矣如阿難乃佛堂弟出家以佛為師未聞有昆
弟之稱羅睺羅以舍利弗為和尚未始有同參之說
昔人有父名石父亡而終身不履石避父諱故蒙山
<pb n="503"/>
道明禪師初名慧明因六祖開示當下發明大事遂
易道明亦避六祖同派也出世聖賢尚不違世間之
理又況其餘者乎近有杜撰長老嗣其法秉其拂不
肯改名與本師同派夫師者人之模範也上下不分
尊卑無別靦然踞曲彔稱善知識吾不知何以為善
知識也若是之輩不足挂齒亦恐初學遞相效顰誤
賺後來取笑諸方是事且置只如六祖與麼開示蒙
山恁麼悟去悟則不無畢竟那是本來面目山僧不
惜脣吻露箇消息揮拂云蕉芭蕉芭有葉無了忽然
一陣狂風起卻似東京城相國寺三十六院東廊下
壁角頭王長老破袈裟還會麼且去喫茶。
晚參舉三聖道我逢人即出出則不為人興化道我
逢人即不出出則便為人真淨云看者兩箇漢竊得
臨濟些子活計各自分疆列界氣翀牛斗明眼衲僧
直得好笑且道笑甚麼若也知得一任七顛八倒儻
或未然且向三聖興化葛藤裏咬嚼乃云真淨恁般
說話也是不奈船何打破戽斗雲門即不然遂豎拂
子云看看適來被者箇龜毛上座一時穿卻三聖興
化鼻孔了也教伊出也由我教伊不出也由我畢竟
憑何節目揮拂子云一語喚回鸚鵡夢九霄奪得鳳
兒歸。
晚參舉百丈因普請鉏地次有僧纔舉鉏頭聞鼓聲
有省作舞大笑而歸丈曰俊哉此是觀音入理之門
歸院問僧你適來見甚麼道理便與麼僧曰某甲肚
饑聞鼓聲喫飯來乃拈拄杖云雲門若見劈脊痛與
一頓趁出山門不唯使者僧黃金生色亦見汗馬功
高者裏莫有聞鼓聲悟道的出來試說看卓一卓云
欲釣鯨鯢澂巨浸嗟無蛙步輾泥沙。
晚參舉南泉因東西兩堂爭貓兒泉提起貓曰道得
即救取貓兒道不得即斬卻也眾無語泉斬之至晚
趙州從外歸泉舉前話州脫艸履頂頭上而出泉曰
子若在救得貓兒乃云入水不懼蛟龍漁父之勇也
入山不避虎兕獵人之勇也衲僧家須有拆佛殿毀
魔宮的手段始較些子者則公案諸方浩浩商量道
南泉斬貓是大用現前趙州戴艸履是見義勇為兩
堂無語謂之不唧溜漢者般說話正是田庫奴客作
兒的見解要稱衲僧三生六十劫未夢見在何故卻
不知王老師恁麼為人大似亂世英雄諗古佛亦是
助桀行虐唯有兩堂高賢卻有些上古淳風深為可
羨大眾雲門者樣批判還是拔富憐貧耶為復抑強
扶弱耶漢家自有制度。
晚參舉趙州到雲居居云老老大大也不覓箇住處
州云甚處是某甲住處居云前面有箇古寺基州云
恁麼則和尚自住始得州又到茱萸萸亦云老老大
大也不覓箇住處州云甚處是某甲住處萸云老老
大大住處也不識州云三十年弄馬騎今日被驢子
撲乃云大眾那裏是趙州被驢子撲處還是前面被
撲後面被撲檢點得出不唯勘破趙州亦許親見雲
居茱萸二大老不然且聽葛藤一上三老同乘沒底
船中途驀地遇風顛撦的撦牽的牽牽牽撦撦到天
曉喝一喝云依舊蘆花淺水邊。
晚參舉仰山因溈山問云大地眾生業識茫茫無本
可據子作麼生知他有之與無仰云某甲有箇驗處
時有僧從面前過仰召云闍黎僧回首仰云和尚者
箇便是業識茫茫無本可據溈云寂子正是獅子一
滴乳迸散十斛驢乳乃云溈仰家風唯貴父子投機
節拍相應苟非具窟中牙爪閫外機權卒難搆他語
脈若以雲門看來溈仰父子猶不知向者僧面前各
失卻一隻眼了也大眾還見獅子一滴乳迸散十斛
驢乳麼拈拄杖一時打散。
晚參舉洞山因僧問三身中那一身說法山云吾常
於此切僧問曹山洞山道吾常於此切意旨如何曰
要頭截取去僧問雪峰峰拈拄杖劈口打曰我也曾
<pb n="504"/>
到洞山來乃云三箇老漢雖同鼻孔出氣大似夜半
放烏雞有甚分曉善慶為諸人分明道破吾常於此
切螺螄吞卻天邊月要頭截取去繡出鴛鴦鍼不露
我也曾到洞山來藕絲牽轉象王回說也說了註也
註了畢竟三身中是那一身說法但能不觸當今諱
也勝前朝斷舌才。
晚參舉香嚴上堂因僧問不慕諸聖不重己靈因緣
乃云諸方多作得失理論那知古人機輪互換鼓吹
並行如虎有角同生同死如龍無角雙放雙收勝則
全勝負則全負龍象蹴蹋非驢所堪雖然如是為甚
疏山倒屙三十年還是被他授記為復如蟲禦木欲
得不招無間業莫謗如來正法輪。
晚參舉趙州問新到曾到此間麼曰曾到曰喫茶去
又問一僧曾到此間麼曰不曾到曰喫茶去院主問
為甚曾到也喫茶去不曾到也喫茶去州喚院主主
應諾曰喫茶去趙州通身為人早被院主看破山僧
則不然曾到此間也不許喫茶不曾到此間也不許
喫茶或問和尚為甚曾到也不許喫茶不曾到也不
許喫茶但云去年雲掩中秋月今歲元宵雨打燈。
　　　（海珠寂明性慧心章祖域定元等心德洪
　　　行誠行研行志備資敬刻
　　百老和尚語錄第十四卷）
百愚斯禪師語錄卷第十四

<sarticle><article>百愚斯禪師語錄卷第十五</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>普說</other>
告香普說具大機者不拘於高下施大用者不囿於
軌則自結制以來不覺三七大機大用即不問你諸
人只如即今一句作麼生道僧纔出師便打僧喝師
又打進云恩大難酬師云不是弄潮人進云不得壓
良為賤師云還向潮中死乃云問在荅處荅在問處
如連環不斷語脈相通方稱善問不然縱問似雲興
荅如缾瀉有何交涉不見道饒君學得千經論一句
臨機下口難儻信之不及待山僧引幾箇古錐作標
榜昔周金剛未出蜀時何等氣概聞南方禪席大盛
氣頗不平擔青龍疏鈔出蜀至灃陽路上向婆子買
餅點心婆指擔曰甚麼文字曰青龍疏鈔婆曰註何
經曰金剛經婆曰我有一問你若荅得施與點心若
荅不得且別處去經云過去心不可得現在心不可
得未來心不可得未審上座點那箇心師無語婆指
往龍潭至法堂曰久嚮龍潭及乎到來潭又不見龍
又不見覃引身曰子親到龍潭師無語遂棲止一日
侍潭抵夜潭曰更深何不下去師珍重便出卻回曰
外面黑潭點紙燈度與師師擬接潭復吹滅師大悟
將疏鈔堆法堂前舉火炬曰窮諸玄辨若一毫置於
太虛竭世樞機似一滴投於巨壑遂焚之辭去山僧
聊為頌出氣宇雄雄老德山婆婆一拶便焦乾不因
吸盡龍潭水怎見波濤遍界寬此是第一箇樣子也
亮座主因參馬祖祖問講甚麼經曰心經祖云將甚
麼講曰將心講祖云心如工伎兒意如和伎者六識
為伴侶怎解講得經曰心既講不得莫是虛空講得
麼祖云卻是虛空講得座出將下階祖召座主座回
首祖云從生至死只是者箇座有省隱西山終身不
出亦為頌出瞥然一喚便回頭惹得虛空笑不休雲
捲西山明月上章江千古水長流此是第二箇樣子
也又太原孚上座初在揚州光孝寺講涅槃經有禪
者阻雪因往聽講至三因佛性三德法身廣談法身
玅理者失笑孚講罷請者喫茶白曰某甲素志狹劣
依文解義適蒙見笑且朢賜教者曰實笑座主不識
法身孚曰如此解說何處不是者曰請座主更說一
遍孚曰法身之理猶若太虛豎窮三際橫遍十方彌
<pb n="505"/>
綸八極包括二義隨緣赴感靡不周遍者曰不道座
主說得不是只是說得法身量邊事實未識法身在
孚曰禪德當為我說者曰座主還信麼孚曰焉敢不
信者曰座主輟講旬日室內端然靜慮收心攝念善
惡諸緣一時放卻孚如所教從初夜至五鼓聞鼓角
聲忽然契悟便去扣門者曰阿誰孚曰某甲者咄曰
教汝傳持大教代佛說法夜來為甚麼醉酒臥街孚
曰某甲自來講經將生身父母鼻孔扭捏從今已去
更不敢如是者曰且去來日相見孚罷講遍歷諸方
後嗣雪峰亦有一頌鼓角頻催一夢回從前知解便
成灰不緣明月來窗外那得梅花雪裏開此是第三
箇樣子也洛浦禪師久為臨濟侍者濟常稱美云臨
濟門下一隻箭誰敢當鋒浦一日辭濟濟問什麼處
去浦云南方去濟以拄杖畫一畫云過得者箇便去
浦乃喝濟便打浦作禮濟明日上堂云好一條赤梢
鯉魚搖頭擺尾向南方去不知向誰家齏甕裏淹殺
浦游歷罷直抵夾山頂卓菴經年山乃知修書令僧
馳到浦接得便坐卻再展手索僧無對浦打云歸去
舉似和尚僧回舉似夾山山云者僧開書三日內必
來若不開書斯人救不得也果三日後至見山不禮
拜當面又手而立山云雞棲鳳巢非其同類出去浦
問云自遠趨風請師一接山云目前無闍黎此間無
老僧浦便喝山云住住且莫艸艸匆匆雲月是同溪
山各別截斷天下人舌頭則不無怎教無舌人解語
浦佇思山便打浦從此服膺亦有一頌當年洛浦稱
聖箭來到夾山折一半解語還須無舌人忽驚玉鳳
翀霄漢此是第四箇樣子也大眾此乃略言不及枚
舉要做祖師門下兒孫必須親到德山亮座主太原
孚洛浦諸大老者般田地始稱道眼圓明行解超然
不被邪師所惑自成一家種艸不然終成杜撰向葛
藤窠裏過日子見人說長便謂之長見人說短便謂
之短隨人起倒全無主張必是離師太早未盡其玅
山僧曾見大慧普說中曰有一種將臨濟三玄雲門
三句逐句解說以傳燈廣燈祖師言句各分門類不
見汾陽曰三玄三要事難分得意忘言道易親一句
明明該萬象重陽九日菊花新此老明明為你指出
臨濟骨髓卻來逐句註解謂三玄三要事難分是總
頌得意忘言道易親是體中玄函蓋乾坤句一句明
明該萬象是句中玄截斷眾流句重陽九日菊花新
是玄中玄隨波逐浪句此乃前輩中負大名朢者猶
且杜撰如是其餘不足言也莫道你負大名朢具大
辯才有大智慧便是達磨出來作者般去就正好捉
來活埋免得教壞人家男女一盲引眾盲問著三要
即註解不得便將德山托缽嵒頭末後句南泉斬貓
百丈野狐歸宗斬蛇大隋燒畬趙州勘婆子勘菴主
睦州擔板陳操尚書勘僧玄沙敢保老兄未徹在洞
山道即太煞只道得八成達磨隻履西歸如此之類
皆謂之末後句便引洛浦云末後一句始到牢關把
斷要津不通凡聖任從天下樂欣欣我獨不肯謂之
我為法王於法自在任你學者逞盡神通呈盡伎倆
我只一向把住不許你謂之牢關直待立僧住院密
室口耳傳授如斯之類自毀正因返行魔說又有一
種道南泉斬貓百丈野狐歸宗斬蛇大隋燒畬趙州
勘婆子勘菴主之類謂之建立門庭本無恁麼事貴
要羅籠學者更有一種以偏正回互為宗旨如洞山
與雲居過水次洞山問水深多少云不溼山云麤人
雲居卻問水深多少云不乾謂水諱溼而當頭道溼
不能回互謂之麤人雲居卻云不溼是觸諱而不能
回互洞山道不乾乃有語中無語何謂有語不溼是
何謂無語不乾是不乾乃是溼是活語能回互不觸
諱故也又以黑白圈兒作五位形相以全黑圈兒為
威音那畔父母未生空劫已前混沌未分事謂之正
位以二分黑一分白圈兒為正中偏卻來白處說黑
<pb n="506"/>
底不得犯著黑字即觸諱矣又謂曹山有言正位者
即空界也一向無物偏位者即色界也內有種種諸
雜萬象兼中至者捨事入理正中來者背理就事兼
帶者即冥應眾緣不隨諸有非染非淨無正無偏故
云虛玄玅道無著真宗從上先德推此一位最玅最
玄須是審詳辯明當體又說五位三字成句偏正上
下回互而不犯中中即正位也說理說事教有明文
教外單傳直指之道果如是否若果如是討甚好曹
山耶又引浮山作太陽真讚曰黑狗爛銀蹄自註云
此語正位中有偏位黑狗是正位爛銀蹄是偏位白
象崑崙騎自註云此語偏位中有正位於斯二無礙
自註云此語不墮有無二邊所以洞山云不落有無
誰敢和木馬火中嘶自註云玅挾然雖玅挾而虛玄
唱道也似者般說話須教你燒頂煉臂發誓願不得
妄傳然後分付亦謂之末後句師舉了遂彈指云好
掩彩底禪若是皮下有點血底還肯喫者茶飯麼以
上種種闢判皆是大慧概而言之不但說臨濟有此
之弊即曹洞雲門亦復不免痛斥當時註解三玄穿
鑿五位之病故極力挽回恐愈流愈下而不可救也
大慧運斤成風左之右之總不傷鋒犯手可謂千古
宗匠誰敢議論昨見一冊將大慧示眾普說有貶駁
註解雲門三句臨濟三玄以及洞山五位黑處說白
白處說黑更有燒頂煉臂不得妄授與人邪謬等語
不知何等禿丁遂將雲門臨濟說話盡情刪去單單
獨存洞宗五位註解配合一篇謂洞上宗旨有如此
之義解有如此之穿鑿用心如此誠乃含血噴天先
污其口不見大慧說了便云古人意只如此乎若果
如此何處討好曹山耶大凡古人言句前後照應首
尾相聯始成一家說話今將首尾刪去獨留中間一
節誣蔑先賢鼓惑後學若子若孫不知其過每每大
本刻出不顧取笑大方所謂家醜自揚是也夫為善
知識者唯要眼目精明見地圓活出一言發一句如
盤中走珠使人遏捺不住摸索不著又如經中道資
生產業治世語言皆與實相不相違背到此須是白
拈手段方可為人山僧昔見列子篇中有云齊之國
氏大富宋之向氏大貧自宋之齊請其術國氏告之
曰吾善為盜始吾為盜也一年而給二年而足三年
大穰自此以往施及州閭向氏大喜喻其為盜之言
未喻其為盜之道遂踰垣鑿室手之所及無不探也
未及時以贓獲罪沒其先居之財向氏以為國氏之
謬己也往而怨之國氏曰若為盜若何向氏言其狀
國氏曰嘻夫為盜之道至此乎吾與若言矣吾聞天
有時地有利吾盜天地之時利雲雨之滂潤山澤之
產育遂生吾禾植吾稼築吾垣建吾舍吾陸盜禽獸
水盜魚鱉土木未稼禽獸魚鱉乃天之所生非人之
所有故吾盜天而無殃夫金玉珍寶穀帛財貨皆人
之所聚非天之所與故若盜之獲罪孰怨哉向氏以
為國氏之重罔己也過東郭先生問焉先生曰若一
身庸非盜乎若盜陰陽之和以成若生載若形況外
物而非盜乎誠然天地之不相離也認而有之大惑
也國氏之盜公道也故無殃若之盜私心也故獲罪
有公私亦盜也無公私亦盜也公公私私乃天地之
德知天地之德孰為盜耶孰為不盜耶斯意雖淺可
以喻深此言雖細可以喻大國氏之盜可謂肘後有
符慣會白拈手段是也向氏之盜正謂豁達空撥因
果莽莽蕩蕩招殃禍是也東郭先生可謂是賊識賊
是也昔紫胡一夜擒住一僧曰捉得賊也捉得賊也
僧曰不是某甲紫胡曰是即是只是你不肯承當或
曰既為善知識當使人忘情識死偷心提佛祖向上
之令拈人天格外之機烏得教人做賊遂拊掌三下
云捉楊花捉楊花箇樣風流羨作家十字街頭廖鬍
子教得孩兒會罵爺。
普說登山須到頂入海須到底登山不到頂不見字
<pb n="507"/>
宙之寬廣入海不到底不知滄溟之淵深結制已經
三七試問諸人於中工夫果能到頂到底可謂功不
浪施不妨饑餐渴飲早起晏眠隨緣放曠任意逍遙
若也未到者般田地正好於此發大精進奮大勇猛
立大誓願以悟為期不可因循放過經云壯色不停
猶如奔馬人命無常速於川流豈可視為等閒所以
古人四十年打成一片二十年不雜用心三登投子
九上洞山然後發明大事所謂佛法無多子久長難
得人豈似今人纔入叢林即便妝大老把生死一著
子置於度外話頭不審來由工夫不知深淺到處作
詩作偈徵古代古別古頌古擬小參示眾大似百舌
學禽語全無自己聲殊可憐憫古人道毫釐繫念三
途業因瞥爾情生萬劫羈鎖凡名聖號總是虛聲劣
相殊形皆為幻色汝欲求之得無累乎急須截斷情
關掀翻識窟大死一番始堪湊拍故云懸崖撒手自
肯承當絕後再甦欺伊不得又云凡聖情盡體露真
常理事不二即如如佛諸公還信得及擔當得麼在
凡不減一毫在聖不加一毫亙古彌今明明不昧而
不透脫者病在於何蓋緣二六時中隨境飄流迷己
逐物雖終日行而不自覺不自覺者乃無始住地無
明也何謂無明華嚴經云不了第一義諦故曰無明
無明包裹謂之胎生煩惱纏繞謂之卵生愛水浸潤
謂之溼生欻起妄想謂之化生即此一念無明具足
十二類生是以汩沒三界輪轉四生頭出頭沒亦如
陽燄翻波無有了期若是英烈漢一聞此語即便坐
斷兩頭中間不立赤灑灑淨裸裸向威音那畔更那
畔打箇筋斗卻來者裏行履又不可認著一機一境
一棒一喝以當平生活計到者裏直要參須實參悟
須實悟說得到行得到見得到用得到方與道人分
中有少許相應雖然更須向深山窮谷中盤結艸菴
折腳鐺裏煮飯喫過三二十年財寶不為念名利不
干懷君王命而不來諸侯請而不赴若也說在飛龍
之前行在跛鱉之後縱是文殊金毛獅子被你騎得
普賢六牙象王被你跨來頂上放萬道金光足下蹋
千葉寶蓮正眼看來總是尋聲逐色光影邊事與我
衲僧門下了無交涉須知別有生計迥出常流千聖
喚不回萬人挽不轉堂堂自在獨步大方花柳巷正
好調心管絃樓何妨掉臂雖然更有一人不肯在大
眾且道不肯的甚麼人良久云不勞久立珍重。
普說譬如暗室中無燈不可見佛法無人說雖慧莫
能了山僧連日傍敲正打或慈或威或喜或怒要且
不為別事只欲諸人端的得一回汗出於一莖艸上
現瓊樓玉殿若未端的得一回汗出總有玉殿瓊樓
被一莖艸覆卻前日發憤打七要明箇事至今七日
已過還知端的也未果能端的自然淨裸裸絕承當
赤灑灑沒可把別有生機活路總不蹋人舊轍喫他
殘唾古人逴得些子如虎附嵎似龍得水即能興波
作浪東涌西沒便為人抽釘拔楔解黏去縛遇處即
宗隨緣建旨只教枯木回春冰河發燄攀鏡裏之空
花撈波中之明月聲色叢裏玅運神機是非場中大
作佛事不動纖塵那留朕跡驅木馬高驟於雲霄鞭
泥牛深耕於海月密度金鍼夜挑蜀錦暗穿玉線巧
繡鴛鴦暗去明來鋒鋩不露勦凡絕聖棄智忘功蠲
除那畔塵中混跡不落今時炭裏藏身於一語具三
玄門於一玄門具三要有權有實有照有用或現全
身或露半形或乘獅子或乘象王或全賓即主或即
主全賓或全賓全主或全主全賓殺活縱橫收放自
在拈三句機鋒弄一字關鍵銅心鐵膽猶且亡魂碧
眼黃頭那知來處父慈子孝聲順響和或向空中書
字或向脅下安名九十七種圓相驗盡天下衲僧一
十九門施設蒐遍寰中英俊剷聲削跡屏識離情或
論三界惟心萬法惟識耳觀山色眼聽水聲所謂種
種音聲相貌種種變化神通種種佛事種種建立百
<pb n="508"/>
千三昧無量玅義總不出者些子如上所舉皆是古
人興慈運悲接物利生之方便土苴緒餘耳若是真
實相為處山僧今晚未曾吐著一字大眾要會真實
相為處麼良久云霜寒月冷各須珍重。
普說三七光陰彈指過衲衣下事更如何直饒到得
無心處須識無心事轉多大眾既到無心因甚麼事
轉多莫是涅槃心易曉差別智難明麼莫是道曠無
涯逢人不盡麼莫是法因頓悟事次第除麼莫是修
證即不無染污即不得麼若與麼商量盡是義學知
解有甚共語處眾中有出類拔萃者出來說看問今
朝廿一三七已畢特請吾師通箇消息師云剔起眉
毛猶錯過進云善慶堂前金鳳舞九龍橋畔絕知音
師云擬思一箭髑髏穿進云蹋翻滄海波心月獨露
乾坤任所之師打云腳下紅線未斷在乃云披褐服
毳者不可與論紬帛之麗密茹藿含糗者不可與道
太牢之滋味止艸菴者不知有寶所行小徑者不知
有大道此是朝菌蟪蛄之類殊不知我衲僧門下見
處不然故德山云我者裏無祖無佛達磨是老臊胡
釋迦是乾矢橛文殊普賢是擔屎漢等覺玅覺是破
執凡夫三乘十二分教是鬼神簿拭瘡紙四果三賢
十地初心是守古塚的鬼自救不了唯此一著子言
思路絕心行處滅識不能識智不能知親無可親疏
無可疏是無可是非無可非修無可修證無可證迷
無可迷悟無可悟經塵劫而不磨歷萬古而不朽到
與麼地三世諸佛不敢正眼覷著覷著則瞎卻渠眼
故靈山拈花飲光微笑亦是一犬吠虛眾猱啀實西
乾四七東土二三總是杓卜聽聲承虛接響天下老
凍儂盡是將錯就錯以訛傳訛其奈去聖時遙愈流
愈下縱使佛祖再出莫之能挽更有妄認正偏君臣
滲漏功勳為洞上堂奧者有認玄要賓主料簡四喝
為臨濟宗旨者有認韶陽三句顧鑒一字為雲門要
玅者有認三界惟心萬法惟識華嚴六相義為法眼
秘訣者有認一十九門施設九十七種圓相為溈仰
密傳者有認種種門庭種種言辭種種方便以為向
上提持者此是認指為月棄本逐末總屬世諦流布
非唯五宗斷滅達磨一枝佛法早已掃地有般杜撰
長老或結一期打一七即便大書於丈室某已悟道
某得見識某堪付法設齋辦供以求印證或法語小
參作頌作偈喚作操履佛法以此羅籠學者簧鼓天
下嗟嗟佛法果如是乎非造地獄業因即為魔家眷
屬我佛法中實無是事山僧自到維揚不敢妄生節
目一味本分艸料不教你參禪悟道不教你成佛作
祖。但教你，削人我，去是非，息塵勞，脫生死，打掃得胸
中乾乾淨淨，無有纖毫渣滓，無有纖毫知見，作箇灑
灑落落無依道人。然後舉措施為，咳唾掉臂，無非祖
師西來意。苟能如是，復有何事？所以，古人道，明明無
悟法，悟法卻迷人。到者裏，說箇悟字，不惟自欺，亦乃
欺人。儻有長老出眾高聲云。我悟也。我悟也。山僧更
要問。你身如椰子大。捫頂至踵。毫毛孔竅。一一推尋。
看你悟的佛法向甚麼處安著。是何形狀。試拈出看。
若拈不出。更有三十拄杖親領。出門外自打始得。何
故。卓拄杖云。選佛若無如是眼。假饒千載亦奚為。
<other>拈古</other>
舉鹿門自覺禪師示眾曰：「盡大地是學人一卷經，盡
乾坤是學人一隻眼。以者箇眼讀如是經，千萬億劫
常無間斷。」報恩秀曰：「看讀不易。」師云：「盡大地是一卷
經，向甚麼處著眼？盡乾坤是一隻眼，向甚麼處著經？
既都不然，且道鹿門意在於何？報恩曰『看讀不易』，此
語是褒耶？是貶耶？鵝王擇乳，素非鴨類。」
舉青州希辨禪師嘗垂百問勘驗學者，一曰：「聲前薦
得，落在今時；句後承當，迷頭認影。作麼生是空劫已
前自己？」師云：「古人垂一言半句，如湛盧莫耶相似。凝
則傷鋒犯手，觸則喪身失命，安有你卜度分？有班楞
<pb n="509"/>
爭鬼認著箇驢前馬後漢為空劫已前自己，所謂可
憐愍者。畢竟如何是空劫已前自己？」良久云：「寧可截
舌，不犯國諱。」
舉雪竇智鑑禪師兒時母與洗手瘍，問曰：「是什麼？」雪
云：「我手是佛手。」後依真歇於長蘆天童首眾。又遯象
山，深夜百怪俱作，乃大悟。後上堂：「世尊有密語，迦葉
不覆藏。一夜落花雨，滿城流水香。」師云：「金翅生來勢
不群，乍飛便解取龍吞。搖地軸，拔天根，直至而今海
嶽昏。」
舉天童岫禪師上堂：「鬧市紅塵裏，有鬧市紅塵裏佛
法；深山嵒崖中，有深山嵒崖中佛法。山僧昨日出城，
鬧市紅塵裏佛法一時忘卻了也。行到二十里松雲，
便見深山嵒崖中佛法。大眾，如何是深山嵒崖中佛
法？白雲淡泞，出沒太虛之中；青蘿夤緣，直上寒松之
頂。」師云：「雲外老漢大似將祖翁田地強自分疆立界。
我者裏也無鬧市紅塵佛法，也無深山嵒崖佛法，只
有箇荒村破院，衲子數百，隨家豐儉，隨緣飲啄而已。
有人道著佛法二字，三十拄杖打折驢腰。且道其中
還有為人處也無？」
舉天童淨禪師六坐道場未言稟承，眾由是請，童曰：
「我待涅槃堂裏拈出。」果臨終拈香云：「如淨行腳四十
餘年，首到乳峰，失腳墮於陷阱。此香今不免拈出，鈍
置我住雪竇足菴大和尚。」師云：「長翁者般說話，還是
出陷阱的語，未出陷阱的語？若出得，怎肯恁麼道？若
出不得，怎解恁麼道？具眼者試辨看。」
舉雪竇證禪師入雲外室，雲曰：「天童今日大死去也，
你作麼生救？」雪曰：「請和尚喫飯。」雲曰：「天童今日大死
去也，你不要相救。」雪曰：「救他作麼？」雲曰：「天童今日大
死去也，阿誰與我詞行？」雪曰：「和尚先行，某甲隨後。」雲
呵呵大笑。師云：「大死去也，作麼生救？『和尚先行，某甲
隨後』。呵呵大笑有誰知，一段春光彌宇宙。」
舉大明寶禪師示眾：「若論此事，如人作鍼線，幸然鍼
鍼相似。忽見人來，不覺失卻鍼，只見線。者邊尋也不
見，那邊尋也不見，卻自云：『近處尚不見，遠處那裏得
來？』多時尋不得，心煩不好昏悶打睡，拽衣就枕。方就
枕時，驀然一劄，曰：『元來只在者裏。』」師云：「者箇譬喻說
得無不了了，奈何皮下無血者多？當時雲門若在，但
只撫掌大笑。且道笑箇甚麼？參！」
舉雪嵒滿禪師初參普照寶，照曰：「兄弟年俊，正宜叩
參。老僧當年念念常以佛法為事。」雪避席，進曰：「和尚
而今如何也？」照曰：「如生冤家相似。」雪曰：「若不得此語，
幾乎枉行千里。」照下禪床握雪手曰：「作家那。」師云：「一
人以老賣老，一人粧聾作啞。及至後來，大似皮匠失
火，二俱露出楥頭。且道甚麼處是楥頭？若檢點得出，
許你參學事畢。」
舉報恩秀禪師問僧：「洞山道：『龍吟枯木，異響難聞。』如
何是異響？」僧曰：「不會。」恩曰：「善解龍吟。」師云：「只如者僧，
若是作家，為甚麼卻不會？若是箇孟八郎，為甚麼報
恩道『善解龍吟』？如甄別不出，莫道不疑好。」
舉報恩倫禪師，僧問：「法眼道：『我二十年只作境會。』既
不作境會，合作麼生會？」曰：「猿抱子歸青嶂裏，鳥銜花
落碧嵒前。」師云：「倫禪師只會就窩打兔，不解仰箭射
鵰。當時若問雲門『既不作境話會，合作麼生會』，亦向
他道『猿抱子歸青嶂裏，鳥銜花落碧嵒前』。且道與古
人是同是別？」
舉王山體禪師示眾曰：「既有尊貴之位，須明尊貴底
人；既知尊貴底人，不處尊貴之位，方明尊貴。」師云：「總
饒明得尊貴，猶未是尊貴。作麼生是尊貴？」良久云：「要
頭，割取去。」
舉雪嵒滿禪師因僧問高郵定和尚：「透網金鱗，以何
為食？」定曰：「乾矢橛。」雪聞之曰：「謝供養。」師云：「此二老與
麼荅話還有優劣也無？若云無，不啻天地懸殊。若云
有，差別在甚麼處？雲門不惜眉毛，為諸人點破。咄！尿
<pb n="510"/>
床鬼子，待別時來。」
舉雪庭裕禪師因僧問：「如何是祖師西來意？」雪曰：「待
乳峰點頭即向汝道。」師云：「此箇乳峰，不獨塞卻者僧
咽喉，亦乃塞卻天下衲僧的咽喉，至今無出氣。雲門
要與諸人出氣去也。」遂喝一喝。
舉靈隱文泰禪師上堂：「塵劫來事，只在於今；河沙玅
德，總在心源。試教伊覿面相呈，便不解當風拈出。且
道過在甚麼處？」卓拄杖曰：「只為分明極，翻令所得遲。」
師云：「若論此事，普天匝地，塞壑填溝。說甚麼有過無
過？靈隱老漢大似倚勢欺人。當時雲門若見他恁麼
道，點一把火向他面上照一照，看他作麼生折合？」
舉還源遇禪師因僧問：「如何是西來的的大意？」還曰：
「風送泉聲來枕畔，月移花影到窗前。」師云：「者則公案
見則易見，會即難會。何也？若道是西來意，又是目前
境；若謂是目前境，又荅西來意。果向者裏剖析分曉，
雲門與伊箇缽袋子。」
舉香嚴文才禪師因僧問：「如何是理法界？」嚴曰：「虛空
撲落地，粉碎不成文。」曰：「如何是事法界？」嚴曰：「到來家
蕩盡，免作屋中愚。」曰：「如何是事理無礙法界？」嚴曰：「三
冬枯木秀，九夏雪花飛。」曰：「如何是事事無礙法界？」嚴
曰：「清風伴明月，野老笑相親。」師云：「香嚴者般說話還
是單明法界道理耶，還是別有向上提持耶？若是單
明法界，與座主何異？果別有向上，亦是節外生枝。去
此二途，作麼生商量？直饒商量得出，更買艸鞋行腳，
三十年始得。」
舉疑然了改禪師上堂：「莫向言中取則，直須句外明
宗。若能如是會，徹古徹今，自由自在。知麼？」師云：「者等
說話，大似扶鴨上壁，牽驢過橋，不顧傍觀者哂。雖然，
也是為憐三尺子，不惜兩莖眉。」
舉俱空斌禪師因僧問：「如何是空劫已前底事？」空曰：
「烏龜向火。」師云：「宗師家等閒吐露一言半句，如大火
聚，使人觸不得，背不得。只要你直下翻身，當陽瞥地，
豈有他哉？只者一句子大難委悉。有者道，是荅空劫
已前底事；有者道，此是格外提持。若恁麼會，總是屙
屎見解，有甚交涉？畢竟如何？腦後見腮，莫與往來。」
舉慈舟念禪師參幻休，休問：「甚處來？」慈曰：「北方來。」休
曰：「北方道法與此方何如？」慈曰：「水分千派，流出一源。」
師云：「焦磚打著連底凍。」
舉湛然澂禪師參慈舟，舟問：「止風塗向青山近，越王
城畔滄海遙時如何？」湛曰：「月穿滄海破，波斯不展眉。」
師云：「言有宗，事有君，宛轉偏圓，虛玄不犯，須讓他二
大老始得。若是覿面向上一路，猶隔山海在。雖然，只
如雲門與麼道，別有甚長處？百醜千拙，跛跛挈挈。」
　　　（德玄寂＆unrec;行悟續箇明才明朗明判
　　　李花秀李馥備資敬刻
　　百老和尚語錄第十五卷）
百愚斯禪師語錄卷第十五

<sarticle><article>百愚斯禪師語錄卷第十六</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>頌古</other>
世尊初生。
出窟金毛威可驚，眼空四海太孤生。那知更有強中
手，十字街頭報不平。
陞座。
洞啟重門坐正軒，無絃琴弄月明前。依稀似曲纔堪
聽，又被風吹別調間。
拈花。
枷鎖多年苦逼身，臨行欲把累兒孫。當時爭似默然
好，一笑輕輕禍到門。
女子出定。
春暖陽和景色肥，江城花放柳垂隄。家家梁上呢喃
<pb n="511"/>
語，處處林中杜宇啼。
殃崛救產。
覿面相逢覿面呈，何勞往返問來音？一錘敲落天邊
月，萬古碧潭徹底澂。
洞山掇果桌。
夜深門外倒垂簾，一句聊將驗正偏。謾謂蘆灣停櫂
穩，回途玅展萬機圓。
德山托缽。
纔展沒絃琴，風吹別調音。子期如不遇，誰識伯牙心？
咦！昨夜梅開深雪裏，天明尋殺幾多人？
船子得夾山。
家園蕩盡貧如洗，活計惟憑落照裏。一曲滄浪聊，自
喜韻無比。遙驚兩岸蘆花起，忽有長鯨來噉餌。蘭橈
直下偷心死，蹋翻船子重相委。休擬議！夜深皓月澂
江水。
雲門因僧罷經論來參因緣。
不惜渾身入虎穴，腮邊只欲將鬚捋。擬思回首隔雲
泥，謾道恰似初生月。初生月，曲彎彎，一重金鎖兩重
關。腦後雙瞳何得失，寒光直射斗牛間。
雲居舜如武昌行乞。
公子驕人意氣多，作家開口見淆訛。釘鉸曾喫子湖
棒，陷虎牢關幾透過。幾透過，曉不曉，令人特憶洞山
老。為兒不惜兩行眉，堪笑而今更有誰。
丹霞訪龐居士見靈照洗菜次。
提起籃兮放下籃，看來也是販私鹽。雖然博得他人
利，家裏難防老白拈。
法華舉到瑯琊。
雲從龍，風從虎；北山晴，南山雨。放行也皓魄騰空，擒
住也須彌倒拄。明暗交參，敲唱雙舉。無限魚蝦努眼
睛，扶搖萬里播寰宇。
雲居膺令侍者送褲與道者。
赤心片片為誰酬，劍峽徒勞去放舟。千古唯餘遺恨
在，馮唐至老未封侯。
南泉斬貓。
提起貓兒驗兩堂，箇中那許費商量。吹毛直下狼煙
息，一段春風滿大唐。
趙州戴艸鞋。
獨羨雄雄老作家，艸鞋頭戴逞風奢。看來也是揚家
醜，擾得叢林亂似麻。
勘破婆子。
趙州老，趙州老，勘破歸來休艸艸。世事而今更不然，
未曾開口人先曉。
大顛擯首座。
莫謂禪家太不容，箇中端的為誰通？不因出院明綱
紀，路上行人口似風。
國師擯侍者。
佛眼無窺猶易可，龍生鳳養實難饒。當時若不行斯
令，那識南陽手段高？
興化擯維那。
當陽一句驗來機，霧驟雲騰觸處威。驀地捧頭轟霹
靂，金鱗衝破碧天飛。
玄沙三種病。
盲聾瘖啞病多般，莫教玄沙被熱瞞。若是金毛獅子
子，三千里外透重關。
百丈再參。
一喝當陽徹斗牛，電光影裏陣雲收。頂門迸出摩醯
眼，爍破乾坤水倒流。
打破醬缸。
江城五夜角聲早，韻遞東風穿戶曉。帳內佳人睡正
濃，和雲流水過峰島。
一僧哭上法堂。
電光影裏問端倪，句內藏鋒意更奇。堪笑當年摩竭
令，幾多喪盡目前機。
<pb n="512"/>
僧問寶月禪師：「師唱誰家曲，宗風嗣阿誰？」寶云：
「窣堵那吒掌上擎。」
箇裏從來別有腔，不干六律與宮商。真風淡蕩超今
古，一任東君到處揚。
百丈維古禪師上堂，眾纔集定，丈云：「多虛不如
少實。」卓拄杖一下，便下座。
多虛不如少實，那堪捏目生花？卓杖即便下座，早已
淨地撒沙。咦！當時若有龍門客，推倒禪床笑轉奢。
僧問百丈超禪師：「某今辭去，有問和尚說甚麼
法，向他道甚麼？」丈云：「大雄峰頂上，虎生獅子兒。」
一句虎生獅子兒，迥然透出有無機。三冬枯木花偏
秀，六月寒梅香滿衣。
百丈中靖肅禪師有塔存焉無機緣語錄。
巍巍獨占大雄山，拂拂清風八面寒。流水熾然無間
說，曾無一字落人間。
百丈開田說大義。
開出普請向君說，大義明明都漏泄。雄峰老，太周折，
展開兩手重饒舌。休饒舌，饑餐渴飲倦時歇。
麻三斤。
鑿頭方，錐頭利，於中切忌求玄會。噉龍玅翅快騰空，
逐彈蜣螂不離地。溪聲和，鳥語碎。至今千載憶南泉，
未識何人知此意？
丹霞燒木佛。
拈來木佛向爐煨，一段真機覿面揮。院主殷勤重舉
似，莫教辜負兩行眉。
婆子燒菴。
舉意來時已不投，枯樁那許繫魚舟？轟雷拶破澂潭
月，無限風光徹底流。
慈明問顯英：「上座近離甚處？」曰：「金鑾。」
硬似綿團，軟猶鐵橛。曲之不彎，撓之豈折？虛玄不犯
兮龍得水而興波，左右逢源兮虎插翼而出穴。笑作
悲，巧成拙。話盡雲山無限情，依然露出珊瑚月。
長慶拽僧。
半蓑煙雨曉風寒，淺水何勞下釣竿？捉得盲龜空作
餌，翻然笑入蓼花灘。
龍牙參翠微臨濟。
撥艸入龍宮，瞻風探虎穴。放行也電卷星馳，把住也
山崩海竭。多少行人被陸沉，至今幾箇眼無屑？
麻谷持錫。
是不是，太郎當，切忌人前話短長。若肯回頭言外薦，
始知倒腹與傾腸。真堪笑，又可傷。鴛鴦枕上夢初覺，
空惹相思淚兩行。
五位正偏。
正中偏，無目山人夜入廛。杖頭有眼明如日，照破三
千及大千。
偏中正，豎弄橫拈佛祖令。任運隨緣總不殊，渾然常
在那伽定。
正中來，崑崙騎象到天台。總然不涉途程限，火內優
曇五色開。
兼中至，龍吟虎嘯看威勢。大用堂堂意自殊，電光石
火絕迴避。
兼中到，箇裏休分白與皂。一隊泥龜下洞庭，杳然今
古絕音耗。
五位功勳。
碧水沉沉一色秋，蘆灣深處泛輕舟。篙師不住煙波
興，猶向洶洶浪裏遊。（向）。
心心殷重絕離微，念念無私豈背違？長樂宮前更漏
永，夜明簾外曉霜飛。（奉）。
獃郎閒撫沒絃琴，不落宮商調更新。架上木雞夜抱
卵，天明生下玉麒麟。（功）。
金鍼玉線意幽玄，用去拈來理事全。兩岸蘆花翻野
色，一雙白鷺戲晴川。（共功）。
擊碎重關海嶽沉，今時劫外總非真。長安路絕鴻音
<pb n="513"/>
斷，莫向虛空覓四垠。（功功）。
五位王子。
生成睿智更殊倫，瞬目開顏語出綸。雖是天然身至
貴，須知更有一人尊。（誕生）。
經綸腹內世難裁，豈類當年覆御杯？更有一雙調鼎
手，從來不假舊鹽梅。（朝生）。
陋巷蓬門志愈勤，五車覽盡語驚群。不因窗下多年
苦，爭得鵬摶六合雲？（末生）。
威權閫外任施為，鐵額聞風也皺眉。不動干戈沙界
靜，就中密令許誰知？（化生）。
久隱深宮不出門，等閒那肯混常倫？欲知箇裏行藏
處，夜靜長廊挂月痕。（內生）。
翠竹風敲弄晚絃，巉嵒瀑布浪掀天。箇中不必重饒
舌，落落圓音剎海宣。（玅唱不干舌）。
死蛇艸裏暗當途，試問禪人見也無？觸著依然腥氣
發，直教驀地喪全軀。（死蛇驚出艸）。
沉沉秋色暗疏林，日暮寒江萬籟沉。夜半一聲石虎
嘯，驚回潭底水龍吟。（解鍼枯骨吟）。
鐵牛橫臥氣豪雄，覿面堂堂不見蹤。佛祖位中寧肯
住，至今到處舞西風。（鐵鋸舞三台）。
三滲漏。
二月新林花正芳，扁舟活計水雲鄉。夜深不向蘆灣
宿，別有平湖照眼光。（見）。
碧岫峰頭借問人，白雲嵒下笑抽身。相逢莫怪無知
己，只為而今家更貧。（情）。
獨角泥牛夜出海，木童背上跨將回。一聲鐵笛和雲
冷，吹散江城五月梅。（語）。
三墮（類　隨　尊貴）。
明月峰頭臥，清溪岸上遊。雖然蹄角共，不與眾同流。
四五笙歌巷，二三花柳街。縱橫歷遍處，曾不帶纖埃。
金殿莓苔古，玉墀秋艸盈。煙霞隨翫賞，到處不知名。
三種獅子。
未出窟時勢已昂，等閒牙爪不輕張。驀然觸著無回
互，大地生靈盡受殃。
出窟金猊迥異群，縱橫無處不為尊。一聲哮吼虛空
外，鐵怪銅精頓墮魂。
欲出未出太奇哉，不動聲音震九垓。那畔今時無覓
處，直教千聖也疑猜。
四轉位。
月鉤雲餌泛煙波，釣罷滄浪返碧蘿。風景寂寥剛夜
半，星移斗柄挂銀河。（轉功）。
脫下珍衣著敝衫，更深密步出長安。多年忘卻來時
道，幾見春風度柳寒。（轉位）。
權實縱橫一道施，明來暗去絕參差。白雲影裏青山
動，綠水光中碧漢移。（齊施）。
生佛纔云眼內塵，勿勞開口較疏親。藤枯樹倒無依
倚，挂角羺羊沒處尋。（俱隱）。
三句。
秋風昨夜過園林，吹綻黃花色似金。石女天明輕摘
去，惹他蝴蝶暗飛尋。（平常無生）。
蘭房化母展家風，機杼頻投施巧工。織就空花五色
錦，絲毫渾不墮青紅。（玄玅無私）。
當臺寶鑑絕纖瑕，歷歷分明驗正邪。萬象森羅交互
現，騰今耀古迥無差。（體玅無盡）。
三種功勳。
無影堂空鳥道沉，寒嵒荒艸不知春。就中那屬陰陽
管，萬籟寥寥沒古今。（正位一色）。
夜深玉鼠臥銀盤，鶴立冰輪照影寒。兩岸蘆花風翦
碎，江天萬里雪漫漫。（大功一色）。
物物全彰最上機，低眉早已涉離微。風搖紅杏嬌堪
挹，露滴蒼梧翠欲飛。（今時一色）。
四料揀。
禁院春深景愈榮，新紅嫩綠舞輕盈。箇中不是尋常
<pb n="514"/>
處，動著些兒禍便生。（奪人）。
謾道江南景物鮮，於今猶是孟春天。遊人郊外閒尋
遍，那有新紅到眼邊。（奪境）。
七星橫按氣豪殊，孰敢當風問有無？一劈渾教華岳
碎，人亡馬喪血淋途。（俱奪）。
賓主相逢意更深，高山流水共知音。忘機話盡樓頭
月，君向瀟湘我向秦。（俱不奪）。
四賓主。
終朝孑孑走煙塵，江北江南遍問津。蹋破芒鞋雙腳
露，何須向外苦因循？（賓中賓）。
橫拈拄杖任逍遙，十字街頭立錦標。相見勿勞開狗
口，思量打折你驢腰。（賓中主）。
通身手眼通身用，格外提持辨作家。若是藍田射虎
客，相逢且喫趙州茶。（主中賓）。
獨坐巍峨眼界空，全提正令振寰中。其間那論凡和
聖，到此齊教立下風。（主中主）。
四喝。
一喝金剛寶劍，騰騰光徹霄漢。箇中誰敢當頭，觸著
通身血濺。
一喝金毛踞地，威獰迥絕迴避。多年古怪潛蹤，萬里
江湖倒沸。
一喝探竿影艸，勿用張良計巧。若欲揚眉動睛，教伊
性命難保。
一喝不作喝用，從來千聖難共。燈籠夜半傷風，露柱
天明腦痛。
三玄要。
第一玄，有無俱盡蠲，黃面都盧觜，維摩總默然。
第二玄，機鋒似電旋，纔涉思惟處，迢然萬八千。
第三玄，臘盡又新年，黃鶯枝上叫，處處百花鮮。
第一要，勿論玄與奧，虛空被陸沉，日月失光耀。
第二要，棒喝俱齊到，一點不來時，髑髏遍地爆。
第三要，長風鼓萬竅，玅應總無私，何曾有作造？
黃龍三關。
我手何似佛手，試問君能識否？拈來當下無情，到處
慣打瘋狗。
我腳何似驢腳，東西南北寥廓。縱饒千手大悲，至今
那曾摸著？
人人有箇生緣，山僧怎敢瞞盰？欲問攔腮便掌，不會
更與三拳。
仰山一十九門施設。
爐韝宏開手段高，鉗錘不動火星拋。直饒生就金剛
體，也要重新煆一遭。（垂示三昧）。
龍吟虎嘯震山川，風攪長空浪拍天。大用縱橫無軌
則，忽驚蝦蟹入深淵。（問荅互換）。
夜深移履下瑤階，暗把絲桐操一回。韻出青霄非律
呂，應教師曠也疑猜。（性起無作）。
竿木相將下碧層，百花叢裏任縱橫。轉身蹋破澂潭
月，一片秋光萬派明。（緣起無礙）。
拈來覿面絕思惟，用去如飛孰可追？蚊蚋腹中藏劫
火，蟭螟眼裏著須彌。（明機普互）。
霧鎖青山路不通，箇中別是一家風。象王蹴蹋誰能
委，狐兔纔聞遠匿蹤。（暗合賓主）。
沒孔鐵鎚直下拋，髑髏喜識盡乾消。花開鐵樹常春
色，翠葉無風影自搖。（三生不隔）。
一莖舉起現全身，大地純彰劫外春。擬剔眉毛猶蹉
過，白雲萬里謾因循。（即約明真）。
吹毛用處莫容情，佛國魔宮一道平。撒手歸來風月
靜，木童夜半奏新聲。（用了生緣）。
灰頭短髮破＆CB21347;鬖，聲色堆中任往還。猶憶當年蜆子
老，神前推出酒臺盤。（就生顯法）。
鑊湯爐炭正交加，劍樹刀山亂似麻。識得其中真快
樂，不妨隨處逞風奢。（冥府生緣）。
千般施設總非親，只要當人達本真。寶所掀翻須轉
<pb n="515"/>
步，莫教海底起蓬塵。（三境順真）。
借爾聊將展化門，權披敝垢混同倫。面皮翻轉無情
謂，直教渾家斷命根。（隨機識生）。
一滴曹源遍九垓，光含生佛體全該。眾流截斷無多
子，萬派都歸者裏來。（印海收生）。
機關捩轉別端倪，暗裏抽筋若箇知？非但天魔聞膽
落，直饒佛祖也攢眉。（密用靈機）。
啐啄之風作者機，電光石火爍難追。任從舉鼎拔山
力，擬議將來失卻威。（啐啄同時）。
左手拈錐右手鉤，鉤錐在手用難酬。收來放去全無
礙，放去收來總自由。（隨時收放）。
一條楖栗活如龍，頭角崢嶸氣象雄。舒卷聖凡渾莫
測，至今變化更無窮。（卷舒無任）。
十九門懸帝網重，塵塵剎剎影圓融。欲知仰嶠真消
息，開合全歸掌握中。（一多自在）。
法華經序品第一。
赤腳波斯入大唐，粧憨賣俏逞顛狂。堪憐慈氏徒遭
惑，冷笑文殊暗著忙。天雨四花成底事，地搖六震太
郎當。爾時若有仙陀客，打破傀儡作散場。
方便品第二。
潦倒瞿曇興不孤，春光別貯一金壺。空花且莫爭濃
淡，兔角徒勞較有無。知覺圓明尤缺半，見聞悟徹總
名污。何如野衲渾忘慮，靜坐山窗聽鷓鴣。
譬喻品第三。
曲垂巧喻委相陳，祇要當機薦處真。步步白牛休外
覓，頭頭寶藏盡家珍。聖凡垢淨機方契，父子情忘意
始親。擊碎絲桐別轉調，一腔風月劫前春。
信解品第四。
承言早已涉離微，何必重重話是非。回首明珠元不
失，轉身他國自相違。春風撲破桃花面，夜雨傾翻荷
葉衣。縱與箇中全會得，須知更有祖師機。
藥艸喻品第五。
本分鉗鎚覿面施，管教當下絕狐疑。隔江便去猶為
鈍，掩耳先行已是遲。二木分時眸著屑，三根論處路
多岐。那堪更欲資談柄，笑殺東村王老兒。
授記品第六。
祖翁田地舊皇都，且莫從人向外圖。空劫國名何處
起，威音佛號是誰呼？溪山在在雖云異，雲月家家豈
有殊？寧可無鞋赤腳走，丈夫怎肯受糊塗。
化城喻品第七。
墨劫分明只目今，擬思量處隔遙岑。化城歷過須前
進，寶所掀翻更別尋。石女能擎無底缽，木童慣弄沒
絃琴。長安雖好君休戀，物外風清月滿林。
五百弟子受記品第八。
渠無國土謾相呈，記莂由來亦妄名。衣裏明珠誰不
有，臺邊古鏡自分明。花拈鷲嶺淆訛出，法到曹溪攪
擾生。趁入溈山水牯隊，拖犁拽杷任縱橫。
授學無學人記品第九。
慶喜殷勤請舉揚，世尊覿面不囊藏。一瓢惡水驀頭
潑，兩眼空花遍界狂。鼓浪金鱗多變化，輾沙跛鱉亂
承當。白衣拜相奚為貴，野老門前歌未央。
法師品第十。
滯貨多年不值錢，無端亂撒向人前。偈時那待臨穿
井，觸著方知便是泉。雨過幽林山翠溼，風翻野岸浪
花鮮。縱饒會得分明去，猶隔迢迢萬八千。
見寶塔品第十一。
從空涌出太奇哉，端的唯憑一指開。移土他方情未
已，還身此界體全該。星衡那許容毫髮，藻鑑分明絕
點埃。正眼看來成底事，堪憐平地起孤堆。
提婆達多品第十二。
大用無拘體絕倫，於中切忌妄疏親。驢胎馬腹隨遊
戲，地獄天堂好寄身。十聖聞時猶喪膽，二乘見處亦
傷神。機關撥轉憑誰手，疑殺閻浮幾許人？
<pb n="516"/>
持品第十三。
如來慧命任非輕，俯就機宜與麼行。劣相殊形皆幻
色，鼠肝蟲臂總虛名。罽賓已受揮鋒讖，嵩嶽親聆裂
石聲。為法求人能有幾，況茲叔世難多生？
安樂行品第十四。
證道非難弘道難，道弘無恙可為安。堅持四法環中
照，始獲一珠頂上看。柳巷花街隨步舞，樓臺歌館且
盤桓。飛塵滿目何曾染，笑傲春風入燒瘢。
從地涌出品第十五。
從門入者豈家珍，爭似胸中流出親？眾愈恒沙超數
量，座克法界絕言論。波心明月誰能捉，鏡裏金烏謾
可陳。叵耐東君輕漏洩，曉風吹綻滿園春。
如來壽量品第十六。
倒腹傾腸忍不禁，堪憐忒煞老婆心。虛空漫把分邊
際，大海徒勞較淺深。夜半木雞啼月冷，天明石犬吠
花陰。舌頭坐斷忘言路，一片冰壺自古今。
分別功德品第十七。
別露生涯展化門，暫相投處敘寒溫。磻溪直釣心非
餌，任氏垂竿意在鯤。兩岸蘆花天正曉，一江明月碧
無痕。滄浪歌罷歸來晚，梳雨斜風度遠村。
隨喜功德品第十八。
堪哂叨叨阿逸多，瞿曇荅處亦須訶。擬將一字留心
地，唯恐千生作障魔。月滿真如搖岸柳，風翻般若響
庭柯。虛空無耳時常聽，功德於今較幾何。
法師功德品第十九。
解義依經即佛冤，離經亦復是魔言。如能一念知端
的，始徹六根見本源。芥納須彌層岌岌，毛吞巨海浪
翻翻。葛藤截斷千差隱，折角泥牛出故園。
常不輕菩薩品第二十。
喫水何須用捺牛，唯人曰肯乃方休。珍呈楚國遭刑
憲，珠獻隋庭按劍投。拋卻雲門乾矢橛，枯來洞老死
貓頭。縱饒碧眼難分辨，千古令人價莫酬。
如來神力品第二十一。
騰騰運用本如然，觸處靈通不假宣。箇箇腳跟皆點
地，人人鼻孔自撩天。雲凝大野忘回互，雪覆層巒絕
正偏。今日分明重指註，相逢且莫亂流傳。
囑累品第二十二。
求人落艸話匆匆，盡把家私徹底空。就父轉身方是
孝，輔君退位始為忠。夜明簾外音回早，古鏡堂前路
別通。累及兒孫何日了，波濤遍界鼓春風。
藥王菩薩本事品第二十三。
宿王大士啟前因，只欲時人悟本真。喜見焚身煙未
息，神光斷臂血尤新。曉風度水頻敲戶，夜雨穿雲遠
叩津。舉目無非求道者，不知誰是報恩人。
玅音菩薩品第二十四。
遊遍山高與水深，相逢彈指幾知心。煙明花笑真三
昧，犬吠驢號不二音。意外擬將生一念，目前早已隔
千岑。分明日用頭頭事，多少隨流被境沉。
觀世音菩薩普門品第二十五。
普門境界玅難窮，觸處逢源那滯功。三十二形隨類
現，百千億相任機通。無心恰似春回谷，有意還如月
印空。正與麼時堪喫棒，由來箇裏不同風。
陀羅尼品第二十六。
諮詢為眾廣傳持，拋出陳年一古錐。觸著應須頭腦
裂，覷時只教眼睛眵。釋迦挈挈尤難會，彌勒惺惺怎
得知？可惜韓盧逐塊者，至今尚自苦奔馳。
玅莊嚴王本事品第二十七。
鬼面神頭見未耶，玅嚴睹影眼生花。念興自是分妍
醜，機泯誰能驗正邪？轉步南辰空挂劍，藏身北斗謾
浮槎。知音不在頻頻舉，千古風流出當家。
普賢菩薩勸發品第二十八。
最後因緣仗普賢，還憑密護果方圓。一心不動群魔
隱，四法纔持萬慮蠲。步步目前乘白象，行行舌上吐
<pb n="517"/>
青蓮。欲知向上通霄路，拋卻筌蹄意始玄。
總頌。
併來武庫盡銷鎔，陣後何勞更犯鋒？海嶽趯翻休覓
跡，聖凡抹殺謾留蹤。夜深古殿銀缸滅，秋老荒階玉
露濃。萬籟沉沉誰辨的，一輪皓月照孤峰。
　　　（德溥張應宿張龍程良德敬刻
　　百老和尚語錄第十六卷）
百愚斯禪師語錄卷第十六

<sarticle><article>百愚斯禪師語錄卷第十七</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>源流頌</other>
第一祖菩提達磨大師至金陵，武帝問曰：「如何是聖
諦第一義？」祖曰：「廓然無聖。」曰：「對朕者誰？」祖曰：「不識。」帝
不契。遂渡江至少林。一日，命諸門人曰：「汝等各言所
得。」最後慧可禮三拜，依位而立。曰：「汝得我髓。」
廓然無聖箭鋒機，不契徒勞入禁幃。拂袖江頭乘
葦去，蹋翻明月亂流輝。風凜冽，雪紛飛，禪林從此
始多非。謾云皮髓都分盡，剩有芒鞋遮面歸。
第二祖慧可大師參初祖，立雪斷臂，悲淚求法。祖曰：
「諸佛最初求道，為法忘形。汝今斷臂我前，求亦可在，
易名慧可。」師曰：「諸佛法印，可得聞乎？」曰：「諸佛法印，非
從人得。」師曰：「我心未寧，乞師與安。」曰：「將心來與汝安。」
師曰：「覓心了不可得。」曰：「與汝安心竟。」
梅枝孕玉少林春，立雪空階太苦辛。佛法若從斷
臂得，西天東土沒全人。
第三祖鑑智僧璨大師以居士參二祖，曰：「弟子身纏
風恙，請和尚懺罪。」曰：「將罪來與汝懺。」士良久曰：「覓罪
了不可得。」曰：「與汝懺罪竟，宜依佛法僧。」士曰：「今見和
尚，已知是僧。何名佛、法？」曰：「是心是佛，是心是法，法、佛
無二，僧寶亦然。」士曰：「今日始知罪性不在內、外、中間。
如其心然，佛法無二也。」即為薙髮。
丹砂九轉，璿璣一撥。食牛之氣，自爾天生。迦陵之
音，迥然蘊殼。頓空罪性兮霜月沉空，至道無難兮
薰風解籜。莫莫莫，須斟酌，謾將風恙累兒孫，病差
何假驢馱藥？
第四祖大醫道信大師沙彌時，年十四，禮三祖曰：「願
和尚慈悲，乞與解脫法門。」曰：「誰縛汝？」師曰：「無人縛。」曰：
「何更求解脫乎？」師言下大悟，服勞九載，屢試玄微。
臘盡寒初散，春來雪自融。霧深知變豹，浪暖看飛
龍。月落江眉暗，雨添花淚紅。玉關人去後，千古動
悲風。
第五祖大滿弘忍大師兒時造四祖，祖曰：「汝何姓？」師
曰：「姓即有，非常姓。」曰：「是何姓？」師曰：「是佛性。」曰：「汝無姓
耶？」師曰：「性空故無。」祖識是法器。
河出圖，洛出書。丹山之鳳，蚌腹之珠。其翱翔也縱
橫而莫遏，其圓潤也宛轉而無拘。黃梅老，黃梅老，
栽得青松惹煩惱。至今六月尚餘寒，千古萬古月
皎皎。
第六祖大鑑慧能大師參五祖，問：「汝從何來？」師曰：「嶺
南。」曰：「欲須何事？」師曰：「唯求作佛。」曰：「嶺南人無佛性，若
為得佛？」師曰：「人即有南北，佛性豈然？」祖異之，乃曰：「著
槽廠去。」師遂服勞於杵臼間。因祖索偈，欲付衣法，師
和偈曰：「菩提本無樹，明鏡亦非臺。本來無一物，何處
惹塵埃？」祖呼入室，密授心宗衣缽，令渡江。
相逢狹路難避，腦後一鎚見腮。落落玄關頓斷，重
重金鎖雙開。霜寒鶴唳，露冷猿哀。傳衣夜半成何
事，南北紛紛起禍胎。
第七祖青原行思大師參六祖，問：「當何所務，不落階
級？」曰：「汝曾作什麼來？」師曰：「聖諦亦不為。」曰：「落何階級？」
師曰：「聖諦尚不為，何階級之有？」祖深器之，即令首眾。
跣足披蓑度別岑，相逢切忌話威音。掀翻麟閣勳
<pb n="518"/>
勞泯，擊碎菱花影象沉。靄靄寒雲籠嶽頂，團團皓
月蕩波心。金牛不喫凡間艸，曉入滄溟無處尋。
第八祖南嶽石頭希遷大師參青原，原問曰：「子何方
來？」師曰：「曹溪。」曰：「將得甚麼來？」師曰：「未到曹溪亦不失。」
曰：「若恁麼用，去曹溪作甚麼？」師曰：「若不到曹溪，爭知
不失？」師又曰：「曹溪大師還識和尚否？」曰：「女今識我否？」
師曰：「識又爭能識得？」曰：「眾角雖多，一麟足矣。」
入門一句辨疏親，識寶還他碧眼人。眾角雖多何
足貴，彩雲端裏產麒麟。
第九祖藥山惟儼大師參石頭，問：「直指人心，見性成
佛，伏望指示。」曰：「恁麼也不得，不恁麼也不得，恁麼不
恁麼總不得。子作麼生會？」師罔措。復至馬祖，仍伸前
問，於揚眉瞬目處契悟，便禮拜。曰：「你見甚麼道理便
禮拜？」師曰：「某甲在石頭處如蚊子上鐵牛。」曰：「汝既如
是，善自護持。」後返石頭，頭曰：「言語動用沒交涉。」師曰：
「非言語動用亦沒交涉。」曰：「我者裏鍼劄不入。」師曰：「我
者裏石上栽花。」頭然之。
南海瞎波斯，撞入羅剎鬼國，把家珍盡傾。鼻孔剛
剛捨得，午夜特牛生箇兒，五彩黃金額。看他蹋斷
滄溟，撐出那珊瑚枝上月。
第十祖雲嵒曇晟大師參藥山，山問：「甚處來？」師曰：「百
丈。」曰：「百丈有何言句？」師舉百味具足話。曰：「鹹則鹹味，
淡則淡味，不鹹不淡是常味。作麼生是百味具足？」師
無對。又問：「更說甚麼法？」師曰：「有時道，三句外省去，六
句內會取。」曰：「三千里外，且喜沒交涉。」又問：「更說甚麼
法？」師曰：「有時上堂，大眾立定，以拄杖一時趁散，復召
曰：『大眾』，眾回首，丈曰：『是什麼？』」曰：「何不早恁麼道？今日
因子，得見海兄。」師於言下頓省。
凍鎖幽人眠雪屋，金鞭擊碎蒼龍窟。爻象動而悔
吝生，鳥篆成而鬼神哭。續鸞膠，截鼇足，環樞玅轉
無拘束。獅子教兒迷子方，六即一兮一即六。
第十一祖洞山良价大師參雲嵒問「無情說法」有省，
乃曰：「也大奇，也大奇！無情說法不思議。若將耳聽終
難會，眼裏聞聲始得知。」後因過水睹影大悟，有偈曰：
「切忌從他覓，迢迢與我疏。我今獨自往，處處得逢渠。
渠今正是我，我今不是渠。應須恁麼會，方得契如如。」
睹影逢渠不是渠，到家何必鴈傳書？曉風吹破梅
花夢，香霧輕沾粉蝶鬚。月上珠簾剛夜半，天明玉
漏催更箭。當軒秦鏡絕狐蹤，禁殿無人誰敢犯？
第十二祖雲居道膺大師參洞山，山問：「甚處來？」師曰：
「翠微。」曰：「翠微有何言句？」師曰：「微供羅漢，某問：『供養羅
漢還來否？』曰：『每日你噇箇甚麼？』」曰：「實有此語否？」師曰：
「有。」曰：「不虛參見作家來。」山又曰：「吾聞思大和尚生倭
國作王，是否？」師曰：「若是，思大和尚佛亦不作。」山然之。
險處連推不倒，直須出手相扶。一枝別露春色，風
月猶殊帝都。
第十三祖鳳棲同安道丕大師，僧問：「如何是和尚家
風？」師曰：「金雞抱子歸霄漢，玉兔懷胎入紫微。」曰：「忽遇
客來，將何祗待？」師曰：「金果早朝猿摘去，玉花晚後鳳
銜來。」
徹底打開寶藏，傾來滿地奇珍。就中那復擇疏親？
博施逢人不吝。家風凜凜，無比尊貴，堂堂絕倫。凡
流切莫妄評論，此箇門牆萬仞。
第十四祖鳳棲同安志大師參先同安，將示寂，上堂
曰：「多子塔前宗子秀，五老峰前事若何？」如是三舉，眾
無對，師曰：「夜明簾外排班立，萬里歌謠道太平。」安曰：
「須是者驢漢始得。」
老不休心更可嗟，教兒汲汲做人家。恁麼舉，太周
遮，遺來枯井填難滿，日後方知怨恨爺。
第十五祖梁山緣觀大師上堂曰：「垂絲千尺，意在深
潭。一句橫空，白雲自異。孤舟獨棹，不犯清波。海上橫
行，罕逢明鑑。」僧問：「師唱誰家曲，宗風嗣阿誰？」師曰：「龍
生龍子，鳳生鳳兒。」
<pb n="519"/>
蘆花碎翦補羊裘，鶴影悠悠，雲影悠悠。七里灘邊
獨放舟，深也拋鉤，淺也拋鉤。盲龜釣盡始方休，雨
又將收，風又將收。水天虛碧看飛鷗，月滿枝頭，霜
滿枝頭。
第十六祖太陽警玄大師參梁山，問：「如何是無相道
場？」山指觀音像曰：「者是吳處士畫底。」師擬進語，山急
索曰：「者是有相底，如何是無相底？」師遂有省，便禮拜。
曰：「何不道取一句？」師曰：「道即不辭，恐上紙筆。」曰：「此語
上碑去在。」師獻偈曰：「我昔初機學道迷，萬水千山覓
見知。明今辨古終難會，直說無心轉更疑。蒙師點出
秦時鏡，照見父母未生時。如今覺了何所得？夜放烏
雞帶雪飛。」山謂：「洞上之宗可倚。」一時聲價藉甚。
有相無相，重加鹽醬。鏡愈磨而痕生，工多巧而璞
喪。擬尋思，莫輕放，到此還須喫痛棒。且道利害在
甚麼處？咄！不用擔枷過狀。
第十七祖投子義青大師，僧問：「師唱誰家曲，宗風嗣
阿誰？」師曰：「威音前一箭射透兩重山。」曰：「如何是相傳
底事？」師曰：「全因淮地月，得照郢陽春。」曰：「恁麼則入水
見長人也。」師曰：「祇知荊玉異，那辨楚王心？」僧禮拜，師
隨以拂子擊香几一下。
重關覿面勢崔巍，一蹋鴻門兩扇開。香象截流無
阻隔，鯤鵬展翼任徘徊。任徘徊，看變態，等閑直透
威音外。桐谿從此顯家聲，一夜春風敷萬卉。
第十八祖芙蓉道楷大師謁投子，問：「佛祖言教如家
常茶飯，離此之外別有為人處麼？」曰：「汝道寰中天子
敕，還假堯舜禹湯也無？」師欲進語，子以拂摵師口曰：
「汝發意來早有三十棒也。」師大悟，再拜便行。曰：「且來
闍黎。」師不顧。曰：「汝到不疑之地耶？」師掩耳而出。
家寶不須外尋，衣珠豈向他索？雖然掩耳便行，面
目被人換卻。面目換來見也無，一條楖栗兩相扶。
只解扶兮不解倒，可憐父子入荒艸。
第十九祖鹿門自覺大師參芙蓉，問：「胡家曲子不墮，
五音韻出青霄。請師吹唱。」曰：「木雞啼夜半，鐵鳳叫天
明。」師曰：「恁麼則一句曲含千古韻，滿堂雲水盡知音。」
曰：「無舌童兒能解和。」師曰：「作家宗師，人天眼目。」曰：「禁
取兩片皮。」師從此悟入，遂承印記。
綠暗園林春欲暮，長安煙景仍如故。五陵公子問
歸路，遙指顧花開何事。風偏妒泣血，子規啼不住。
窮愁無限向誰訴，回首家山月滿戶。急轉步，度水
休教溼卻褲。
第二十祖青州希辨大師參鹿門，得言外旨，出住中
都萬壽，嘗設百問，曰：「聲前薦得，落在今時；句後承當，
迷頭認影。作麼生是空劫已前自己？」又曰：「有口讚不
盡，無言心自明。是則裂破虛空，不是則鬼家活計。上
入端的處，道將一句來。」
劍按當門，鍼投水碗。象骨輥毬，紫湖看犬。直饒費
盡精神，也是徐六擔板。擔板流，沒來由，卻把真金
喚作鋀。令人翻憶青州老，恩大難將雨露酬。
第二十一祖大明寶大師參青州，問：「離四句，絕百非，
請師直指西來意？」曰：「昨日有人問，打出去也。」師曰：「今
日又如何？」曰：「你恁麼不識痛癢。」師禮拜。曰：「可惜許棒
折也。」師直得汗下。後上堂：「輪王寶藏如赤窮底人，酒
店腰帶如大富底事。掉轉身來撞著沒面目漢，要拳
便拳，要踢便踢。誰知我洞上家風別有擒虎頭、收虎
尾底宗旨。會麼？玉犬徹夜行，不知天已曉。」
芙蓉影落澂江水，冷笑刻舟子底事。披霜曉夜行，
浪蕩天涯，興盡狂心死。死後重甦卻為誰？新月澹
蛾眉，醉臥花陰渾不管。好飲無錢，酒債何時滿？
第二十二祖王山體大師侍大明於生臺，見雀拾食，
乃拍手，雀飛去。明撫師背，師驚顧。曰：「若是雀子，我孤
負你；不是雀子，你孤負我。」師罔措。曰：「幸是可憐生，互
相孤負去。」師豁然。後上堂：「還有衝流度刃者麼？」僧從
東過西、從西過東。師曰：「未得一場榮，先刖兩脛足。」曰：
<pb n="520"/>
「也知和尚慣用此機。」師曰：「罪不重科。」僧擬議，師便打。
我負你，你負我，麻纏不住紙重裹。狻猊爭肯被羅
籠，迸斷黃金無縫鎖。白日昏兮霧漫漫，浮雲散兮
山朵朵。一聲哮吼隕空花，柳魅山魈沒處躲。
第二十三祖雪岩滿大師初參普照，照曰：「兄弟年俊，
正宜叩參。我當年念念以佛法為事。」師避席，進曰：「和
尚而今如何也？」曰：「如生冤家相似。」師曰：「若不得此語，
幾乎枉行千里。」照下禪床握師手曰：「作家那。」後造王
山，山舉洞山睹影因緣，師疑之，閱頌至「折合終歸炭
裏坐」大悟，曰：「今日方知病即藥也。」呈山，山曰：「料掉沒
交涉。」師曰：「和尚此回瞞我不得。」
胸積經綸，舌藏利劍，不露鋒鋩，埋兵索戰。好作家，
猶未善，平地可憐親被陷。翻得身來是幾時，花開
二月春將半。也大奇，也大奇，男兒志在青雲上，投
筆封侯更有誰？
第二十四祖萬松行秀大師參勝默有省，復看玄沙
未徹語，請益雪岩，岩曰：「待你頭生角、腳手生爪牙，然
後討棒喫。」師偶見雞飛鳴，大悟，曰：「今日不惟捉敗沙
老虎，亦乃捉敗岑大蟲也。」曰：「不怕我笑你那。」
忽聞架上一聲雞，蝶夢驚回月墜西。謾道山河歸
至德，首陽千古話夷齊。
第二十五祖雪庭福裕大師參萬松，松問：「何處得箇
消息來？」師曰：「老老大大，向學人納敗闕。」曰：「老僧過在
何處？」師曰：「學人且禮拜，暫為和尚蓋覆卻。」松大喜，遂
印可。後問僧：「面壁石有人看見達磨影者麼？」曰：「今日
幸遇和尚。」師曰：「拄杖子今日幸遇上座，乞供養他一
頓。」遂打三棒。曰：「恩大難酬。」師擲下杖曰：「脹殺懷州牛。」
恁麼來，看變動，謾張兔網去羅鳳。偏圓回互兩無
傷，捩轉機關全玅用。杜禪流，休賣弄，縱時擒，擒時
縱，棒頭有眼須珍重。懷州脹殺一條牛，嚇得蝦蟆
跳入甕。
第二十六祖靈隱文泰大師參雪庭。庭曰：「當機一句，
試拈出看？」師擬開口，曰：「家產被人籍沒了也，還在者
裏叫屈？」師撫掌曰：「誰奈我何？」曰：「者風顛漢。」後上堂：「塵
劫來事，只在於今。河沙玅德，總在心源。試教伊覿面
相呈，便不解當風拈出。且道過在何處？」卓拄杖曰：「只
為分明極，翻令所得遲。」
腦後張弓，就地彈雀。放去收回，死蛇弄活。活來毒
氣便傷人，說甚南山鱉鼻惡？老蒼天，老蒼天，白頭
婆子搽脂粉，卻向人前賣少年。
第二十七祖還源福遇大師參靈隱，聞舉「切忌從他
覓，迢迢與我疏」語，即領悟，曰：「今日捉敗老賊也。」隱喝
出。後僧問：「如何是祖師西來意？」師曰：「風送泉聲來枕
畔，月移花影到窗前。」
得意謾將說向人，畫龍點眼未為真。揭開翡翠簾
初曉，拂卻鸞臺鏡上塵。風送泉聲休逐響，月移花
影別家春。重重指出何勞問，少室庭前雙桂新。
第二十八祖香嚴文才大師讀證道歌，至「幻化空身」
契悟，乃謁源求證，源曰：「祇如道『君不見』，是指阿誰？」師
曰：「覿面親呈，更無回互。」曰：「墮坑落塹漢，作恁麼語。」師
曰：「和尚作麼生？」曰：「汝口聻？」師曰：「勘破了也。」源休去。
老鼠偷油打破燈，鄰家日午罵三更。可憐笑殺人
無數，月裏嫦娥夢不成。勘破了，且低聲，鷺鷥腳上
螞蝗釘。
第二十九祖萬安子嵒大師初參息菴有省，復參香
嚴，呈解，嚴曰：「子不聞蠱毒之家水莫嘗否？」師曰：「也須
吞得去、吐得出，始是肚皮。」曰：「蒼天中更添冤苦。」師曰：
「謝和尚印可。」曰：「未在。」復閱<bf>《寶鏡三昧》</bf>，大豁疑礙。後上
堂：「我不學諸方，說禪浩浩地，魔魅人家男女。」僧問：「達
磨面壁時如何？」師曰：「正是浩浩禍胎。」曰：「如何得勦絕
去？」師曰：「倒槎芒繩縛鬼子，須是其人。」
獨眼獰龍，夜生角虎。反掌為雲，覆掌為雨。焚劫之
火，不礙吸噓。蠱毒之水，何妨吞吐？鶴翥翼而難留，
<pb n="521"/>
箭離絃而莫阻。橐籥乾坤，紛紜宇宙。撲碎虛空萬
象沉，離婁有目還如瞽。
第三十祖凝然了改大師參萬安，安曰：「路逢死蛇莫
打殺，無底籃子盛將歸。此是洞上宗旨，若是莽鹵禪
和，如何透得？」師曰：「莫是背觸不得底麼？」曰：「笑破山僧
口。」師罔措。曰：「你在鬼窟裏討甚麼碗？」師愈不安。一日，
嚴上堂曰：「一言迥脫，獨拔當時。」師當下釋然。
一言迥脫，掀翻鬼窟。獨拔當時，放出俊鶻。阿喇喇，
阿喇喇，五乳峰頭路更滑。寄語遊人仔細行，謾將
竿木強支撐。
第三十一祖俱空契斌大師參凝然，然曰：「達磨未來，
你作麼生參？」師疑之。偶睹秦封槐有省，回侍次，身甚
戰慄，然曰：「契斌參得禪也，何驚疑之有？」師豁然省曰：
「某今日到此，如在紅爐中拾得一片冰相似。」然頷之。
咄哉！沒智老翁白日青天見鬼。達磨未必東來，神
光何曾得髓？爛泥有刺須防，卞璧無暇休指。紅爐
燄裏拾冰，敲落舜若多齒。
第三十二祖定國可從大師參俱空，空曰：「曾參何人
來？」師曰：「少室山前風悄然。」曰：「因甚一華開五葉？」師曰：
「沒孔鐵鎚百雜碎。」曰：「掠虛作麼？」師曰：「天下人只解掠
實，無一人掠虛。」曰：「不打自招。」師曰：「慣用底不妨勘破。」
家富小兒嬌，亂把珠璣滿地拋。闌干斜倚，憑誰語，
兩岸芙蕖，露滴晚香飄。任公釣錦鰲，釣得錦鰲透
碧霄。翻憶西湖，月下弄笙簫，柳鎖長隄十二橋。
第三十三祖月舟文載大師掩關，閱<bf>《萬松機緣》</bf>有省，
嘆曰：「洞上宗風大播天下，有織錦回文之功。非鍼線
細密，盤旋回互，不觸當頭者，不能與伊作主也。」既而
幡然出關，參無方從公，發明己見，撫而印之。
春雨山花燦錦，秋風落葉飛金。夜靜幽人得意，猿
啼旅客傷心。等閒若不登高朢，爭見東流海漾深？
第三十四祖宗鏡宗書大師聞月舟法席之盛，入室
請益，密踐八載，蒙付囑。後少室請師，師慨曰：「先師化
後三十餘年，洞上宗風迨乎湮沒。」遂主之，臨終索筆
書偈曰：「宗鏡宗鏡，心法成行。即日圓覺，鏡破宗正。」
招手悟猶鈍，那堪八載周？無脣不是兔，有角亦非
牛。春信梅花曉，琴聲月下悠。華亭誰更委，翻卻釣
魚舟。
第三十五祖西京幻休常潤大師參宗鏡，問：「鏡中現
像時如何？」曰：「何不打破？」師曰：「其奈鏡像何？」曰：「鏡像安
在？」師有省。一日，舉「我今不是渠」，詰之曰：「既不是渠，畢
竟是何人？」師曰：「若要識此人，有箇真消息。無相滿虛
空，有形沒蹤跡。曾為佛祖師，常作乾坤則。龜毛拂子
清風生，兔角杖頭明月出。」鏡復徵之，師曰：「彩鳳翻飛
身自在，鐵牛奔吼意常閒。」曰：「善哉。」
水潺潺，山疊疊，蹭蹬天涯老劍客。江北江南遍問
津，芒鞋蹋綻路頭絕。風吹柳絮走毛毬，雨打梨花
飛蛺蝶。乳酪醍醐味不殊，瓶盤釵釧金非別。休休
休，直一橛，轉盼家山雲外月。他家父子好機關，說
甚臨濟白拈賊。
第三十六祖大覺方念大師參幻休，休問：「甚處來？」師
曰：「北方。」曰：「北方道法與此方何如？」師曰：「水分千派，流
出一源。」一日，遊初祖面壁處契悟，乃曰：「五乳峰前，好
箇消息。大小石頭，塊塊著地。」詣室呈休，休囑曰：「無上
涅槃心，佛祖相傳付。吾今授受時，雲淨峰頭露。」
乳峰嶮巇人難到，到者應須膽也銷。紫電光中鳴
布鼓，桃花浪裏看騰蛟。頭角昂而機用別風雲際
而意氣豪。遞相承授兮水向源濁，體佛祖心兮霜
妒花嬌。眾生末法真堪嘆，艸木皆兵何處逃？
第三十七祖雲門圓澂大師掩關，看乾峰「舉一不得
舉二」話，發明，詣雲棲，棲舉「海底泥牛」，師推出傍僧，曰：
「大眾證明。」後參大覺，覺曰：「止風塗向青山近，越王城
畔滄海遙時如何？」師曰：「月穿滄海破，波斯不展眉。」復
呈偈，覺曰：「語句綿密，不落始終，真當家種艸。向後開
<pb n="522"/>
兩片皮，截斷天下人舌頭有分在。」
一鎚奮力碎重關，直透雷門萬仞山。江練靜，暮雲
閒，奪得靈符肘後還。轉步乾坤外，橫身宇宙閒。忘
依倚，絕躋攀，洞簾倒捲水潺湲，誕生王子天然貴，
金闕春風扣玉環。
第三十八祖百丈明雪大師參雲門，門舉斬貓話，師
於言下知有，將蒲團拋出門，曰：「一語下徐州，會從橋
上過。」曰：「溪水潺潺，汝等道看。」師曰：「敲空有響，擊木無
聲。」門頷之。閱六日，聞鐘聲大悟。九坐道場，臨終說偈：
「來也無一物，去也無一物。欲知端的意，百丈花梢月。」
五色書徵，九苞應瑞。迥脫樊籠，不墮圈繢。蒲團拋
出，駿蹄空群。擊木相酬，靈禽折翨。忽聞鐘聲，世界
殞而生佛平沉；廓落身心，朕兆泯而虛空粉碎。楊
老師，真奇異，令人千古仰高蹤，百丈花梢風月霽。
<other>經旨頌</other>
楞嚴經七處徵心。
徵心七處遍推求，堪笑騎牛更覓牛。回首西山殘照
近，一聲鴈叫又清秋。
若見是物，則汝亦可見吾之見，乃至自然非物、
云何非汝。
浮雲散盡碧天開，一片冰輪耀御階。花下相逢須急
轉，莫教衣袖惹塵埃。
見見之時，見非是見；見猶離見，見不能及。
休誇投筆戎軒貴，謾謂采薇義士高。怎似幽人忘寵
辱，＆CB21347;鬖隨處混漁樵。
二十五圓通。
奇哉諸聖說圓通，不覺和身墮艸中。陰處三科撈井
月，火風七大捕魚蹤。秋深菊蕊噴香遠，春暮桃花鬥
色濃。剖破藩籬元一統，誰分南北與西東？
五十五位菩提路。
重重單複立階差，畫足從來不是蛇。行滿三祇湯裏
雪，功成剎海眼中沙。通衢處處乘車馬，古岸灣灣渡
艇槎。掉臂經行皆祖意，胡為特地費周遮？
涅槃經生生。
拂地春風至，山花遍野開。遊人興不盡，又上一崔巍。
不生生。
龜毛牽玉象，兔角趁麒麟。嚇得虛空走，須彌也起瞋。
生不生。
喫飯不開口，穿衣沒寸絲。閻浮都蹋遍，兩足未曾移。
不生不生。
踢翻香水海，拈卻蕊光幢。萬籟悉沉寂，聖凡兩俱忘。
佛牙頌。
偉哉婆伽梵，果極名調御。曩劫積殊勳，萬德體圓具。
法身本無為，而不墮諸數。無形示有形，無住顯常住。
處潔以非淨，居染而不污。大小阿毘曇，一切文身句。
頻伽微玅音，悉從齒端注。不可以耳聞，不可以目睹。
耳目不可近，近之大火聚。愚昧自疑惑，闡提見嫉妒。
我祖獲斯瑞，千載罕一遇。永為福德城，廣闢人天路。
我今作斯頌，大海一滴助。並冀垂不朽，盡未來如故。
浮山十六題。
堂前不挂夜明簾，花下閒閒懶去眠。散髮齊眉誰作
伴，泥牛鞭起曉耕煙。（識自宗）。
句中有響辨來機，迥脫玄關絕是非。上苑春回鶯語
巧，落花流水自依依。（死中活）。
春園遊罷且休誇，煙景依稀未是家。玉笛一聲何處
去，紛紛天際落梅花。（活中死）。
夜靜銀河泛鐵船，蘭橈撥破玉壺天。驚回石女鴛鴦
夢，倒跨金鸞入廣寒。（不落生死）。
兔老冰盤夜倍明，幾家砧杵動秋聲。殷勤寄語嬋娟
子，莫負乘槎萬里情。（背捨）。
歷代簪纓與麼來，何妨落魄混塵埃？薰風到處幽階
靜，帶笑葵花向日開。（不背捨）。
當陽突出迅如風，鐵壁銅牆一貫通。夜半髑髏頻發
<pb n="523"/>
笑，驟驚木馬出紗籠。（活人劍）。
高軒毒鼓謾勞撾，觸著應須盡喪家。聖解凡情齊掃
蕩，老胡依舊度流沙。（殺人刀）。
不將奇特向人施，遮莫行藏只自知。夜靜一簾明月
上，微風吹動影離離。（平常）。
莫道垂慈語帶柔，異中來也為誰酬？不從脅下安名
字，笑殺溈山水牯牛。（利道拔生）。
金鎚覿面向君拋，道火何曾口被燒？不會逢人休錯
舉，春來依舊鳥聲嬌。（言無過失）。
歷然藻鑑用無偏，透脫離微始得玄。秋水長天誰辨
別，鷺鷥飛出荻蘆邊。（透脫）。
翀霄鸞鳳縈金鎖，挂角羺羊猶滯蹤。子夜木人剛轉
側，碧潭雲外看飛龍。（透脫不透脫）。
輥毬舞笏幾多般，玅闡當年教外傳。熊耳真機千古
秀，松聲皓月永娟娟。（稱揚）。
一句明明蓋古今，超聲越色卒難尋。雲封絕頂誰能
到，回首斜陽煙水深。（降句）。
卷舒殺活不同倫，大用何曾涉點塵？蝸角尖頭藏宇
宙，螺螄眼裏定乾坤。（方入圓）。
瑞老和尚住百丈。一日，垂問：「佛殿簷前為何墮落一
花？」師云：「詩向梅中得，琴從月下彈。」頌：「詩向梅中得，琴
從月下彈。明明頻舉似，切忌妄生端。古澗潺潺兮歌
詠新韻，和風蕩蕩兮花開笑顏。」
問：「野狐既脫皮毛，因甚虛名千古不昧？」師云：「敲空有
響，擊木無聲。」頌：「敲空有響，擊木無聲。雨過山翠，雲收
日晴。石筍抽條兮長春豔豔，冰河發燄兮互古騰騰。」
問：「冬閒日色為何寒冷？」師云：「大雄峰高。」頌：「大雄峰高，
覿面全拋。擬議開眼，已犯吹毛。不犯吹毛，意句迥超。
木童腔外歌舞，石女雲中品簫。」
　　　（大悲菴行慧備資敬刻
　　百老和尚語錄第十七卷）
百愚斯禪師語錄卷第十七

<sarticle><article>百愚斯禪師語錄卷第十八</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>機緣</other>
僧問：「拜即是，不拜即是？」師云：「顛倒作麼？」僧曰：「金翅劈
開滄海去，青山低首笑相迎。」師云：「腳跟下好與三十
棒。」曰：「作家宗師。」師云：「不勞讚歎。」僧禮拜，師復云：「從何
處來？」曰：「西天目。」師云：「曾見高峰大師麼？」曰：「和尚大似
不曾到天目。」師云：「莫亂統。」曰：「和尚一向在那裏？」師云：
「要向你說，上座不曾到。」曰：「同是家裏人，何消與麼？」師
云：「三千里外。」曰：「爭奈腳頭腳底？」師云：「腳底尚不知，說
甚麼腳頭？」
問：「如何是無位真人？」師云：「兩瓶好花紅似錦。」曰：「家賊
難防時如何？」師云：「即今賊在甚麼處？」僧擬議，師云：「捉
敗了也。」曰：「說甚麼？」師云：「你耳聾，我亦耳聵。」
僧參，師云：「號甚麼？」曰：「牧牛。」師云：「牛在甚麼處？」僧禮拜，
師云：「牛既如是，你作麼生牧？」僧拂袖一下，師云：「猶𨁝
跳在。」曰：「師作麼生牧？」師云：「穿卻你鼻孔。」
眾善信設齋次，師云：「今日多謝厚意。」曰：「上門買賣好
做。」師云：「爭奈居士折本？」曰：「食到口邊被人奪卻。」師云：
「何處得者消息來？」曰：「和尚請齋。」師云：「果然被山僧奪
卻。」士無語，師大笑。
居士參，師云：「你一向做甚麼工夫？」曰：「持準提咒。」師云：
「曾見準提菩薩麼？」曰：「曾見。」師云：「是何面目？」士擬議，師
打一數珠，云：「準提菩薩過去久矣。」
僧問：「覿面相逢作麼生道？」師云：「只恐你錯會。」曰：「門門
一切境，回互不回互？如何回互？」師撫桌子云：「不得喚
作桌子。」曰：「如何不回互？」師云：「者箇是桌子。」曰：「學人即
不然。」師云：「你又作麼生？」曰：「出戶不偏行，各赴兩頭機。」
師云：「莫亂統。」
<pb n="524"/>
僧請益，師問：「如何是你本來面目？」曰：「胡來胡現，漢來
漢現。」師云：「胡漢不來時如何？」曰：「照天照地。」師云：「打破
鏡時作麼生？」曰：「海闊從魚躍，天高任鳥飛。」師云：「更有
漫天網子在。」僧擬議，師掌云：「又向鬼窟裏作活計。」
居士問：「曹洞、臨濟還有別也無？」師云：「虛空無背面。」曰：
「者是無別也？」師云：「青嶂有高低。」曰：「者是有別也？」師云：
「那裏是別？」曰：「有高低。」師云：「仁者自生分別。」
師命寒松首座落堂考，工畢，上方丈問訊，師云：「今日
堂中幾人悟道？」曰：「若不是某，幾錯祗對和尚。」師云：「座
元大似不曾落堂。」曰：「將謂無人證明。」師云：「既然落堂，
因甚容他聖僧瞌睡？」曰：「且喜今日放參。」師為擊節。
僧問：「涅槃心易曉，差別智難明。如何是涅槃心？」師云：
「簷前雨滴滴。」曰：「差別智又作麼生？」師云：「秋色滿庭芳。」
曰：「恁麼則言言見諦，句句朝宗。」師云：「莫錯會好。」
問：「初祖對梁武帝云『廓然無聖』，因甚雲門祖庭寺名
『顯聖』？」師云：「君子喻於義，小人喻於利。」
師問獨立維那：「月到中秋分外明，因甚被片雲遮卻？
還是隱顯不同？為復別有長處？」曰：「待月落後與和尚
相見。」
僧送茶至，師云：「是甚麼茶？」曰：「太白峰茶。」師云：「太白峰
嶮峻，如何到得？」僧無對，師云：「不是太白峰茶。」
師畫此＆unrec;問：「北冥西堂不是圓相，亦非月輪。去此二
途，試道一語看。」曰：「帝釋宮中放赦書。」師云：「未在，更道。」
曰：「王令已行天下遍，身榮何用更封侯？」
師問時一侍者：「山僧連日有病，大眾俱來看。有一人
不來，且道為甚不來？」曰：「東宮雖至嫡，不面聖堯顏。」
僧問：「如何是青龍境？」師云：「寶塔衝霄漢。」「如何是境中
人？」師云：「金鎞指月看。」曰：「人境不立，何處相見？」師云：「當
面錯過。」曰：「芳艸渡頭尋不見，夜深依舊宿蘆花。」師云：
「那裏學來的？」僧禮拜，師便打。
厂峰入方丈，師云：「那箇是你本來面目？」曰：「和尚還見
學人麼？」師云：「何曾會在？」曰：「從來不迷。」師云：「既不迷，到
弁山做甚麼？」曰：「不到爭知不迷？」
震南參問：「作何方便，得本分相應去？」師搊住云：「速道，
速道。」南愕然，師便托開。
靈機參，師問：「甚處來？」曰：「河北。」師云：「少林主人為誰？」曰：
「涵宇和尚。」師云：「如何知是涵宇？」曰：「一點瞞他不得。」師
云：「背後的是甚麼？」機作禮，師云：「大好瞞他不得。」
印白參，師云：「今日事如何？」曰：「天不能蓋，地不能載。」師
云：「你在甚麼處？」白喝，師云：「再道。」曰：「不敢妄生節目。」
九一居士參，師舉大顛擯首座話詰之，曰：「好事不如
無。」師云：「與麼大顛亦多事？」曰：「和尚著甚死急？」師云：「當
日首座會不會？」曰：「不妨舉似諸方。」師云：「有人舉數珠
問你又作麼生？」士拂袖出，師云：「放汝三十棒。」
福建居士問：「七佛已前是何人說法？」師云：「居士莫打
鄉談。」曰：「七佛已後又是何人說法？」師云：「山僧只會官
話。」
劍機尼入室，師云：「一歸何處？」曰：「金不博金，水不洗水。」
師云：「南泉斬貓，趙州頂履，又作麼生？」曰：「故鄉蹋斷來
時路。」師云：「麻三斤聻？」曰：「白日無閒人。」
<other>問荅</other>
問：「乾為蓋，坤為軸，將甚喚作關捩子？」荅：「拄杖在山僧
手裏。」問：「鄉村四月閑人少，因甚容得水牯牛橫眠
四野？」荅：「農家不管興亡事，一任和雲占洞庭。」問：「翀
天俊鶻，為何撞入網中？」荅：「怪得阿誰？」問：「一箇雷聲
天下響，古路邊石獅子為甚不聞？」荅：「不受驚嚇。」問：
「血滴滴地是何意旨？」荅：「照顧眉毛。」問：「如何是子覺
母殼？」荅：「錯過了也。」問：「九峰不肯首座意在於何？」荅：
「雪屋夢猶寒。」問：「孤峰獨宿未是衲僧活計，那是衲
僧活計？」荅：「眼裏童人吹玉笛。」問：「兩手扶犁水過膝，
明什麼邊事？」荅：「知恩者少。」問：「心花發現，為何腳下
不明？」荅：「但恁麼舉。」問：「法身充滿沙界，因甚無字關
透不過？」荅：「一箭射雙鵰。」問：「威音王那畔更那畔如
<pb n="525"/>
何透過法身？」荅：「波斯水上翻筋斗。」問：「洞山睹水影
悟箇甚麼？」荅：「鄉談不一般。」問：「從賢聖中來，不曾殺
生，是何意旨？」荅：「雲消山谷冷。」問：「既是放生池，為何
淹死人？」荅：「路不拾遺，君子稱美。」問：「一切眾生本無
生滅，因甚又放生？」荅：「拋磚引玉。」問：「一切眾生本來
是佛，且道復禮何佛？」荅：「天上天下，唯我獨尊。」問：「既
是鹹井涇，因甚麼靜室中喫淡水？」荅：「莫被舌頭瞞。」
問：「佛未出世，祖不西來，者著子阿誰傳授？」荅：「春至鳥
聲碎。」問：「洞山君臣，臨濟賓主，是同是別？」荅：「疁城古
練川。」「如何是賓中主？」荅：「茅屋安金吻。」「如何是主
中賓？」荅：「拄杖半肩橫。」「如何是賓中賓？」荅：「滿面是埃
塵。」「如何是主中主？」荅：「佛祖莫能窺。」「如何是賓主
相見的事？」荅：「當面休錯過。」問：「賓主相見有何奇特？」
荅：「六耳不同謀。」問：「賓主相去幾何？」荅：「兩眼對兩眼。」
「如何是體？」荅：「虛空吞皓魄。」「如何是用？」荅：「蝦蟆飛
上天。」「如何是體用俱到？」荅：「清風拂明月。」「如何是
體用俱不到？」荅：「抱贓叫蒼天。」問：「師是洞山嫡裔，洞
山祖師今在何處？」荅：「遍界不曾藏。」問：「蓮花出水，根
從何來？」荅：「好箇消息。」問：「朝朝同佛起，夜夜抱佛眠，
為何佛又不見？」荅：「只為太近。」問：「一燈普照，因甚殿
後不亮？」荅：「自生障礙。」問：「鼙鼓震驚，四方俱動。未審
法地動不動？」荅：「木馬遊春俊不羈。」問：「龍華大士化
身千億，師今補處能化幾身？」荅：「雲月雖無異，谿山不
一般。」問：「袈裟角裏無藏風地，風從何有？」荅：「好箇問
頭。」問：「諸供養中，法供養最。今無法、無供養，作麼為
最？」荅：「謝子殷勤。」問：「華林古木，陽春競發。敢問枯木
開花也無？」荅：「堪憐幾許尋香客，穿卻鼻頭總不知。」
<other>垂問</other>
問：「有一人讀盡五車書，胸中無一元字。有一人不見
書木，博盡古今。有一人讀盡五車書，博盡古今。有一
人不讀五車書，亦不博古今。此四人中且道那一人
作得人天師？」
問：「月到中秋分外明，因甚被片雲遮卻？還是隱顯不
同？為復別有長處？」
問：「弁山頂上為何白不住？」
問：「洞山門下永絕滲漏，為何花石澗內流水滔滔？」
問：「菊花九月開，因甚華林園裏卻無？」
問：「霧鎖千峰，為甚行人不斷？」
問：「畫此＆CB21418;云不是圓相，亦非月輪。去此二途，試道一
語看。」
問：「洞山云：『青山白雲父，白雲青山兒。白雲終日倚，青
山總不知。』既是父子，為甚不知？」
問：「烏鴉生箇白鷺鷥，且道是何祥瑞？」
問：「善權古剎，歷代名藍。法堂前為何艸漫漫地？」
問：「輪藏殿與鐘樓每日鬥額，且道他為箇甚麼？」
問：「德山入門便棒，臨濟入門便喝。且道山僧總不與
麼，還有為人處也無？」
<other>垂代</other>
問：「聖僧打瞌睡，因甚麼不巡他香？」師代云：「官不容鍼，
私通車馬。」
問：「適來經行，何緣故蹋殺箇祖師？」師代云：「何不道某
甲罪過？」又云：「賴和尚證明。」
問：「在眼曰見，在耳曰聞，在鼻曰嗅，在舌譚論。祇如在
眉毛喚作甚麼？」師代云：「天子不刈茅。」
問：「衲僧家氣吞佛祖，眼蓋乾坤。胡為乎透一字關不
過？」頌：「氣吞佛祖未為雄，末後牢關不易通。腳底若教
紅線斷，倒騎石馬出紗籠。」
問：「高揖釋迦、不拜彌勒的人為甚麼朝打三千、暮打
八百？」頌：「不羨首陽清餓士，謾誇渭水老垂綸。高名勳
業雙忘處，始是太平無事人。」
問：「山青水綠，桃紅李白。若道是色，瞎卻渠眼。若道不
是色，又被活埋。且道如何得透脫二途去？」頌：「朱紫滿
堂豈是色，管絃徹耳亦非聲。試看橋畔酣眠客，寵辱
<pb n="526"/>
無心兩不驚。」
問：「疑團未破，腳跟下浮逼逼地。疑團已破，為何腳跟
下亦浮逼逼地？」頌：「三月年年啼子規，聲聲泣血染花
枝。窮途無限傷心事，不是愁人也淚垂。」
<other>法語</other>
<other>示景純張居士</other>
昔慈明禪師好訶罵，諸方指為邪說。大慧老人好貶
剝，叢林名為禪病。以此觀之，古今皆然。邇來，參禪者
如麻似粟，真得見地者曾幾何人？要而言之，有認耳
目為禪，到處側耳揚眉、搖頭點額；有認手足為禪，遇
人豎指擎拳、點胸頓足；有認意識為禪，一味窮玄索
玅、博古論今；有認狂妄為禪，飲酒食肉，自稱為逆行
菩薩；有認儱侗為禪，盲枷瞎棒、亂訶亂說，便為格外
提持。如此者非邪病而何？皆由不肯親近名宿、妄自
尊大故耳。今足下欲明此事，須將平日所學所見盡
情放下，把箇本參挂在眉尖，如一柄金剛寶劍，更有
何物敢攖其鋒？有時㘞地一聲，元來只是者箇！猶如
啞子得夢，只可自知。到者箇田地，一任橫行豎行，無
非佛事；弄子抱孫，總是尋常。所謂大家團圞頭，共說
無生話是也。否則，急就作家爐韝，受向上鉗錘，庶免
墮如上諸病耳。勉旃，勉旃。
<other>示蘊空知客</other>
昔年相見不相識，今日相識不相見。練川一路平如
砥，腳頭腳尾光顯現。掀翻底蘊絕囊藏，喝碎虛空始
成片。回頭笑看楚山雲，轉步還蹋吳嶺霰。關外更有
一重關，且莫歸家便住院。不信但問無舌人，洛浦當
年曾親薦。昭慶無物可贈君，臨行聊為通一線。春風
拂破碧桃腮，曉日揭開青嶂面。
<other>示闇然禪人</other>
秋風瑟瑟浮雲薄，秋雨濛濛木葉脫。青山骨瘦溪毛
長，江天一色澂寥廓。堪憐一片祖師心，萬古凝然成
寂寞。禪流於此識端倪，何必擔囊費驢腳？吳山楚水
兩悠悠，湖北江南翠如削。若是金毛獅子兒，安肯隨
流混眾角。一聲哮吼隱狐群，乾坤粉碎空花落。勿怪
青龍把舌饒，就中幾箇能斟酌。三更迸出一輪紅，珊
瑚枝上光閃爍。
<other>示默符書記</other>
機前有語未為奇，默契安知向上機？語默兩途俱坐
斷，靈符肘後示全提。
<other>示悟如闍黎</other>
悟本由心勿外求，如來藏裏已全周。打開方識無窮
盡，信意施為用不休。
<other>示大休禪人</other>
大休須到大休時，到得休時正好為。任意為來無一
事，三更紅日上梅枝。
<other>示錢君求醫士</other>
醫到末年老愈精，拈來莖艸盡回生。須知更有超方
術，一念無為聖可成。
<other>示古言知藏</other>
一藏原來是故紙，五千餘軸總閒言。知君徹底掀翻
也，撒手歸家月滿軒。
<other>示子菴書記</other>
一字難將海墨書，箇中那許涉躊躇？分明祇在毫端
上，滿目煙光徹太虛。
<other>示杲目禪人</other>
杲日三更當戶照，徹開亞目頂門寬。今時那畔俱拈
卻，鐵馬嘶風鳥道還。
<other>送獨立書記之楚</other>
禪客飄然歸楚鄉，清風兩岸送行裝。一曲新豐宜鄭
重，由來此曲異宮商。今古知音能有幾，洞庭月在波
心裏。耐得秋霜果自馨，爭看聲價撩天起。金錘袖裏
復誰知，等閒擊出虛空髓。弁山華發少林春，千載曹
源流不止。蹋遍煙巒何處好，回雁峰前消息早。覓得
<pb n="527"/>
佳山勿自棲，他時待我來投老。
<other>題讚</other>
<other>釋迦佛</other>
 惟我大雄，一切究竟。包括太虛，遠離修證。一塵不動，
普接群機。遍界全彰，恒然在定。玅相不可以色求，洪
音不可以耳聽。至矣哉！凡有覺知者，莫不稽首皈命。 
<other>雪山像</other>
 皇宮棄卻亦何獃，六載饑寒骨似柴。箇事而今誰不
會，逢人謾道睹星來。 
<other>觀音大士（四首）</other>
 婆娑其髮，袒露其襟。默然獨坐，聲似雷音。咦！欲識洛
伽真面目，端的休從紙上尋。 
 一毫端上玅相現，一切毫端靡不遍。恍如秋月著珊
瑚，枝枝撐出慈悲面。僧繇雖巧畫難成，慈禪筆底顯
神變。神變縱橫不滯功，如幻三昧體皆同。見聞獲益
無空過，風號松吼啟圓通。 
 袒裼露胸，潦倒叵耐。跣足垂眉，似甚體態？道是過去
正法明，卻云現前觀自在。咄！認著依然不是渠，黃鶯
啼出柳陰外。 
 坐對銀瓶一味閑，秋空皓月露慈顏。圓音落落超今
古，祇在鴉鳴鵲噪閒。 
<other>木理觀音（有序）</other>
辛丑歲，江南造戰艦禦海，工師解木，忽得木理作
大士像者，眉髮精細，衣袂飄舉，雖吳道子得意筆
未能過之，亦奇事也。一送如皋，一供善慶禪院，因
作贊以志不朽。
 月之在水，火之傳薪。不去不來，非幻非真。頭頭物物，
剎剎塵塵。舍亦弗得，取愈勞神。無取無舍，何疏何親？
大士亦爾，如是現身。有感斯應，靡福不臻。 
<other>魚籃觀音（二首）</other>
 巧扮風流何太奇，魚籃默自手中提。而今不比當時
事，索價撩天賣與誰？ 
 慈風滿面兮若春輝，玲瓏通身兮悉瓔珞。足躡白雲
兮影重重，籃提赬尾兮活鱍鱍。只為其人罕遇，到今
滯貨難脫。莫莫莫，須斟酌。從來者箇不尋常，六月何
曾怕爛卻？ 
<other>普賢大士</other>
 酬機玅辨似瓴懸，潦倒無端號普賢。舒卷猶憑吾掌
握，象王鼻孔謾撩天。 
<other>達磨</other>
 蹋翻波底明月，坐斷嶺頭白雲。堪笑者場漏逗，強將
皮骨空分。將謂許多奇特事，至今千載賺兒孫。 
<other>寒山拾得</other>
 者對髼頭，似甚模樣。攜帚搭肩，縱情放蕩。有時向國
清寺裏混跡和光，有時在寒山嶺頭揚歌作唱。直饒
你文殊普賢，到者裏正好喫棒。 
<other>羅漢（四首）</other>
 者夥老禿奴，看來甚古怪。做出許多般，賣盡家醜態。
愛靜而離喧，唯知貪自在。當時趁入牯牛群，免得丹
青還筆債。 
 箇些尊慈大衲，渾然沒點來由。到處逢場作戲，見人
慣弄虛頭。或捐笠而直渡，或擲杖而截流。降龍兮欺
神瞞鬼，伏虎兮誑惑愚儔。若到昭慶門下，竹篦打破
髑髏。何故？騰雲駕霧不如你，說法還須老比丘。 
 擁衲蒲團只默默，無心翻貝葉。滿腮鬚髮紺螺旋，秋
浸雙眸，萬頃碧波天。彷彿空生嵒下坐，卻又似達磨
覿面，分明別。不別不別，殷勤問取天邊月。 
 老大無端，不自尊重。交臂摩肩，聚頭說夢。幙天蓆地
而橫眠，跨海駕虹而應供。德動鬼神兮有何奇，道伏
龍虎兮徒打鬨。不如一念回機，徹見本來玅用。且道
如何是玅用？咄！好與三十老烏藤，免教人前更賣弄。 
<other>觀音經塔</other>
 層層彰自在，字字露圓通。為了慈悲債，分身遍剎中。 
<pb n="528"/>
<other>金剛經塔</other>
 團團任描邈，落落絕追攀。欲識金剛體，祇在一毫端。 
<other>梵網經（有序）</other>
予寒松首座於率眾之暇敷楮援毫，書成<bf>《梵網經》</bf>
四卷，冀廣流通，使見聞讀誦者皆證如來心地法
門。故作一偈聊為贊助。
 毫端別露玉壺春，寫出琅⿰王函無價珍。一葉一莖交互
現，一華一佛遞相鄰。百千世界猶珠網，萬億光明遍
剎塵。句下揭開心地藏，盡虛空是舍那身。 
<other>雲門湛老和尚</other>
 大啟雲門，中疏洞水。挽回既倒之狂瀾，重整將頹之
綱紀。機如掣電兮龍睛鶻眼猶迷，辯似懸河兮墅潦
牛涔莫比。高揮寶劍兮掃空魔跡狐蹤，橫拋月鉤兮
釣盡爆腮赤尾。師翁師翁，我知之矣。天下人不奈你
何，故號之曰：「湛鐵觜」。 
<other>弁山瑞老和尚（五首）</other>
 頂垂鶴髮，目奪秋江。溫同煦日，凜若嚴霜。施金錍兮
刮人天之瞖膜，舒毒手兮抉佛祖之膏肓。分一燈於
石傘，闡五位於龍岡。名聞異域，聲震遐方。有人欲問
是何叟，九坐道場大法王。 
 坐穿鐵壁顯家風，九闢天荒老凍儂。拈出花梢一片
月，等閒壓倒大雄峰。 
 稽首吾師，人天標格。滄溟為口，霹靂為舌。坐斷十方，
孰能可測？喚回石虎嘯春風，鞭起泥牛耕海月。 
 高撐石傘，坐大雄峰。翻天轉地，捉象屠龍。呵斥邪說，
扶樹綱宗。是誰作略，號楊木公。 
 若道是先師，如井覷驢。若道非先師，如驢覷井。是非
并拈卻，截鶴續鳧脛。既都不是，畢竟向何處見先師
聻？分明覿面更無私，切莫迷頭猶認影。 
<other>蓮池大師</other>
 貌古稜層，熾然無語。性相兼通，權實并舉。纔涉思惟，
未敢相許。且道是誰？蓮宗教主。 
<other>聞谷大師</other>
 動若行雲，止若谷神。勿勞耳聽，祇須眼聞。咦！禹門浪
裏翻身轉，高剔蓮燈慧燄新。 
<other>茂林和尚（得戒師）</other>
 金襴獨擁倚藤床，不倦毘尼為舉揚。他日願為蓮社
主，共攜諸子上慈航。 
<other>三昧律師</other>
 碧水澂渟絕點塵，風光滿貯玉壺新。阿師面目分明
在，謾道優波最後身。 
<other>道明律師</other>
 坐倚屏風，家聲獨占。幹蠱先猷，毘尼城塹。願力彌勒，
慈誨無倦。潔若冰壺，淨似江練。一缽雲仍，澤流溥遍。 
<other>若菴律師</other>
 長松之下，頹然一老。戒若冰清，行猶月皎。七軸蓮經，
一默而了。且道是誰？問取文表。（文表請） 
<other>見月律師</other>
 絳衣斜搭半橫身，高豎光幢啟後塵。道繼南山知有
在，千華臺上再來人。 
<other>洞山孤崖和尚</other>
 目紺眉修，神丰貌冷。巍巍乎峭壁之凌虛，凜凜然孤
松之秀挺。鋤明月而調繼新豐，闢白雲而剎興洞嶺。
玄關丕闡兮濟濟龍象交參，藻鑑高懸兮歷歷聖凡
絕影。春雨桃花泛錦溪，秋風梧葉飄金井。 
<other>衍慶石鼓和尚</other>
 貌臞似鵠，目湛如秋。奇偉逸群，玅辨罕酬。絕攀緣兮
惟道自樂，嗜恬澹兮以德為侔。指雲月而傳心兮機
無不被，借松風而演法兮澤及何休？吾兄乎，吾兄乎，
是之謂嬾殘、大梅、船子、鐵篴之流也歟？ 
<other>金仙蕃光和尚</other>
 咄哉！老兄氣宇豪邁，結佛祖冤，放慈悲債。橫拈麈尾
驗龍蛇，默倚烏藤震聾聵。分明覿面更無他，金仙堂
<pb n="529"/>
上第一代。 
<other>大休法姪</other>
 象田出廄迥常途，此是吾家天馬駒。更向曹溪波浪
裏，蹋翻明月滿珊瑚。 
<other>道珍闍黎</other>
 叢林柱石羨耆年，一片身心似鐵堅。贏得滿頭垂白
髮，性天雲靜月初圓。 
<other>半壑上座</other>
 眼界澂渟，胸襟廓落。以德為鄰，於世無縛。一味瀟然，
生平行樂。流水潺潺，白雲漠漠。此之為誰？號曰半壑。 
<other>廓凡耆德</other>
 艸褥褐衣，唯尚儉素。秉雲棲尸羅，飲真寂甘露。聞<bf>《金
剛》</bf>以出塵，閱<bf>《圓覺》</bf>而契悟。了無異念，兼利於自他；不
滯一邊，并修於禪土。誠緇門之表儀，尚高世之風度。
思其人也維敬維欽，見斯容兮如偈如慕。 
<other>自題</other>
 偶爾相逢渠是我，渠今是我我非渠。婆娑凜若寒松
操，傲雪凌霜氣自如。（寒松操首座請） 
 爾貌不揚，作事且大。滅少室之真宗，破優波之淨戒。
剔骨刮髓兮罪犯彌天，鑄聖銷凡兮惡盈法界。三年
居弁峰，百世招譏怪。噫！唯有一點為人心，縱使僧繇
難邈畫。（弁山常住請） 
 我相真箇醜，誰能描得渠？縱有十分像，何如井覷驢？
咦！山而曉來憑雨洗，柳絲春暖倩風梳。（九芝侍者請） 
 生平無福住雲門，多結冤家少結恩。直欲人人窮徹
骨，惡名那怕遍乾坤。 
 有眼不解觀色，有耳不會聞聲。雖則如聾如瞶，卻又
似聰似明。咄哉斯漢真奇怪，惱殺丹青畫不成。 
 僻性生成不自由，尋常多為別人愁。些須活計真堪
笑，無底船兒載月遊。（載月禪人請） 
 若道是我，返成兩箇。若謂非我，依然話墮。拈卻是非，
二俱有過。畢竟是誰？雪壓梅花肥，風吹明月破。 
 斯人面目畫難全，縱有十分也枉然。怎似渾圇活打
殺，免教污卻一張箋。（天髻禪德請） 
 潦倒疏狂不自禁，白雲流水共談心。生平面目難描
畫，認著依然又隔岑。 
 蕭疏人笑爾樗形，巧設施為總不能。對客慚無三寸
舌，酬機唯有一條藤。俗不俗，僧不僧，箇樣如何續祖
燈？折箸慣將攪大海，北冥浪激看飛鵬。（北冥西堂請） 
 者箇褦襶子，從來沒正經。衲僧眼裏著楔，佛魔腦後
抽釘。或謂是凡，睹之叵測；或云是聖，呼之不靈，不若
以火燒卻。咦！且莫孤負丹青。（靈枝知客請） 
 箇樣矮頭陀，看來真好笑。毘尼渾不持，佛法安通竅？
供養他圖箇甚麼？死蝦蟆捏出尿。（大休靜主請） 
 者漢生來骨董，佛祖見也毛聳。獨許紫谷參頭，描得
半邊鼻孔。（紫谷參頭請） 
 僧不僧兮俗不俗，婆娑短髮齊眉目。盡情滅卻洞山
宗，疑殺諸方老賊禿。（韞之知藏請） 
 者漢無端，忒煞奇特。座敷青蓮，身裹緋疊。若謂是震
旦之僧，卻又似西番之客。翻覆細看來，我也識你不
得。呵呵呵，咄咄咄，不如付與子西堂，一任逢人去花
擘。（子菴西堂請） 
 壘垂鼻孔，擁聳昂肩。福薄如紙，心高似天。其為人也
落落魄魄，其作事也癡癡顛顛。喚回石女兮暗穿玉
線，策起泥牛兮曉耕秋煙。欲知箇漢行藏處，端的還
須問雪田。（雪田禪人請） 
 凡百莽鹵，真杜拗禪。截兔角而為杖，搓龜毛而作鞭。
戒德了無毫髮，罪過高似華巔。時聞書記不嫌醜，描
得形容壁上懸。（時聞書記請） 
 壘壘堆堆，骨骨董董。奪罔象之珠，絕老胡之種。拶得
秤錘汗流，逼教石女毛聳。且道是阿誰？此乃南陽谷
老師的面孔。（杲目靜主請） 
 打雨敲風，多瞋少喜。虛空畫眉，缽盂安耳。咄！似者般
<pb n="530"/>
杜拗阿師誰不識你？ 
 ＆CB21347;＆CB21347;鬖鬖，瀟瀟灑灑。或時走電驅雷，或時粧聾作啞。
祇將箇麤棒熱拳，便喚做慈悲喜捨。恁麼為人，報恩
者寡。欲知渠是誰？端的問柴也。（柴也後堂請） 
 髼髼鬆鬆，落落魄魄。幼少叢林，長復失學。教無舌人
解唱兮響遏風雲，使無手者行拳兮掀翻海嶽。愛截
麒麟之角兮扶弱抑強，慣拔鸞鳳之毛兮解黏去縛。
似者般漢，只好打煞活埋，又那堪焚香描邈？莫，莫！且
留與雲水方來持將去，一任他江南塞北天下人貶
剝。 
　　　　（白雪智吟備資敬刻
　　百老和尚語錄第十八卷）
百愚斯禪師語錄卷第十八

<sarticle><article>百愚斯禪師語錄卷第十九</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>書復</other>
<other>復汝允肅總戎</other>
前接芳函，「有一念未絕，到處紏纏云云」，何其智哉？嗟
乎！世出世間實不越此一念。不識此一念，未免被功
名聲色之所蠱惑。達此一念，則功名聲色皆如夢幻
不實。既知不實，則萬機普赴而不撓其神，眾音交響
而不亂其聽，五色互眩而不混其觀。所謂隨順世緣
無罣礙，涅槃生死等空花是也。誠能如是，何紏纏之
有哉？
<other>復趙完之御史</other>
屢見佳作，言高意深。若是本分一著子，實未夢見在。
昔佛印與東坡書云：「子瞻胸中有萬卷書，筆下無一
點塵。奈何腳跟下事黑漫漫地？」今觀足下，何以異此？
亟將平日所習學的束作一團，拋向吳淞江裏，如棄
敝屣，更莫回顧，單單看箇本命元辰落處。儻一旦豁
然，則又吾法門一龐老也。
<other>復方坦菴學士</other>
禪不在於坐化超脫，若以坐化超脫為禪，非禪也；道
不在於留形住世，若以留形住世為道，非道也。昔九
峰不肯首座，黃龍痛叱純陽，良有深意，豈止坐化超
脫、留形住世而已哉？愚見如是，高明詳之。
<other>與楊靜山太史</other>
聞居士有慷慨志，真火宅中蓮花也。不見昔崔趙公
問欽國師曰：「弟子欲出家得否？」曰：「出家乃大丈夫事，
非將相之所能為。」公於是有省。者裏著得隻眼，看他
是何道理？儻或豁然覷破，非惟親見國師，亦與趙公
把臂共行。脫或未然，更有偈作箇註腳：修行豈必著
緇衣？唯要明心透祖機。昔日龐公曾戴髮，傳燈千載
許同歸。
<other>與青龍兩序</other>
山僧自甲申蒙眾檀逗留挂瓢，迨今十有五年矣。雖
不能廣闢大剎、光耀法門，然而遠近檀護已知歸向
三寶，此第一勝事。次，則大殿雖未竣，亦稍可觀。其三，
寒座元為人真率梗直、見識超卓，可作二代主人，代
山僧說法也。縱佛祖出世，不過化人向善，紹續慧命。
今也信心已熟，叢林得人，可謂能事畢矣。昨山僧曾
受佛日之請，不可腳踏兩船，遺笑諸方。冀兩序送首
座入方丈，如渠不允，須善調理，方丈不可一日無主。
至囑，至囑。
<other>與青溪眾檀護</other>
山僧出雲門，本欲抵青龍與諸公笑談一上，不期虎
林檀護邀住佛日，直得應允。今隆福盡付寒座元掌
管，祈送入方丈。雖佛祖出世，不過為法求人。山僧既
有首座，青龍一派始不斷絕，亦見護法之心始終不
異矣。
<other>與青龍寒松操長老</other>
<pb n="531"/>
初七接來書云，收成略勝去歲，國稅納已過半。復閱
新刻語錄，山僧不禁蹈舞，居然一佛出世矣！兼之青
龍一片荒地，曩承遠近檀護及前執事人一腔血汗
所成，幸爾大眾有依，叢林有託，山僧縱老死丘壑，復
何憾焉？吾子既踞座披衣，為一方知識，必也匡時挽
弊，體從上佛祖之淳風，以眾心為心，以眾耳為耳，以
眾目為目。夫以眾心為心者，其量普而無物不容；眾
耳為耳者其，聽聰而好惡之聲無不辯；眾目為目者，
其明遠而秋毫之末可察。是以，大海不擇細流，泰山
不讓土壤。世出世間，其理一也。凡接待衲子，唯以本
分鉗鎚，使彼透脫生死。機無大小，施之以平等法門。
叢林之興可卜，佛祖慧命可繼。為知識者，能事畢矣。
又
自維揚返荊溪，半年以來，身如破車、腳似飛蓬，曾無
片晷之暇，奈何！奈何！昨見來書云：歲有豐色，眾有和
聲，國稅、叢林亦有內託、外護，山僧不勝慶慰，乃子福
德所致，亦叢林厚幸，復何他慮焉？至於進退之節、分
憂之勞，此太早計生。然青龍一坐具地，已曾兩度鳴
鼓上堂，人天眾前分付與子，并無年月期限之說，亦
非衙署傳舍之所，何乃妄生許多葛藤？山僧獨慮普
同塔及重興隆福碑，賴子協力為我圖成。待山僧死
後，不用作供，亦不必下語。以此二事酬恩足矣！外和
偈曰：聞說昔人曾有言，養兒多為啟家門。須知不奉
原非輔，古道無如慧命存。
又
前六月與子書中甚是明白，毫無隱匿，何故徒勞跋
涉，枉廢人力？子既擔當佛祖重任，陞座說法開示後
來，可謂人天師範矣！夫為人天師範者，人莫行而行
之，人莫忍而忍之，人難能而能之，唯慧命為念，弘道
是懷，以至功流百世，名垂不朽。雪後始知松柏操，此
之謂歟。今青龍雖不大備，足蔽風雨；遠近檀護皆知
向佛，亦可化度；地僻景幽，儘可行道。欲舍此而他往，
我不知子是何意也？不及盡言，惟子勉之。
又
青龍一剎，悉屬檀護脂膏所為，與山僧何預焉？況山
僧於人天眾前兩次委付與你，無不知者，故爾放浪
煙霞，息影嵒壑，以待殘喘而已。且維揚、荊溪二處，葛
藤尚未剖斷，何暇復顧慮於青龍哉？今而後，更以瑣
末事煩亂山僧者，作不孝論。至囑至囑。
<other>與青龍眾護法</other>
竊惟邇來佛法澆薄，無甚今日！每見拖笻曳裾、苞苴
投刺、交結權勢，靡所不至！唯圖門庭熱鬧，不顧取笑，
傍觀滔滔皆是。若欲匡時援溺、易風移俗、求其一二
者，又烏可得？興念及此，未嘗不疾首蹙額者也。近有
人從青龍來，謂新方丈杜門不出、一味高尚，弗憂門
庭冷落、法堂艸深，較之諸方新出世者，可謂劣矣。山
野謂，果如是，則古風稍挽、涇渭可分，何患叢林不興、
祖道不振？古云：「作家自有通人愛」，是也。雖新方丈不
諳時務，抑且尚在老誠，比前之拖笻曳裾者，不可概
而目之。未審何日枉駕邗關？懸榻以待。
<other>與汝允肅總戎</other>
別後瞬息四月矣，光陰逼人若是。竊惟今時不為功
名祿位所絆、知進退者，能有幾人？唯足下。抽身於金
紫叢中，撒手於麒麟閣外，可謂名成身退，古來明哲
何以過是？山野前見足下國事紛紜，頗似忘情吾道，
邇來知有精進心，故以本分事相告。欲明此事，慎勿
外求，只將一箇本來面目話頭孜孜矻矻，頓在目前，
不可須臾放過。正如疇昔統領百萬雄兵援抱對壘，
必以勝敵為主，稍有一毫畏縮，則為敗將矣。誠能勇
猛無懈，於不知不覺處豁然，㘞地一聲，徹見自家本
來面目，始知不動干戈而恒沙國土一時歸降。所云
克己復禮、天下歸仁是也。勉旃。
<other>與大休禪人</other>
<pb n="532"/>
掩關一事，上古未聞。後因居曲彔木者苦於應酬，故
設一關，絕攀緣，免迎送。是以，遠公不過虎溪，汾陽不
踰閫閾，非孟八郎淘汰知見漁獵學問之所為也。今
人往往不達其意，輒為效顰，封鎖一室，端坐其中，見
地無所決擇，道力無因進益，雌黃莫辨，菽麥不分，但
有幾箇齋公道婆送供禮拜，便生歡喜。此乃虛消信
施，何益之有？果欲琢磨知見，勿得離師左右，殷殷懇
懇，朝咨暮問，得臻堂奧，始成一家兒孫。不然，縱有所
得，終成杜撰，決非法門種艸也。思之，審之。
<other>復吳淞沈鎮臺</other>
來論云：「在帆影馬蹄中做工夫，當如何下手？」貧衲已
酬之。上堂語中「向刀刃上走馬，虛空裏行船」，若從者
裏具得隻眼，一任橫拈倒弄，無處不是本地風光。如
或未然，且向十二時中，無論忙閒、動靜，「我者本命元
辰，畢竟落在甚處？」至於工夫成片，忽然撞破本來消
息，自有一段真受用處也。謹復。
<other>辭太平菴監院</other>
去歲臘底，不敢固卻眾命，蹔領春制，今欲一擔交出。
竊惟螳臂，大難承命統。祈上座與眾檀護再議，須延
道全德備、有力者主之。非獨寶剎中興，亦可作婁江
萬世之津梁矣。原諒是荷。
<other>復越州眾護法</other>
衲近辭弁峰，歸憩隆福，志圖釣明月於龍江，攬清風
於鶴渚，一味守拙過活，何期鼎翰遙頒，招主能仁？開
函捧讀，詞意殷殷，非乘夙願來者，何能若是？只得暫
領一期，聊應眾誠。若據本分一著，即貴境奇巒佳水、
修竹茂林早已漏泄了也！豈待貧衲饒舌，然後為說
法哉？
<other>雜著</other>
<other>一花現瑞賦（有序）</other>
甲午夏偶閱<bf>《傳燈》</bf>，凡於中有關乎統系者，輒撮其
機緣語句，筆而綜之。始於釋迦拈花，卒至弁山瑞
老人，故題曰「一花現瑞」。雖文采不足，而吾家歷代
淵源灼如親炙矣。
嘉稱眼藏，極號玅心。橫目前而莫睹，處劫外而恒今。
無修無證，任去來而弗變；非愚非智，隨運用而不禁。
自爾，目眴青蓮，頤開金色。權小覿面而生疑，人天對
揚而罔測。竺乾四七授受而法記西東，震旦二三相
承而道朢南北。於是曹水分流，青原拔萃。紫荊茂而
參天，米價騰而遍地。書信不通，鈯斧密記。石頭路滑，
竿木而隨身莫支；藥嶠風高，特牛而生子迥異。奩開
寶鑑，活弄金毛。吼時則山嶽俱震，照處則狐魅難逃。
故知五位權分，語脈渾無滲漏；一音大闡，宮商不犯
纖毫。詢名探語，問水盤桓。明月湖畔拋筌而夜擒玉
兔，鳳棲嶺頭撒網而日打金鸞。多子塔前機契同安
之志，白鹿松古浪驚益水之寒。遂乃秦鏡重懸，太陽
洞照。烏雞帶雪而高飛，石馬回途而復玅。青鷹託夢
而先徵，皮履手書而遠紹。燄裏芙蓉，湖心燦爛。了無
寵辱之驚，復何榮枯之變？鐵鳳叫而天欲明，木雞啼
而夜將半。希辯雲興，百問瓶瀉。電光影裏而煆煉玄
徒，裂石聲中而鉗錘作者。欲驗阿魏之真，細勘黃金
之假。寶明續燄，奕世流芳。古鏡臺前，萬象臨而互照；
寒梅雪裏，千枝並而交輝。超宗異目兮堪為種艸，齊
眉共躅兮切忌承當。雪嵒凜冽，邃洞嶙峋。拈初秋艸，
賽臘月之菡萏；奪乾矢橛，餌透網之金鱗。寒宵正昶，
日午移輪。一株向榮，萬卉增秀。垂呂朢之鉤兮釣盡
江湖，展成湯之網兮蒐空宇宙。綸音降而霧涌霞蒸，
聖駕臨而龍驤虎驟。是以，少室一枝，乳峰千古。聲聞
紫垣，名動海宇。語不帶玄，汀鷺而飛回荻花；機須轉
位，漁歌而驚起沙渚。其寂也恒靈，其動也安泰。當面
拈出，纖毫不涉。覿體相呈，玅協兼帶。返本還源，遇緣
無礙。風送泉聲而夜來枕邊，月移花影而曉到窗外。
大巧若拙，玄羹不膾。作禹門之砥柱，為嵩嶽之爐韛。
<pb n="533"/>
炎日與霜花亂飛，清風共明月常在。高懸藻鏡，廓徹
心源。力田給眾，披蓑自耘。腸斷秋風而擊柝，目窺夜
月而消魂。或嵩陽鍾秀，金店茂族。松庭鍼契而芥投，
少室香飄而果熟。撒手威音，流澤周蜀。或睹秦槐而
得旨，或覽<bf>《傳燈》</bf>而明玅，或載月舟而入廛，或朗宗鏡
而普耀。復有為佛祖師，作乾坤則。龜毛拂而涼飆生，
兔角杖而明月出。彩鳳翱翔，鐵牛奔咋。更乃大覺興
慈，清涼示現。窮性相而知非，究緣生而了幻。驅木偶，
提化外之機；遣石女，弄無鍼之線。雲門大啟，石傘高
撐。駕航舌倒，懸瓴而宗說兼到；舒岸眉開，河目而權
實並行。瘖復語，瞽重明；病得瘥，聵者聽。仁慈煦蔚，德
沛雲礽。靈鷲之真風因茲再扇，新豐之古調賴是重
賡。幸而桐溪產瑞，弁嶽增輝。列君臣而野干碎膽，論
偏正而罔象失威。九坐道場兮輪蹄輻輳，十處說法
兮雷電紛飛。變荊榛而俄成寶所，化瓦礫而頃作珠
璣。所以，二千餘年，六十五世；葉葉聯芳，花花並蒂。虛
空爛而彌新，天地朽而不墜。偉哉！不可言思。確乎！盡
未來際。
<other>募造佛像疏</other>
夫法身無為，不墮諸數，豈云三十二相，然後為佛？盍
緣眾生迷於聲色，汩於輪回；外逐妄境，內惑真性。自
無量劫來，人人有尊天真古佛，久被塵埋故。我世尊
為三界師，作四生父，興慈運悲，拯焚援溺，向無身中
現身，無法處說法。正如春風甘雨，萬卉得之無不發
生。故曰：「物無虛應，應必有由。」茲某上座發心募造香
像，請歸嵩山，欲使人禮其相而契無相之法身，瞻其
形而獲無形之玅用，不假修證，始知本來是佛。如斯
福德，烏可為喻。請諸大檀幸勿錯過。
<other>募禮大悲懺</other>
原夫悲心溥運，慈力廣周。拯群迷而登彼岸，緣起無
緣；攜弱喪而達方舟，化超大化。塵塵獨映，若涼月影
散千溪；剎剎斯彰，猶摩尼光騰五色。實菩提最上之
經，乃圓通第一之門。茲啟敝寺欲建普門道場，頂禮
大悲懺法。謹告大檀，遞結殊勳。一香一華，總是莊嚴
自家之佛土；一旛一盍，無非顯露本地之風光。聲聲
則古佛現身，念念則大悲出世。期滿三七之限，果克
僧祇之功。以及法界有情，共游薩婆若海。普令河沙
含識，同入陀羅尼門。
<other>化知浴</other>
安禪結制，列聖規繩。選佛開爐，後賢模範。徹證唯憑
於自肯，助道須賴於檀門。茲啟大能仁寺，晉時古剎，
近代名藍，乃人天際會之場，實龍象交參之地。克復
日淺，故爾一室屢空，啟構工繁，盍緣四事莫辦。於是，
某禪德發為眾心，肩知浴職，登門踵戶而遍叩知音，
冒雨衝風而懇祈長者。惟冀掀翻無盡藏，同結良緣；
運出自家珍，共成勝舉。了明大事，只消一箇衲僧；忽
悟水因，豈羨十六開士？無垢之家風再振，古靈之公
案重新。功德難思，筆舌莫罄矣。
<other>環翠菴募修造</other>
苕溪之南，去治二十里，雲林藻岸，煙水浮空。俯而臨
之，若萬頃玻璃。昔人所稱冰壺鮫室，寧是過乎？中有
菴，名「環翠」，椽不盈三十根，地不過一丸許，盍是允賢
上座所建，經營再歲，未獲落成。予過其處，乞一言為
引，予曰：「圖難於其易，圖大於其細。會必有如顧虎頭
之金粟，引四方投錢爭施者矣。豈待予以因果福利
為嘵嘵哉？」
<other>募建靜室小引</other>
古吳興，舊稱為山水窟，而棲賢南山塢尤為最佳。古
澗潺湲，奇峰嵂崒；琅玕百畝，煙霞滿阿，誠為高人卓
錫地。然久蔽榛萃，識者頗稀。茲世奇禪德，來自鼓山，
艸鞋半天下而欲棲心於此，可謂名山待人，信不誣
矣！昨過弁峰，為述其勝，因乞余言，為縛茅計，予謂：「既
有其地，必有其人；既有其人，必有檀越。於一莖艸上
<pb n="534"/>
現出玉殿琳宮，況十笏茅齋？何慮不指日而成就哉？」
<other>化知殿</other>
夫真淨界內不假纖塵，莊嚴海中奚棄一法？是以，大
聖因地，布髮掩泥而為供養，焚身煉臂而作光明。盍
功不浪施，良有以也。茲某禪德為眾發心，職任知殿，
謹募香燭旛華種種供具。雖曰衲子，行門必賴檀那
克就。打開帑鑰，從教箇箇毛孔齊現金色如來；速破
慳封，直使人人頂門放出然燈古佛。如此奇緣，甚於
搶寶。利益無量，請著芳名。
<other>化知浴</other>
若耶溪畔，久號禪林；玉笥峰前，代稱法窟。頭角以之
而蹴蹋，雲濤以之而奔流。所以，鑄聖鎔凡，必然開爐
設浴。惟冀大家樂助，何憂獨力難成？拈起玄沙荔枝，
觸破衲僧鼻孔；掇來洞山果子，塞卻禪者咽喉。寶壽
薑，滋味惡辣；雲門餅，式樣新鮮。若也塵不染塵，揩背
則重逢古佛；水不洗水，脫衣則入水見長人。特啟高
明，速道一語。
<other>化禪帳</other>
枯木堂前，家聲自異；長連床上，活計偏殊。紙帳梅花，
霜風揉而易碎；鶉衣荷衲，煙雨妒而難禁。窮禪和一
囊徹底，破落戶寸縷無存。雖則麈尾頻揮，怎奈豹腳
尤甚？聊藉管城子之饒舌，全仗毘耶老之神通。直使
文彩縱橫而機絲不犯，任從寒炎代謝而密室誰知？
夜半輕垂，寂寂深潛渾不露；天明捲起，堂堂現出本
來人。此非小緣，幸朢慷慨。
<other>化施茶</other>
紫雲堆裏，味得春先；兔毫盞中，香浮北苑。昏魔聞之
而遠退，熱惱觸之而清涼。信手傾來，曷用朢梅止渴；
滿盤托出，不須鑿井求源。廣開甘露之門，普濟塵勞
之眾。仰冀大檀，成此勝舉。
<other>化齋僧田</other>
聖賢家券，若箇無名？佛祖田園，阿誰少分？威音那畔，
何自何他？今世門頭，立疆立界。欲得現成受用，須憑
本分生涯。百丈始興，展兩手而敷揚大義；仰山再起，
插一鍬而遠播宗風。苟非其人，於此中依然蹉過；若
是箇漢，到者裏自肯承當。
<other>化修大殿</other>
隆福禪寺，乃性空玅普禪師樂道之地也，群流帶繞，
九峰奔拱，龍蟠鶴翔，風景超然，刱始於唐，再興於宋，
距今千有餘齡。風雨淋漓，荒蓁霾翳，紺宇梵像，久已
隳頹。予自戊子春退謝昭慶，歸憩青龍，意圖結茅，作
容膝計。不期方來，彌眾皆是為道納子，竊慮安禪無
所。好事者請營殿宇，恢廓雲廚，予曰：「昔楊岐不事豐
屋，務要人道眼明白，腳跟穩當，何暇修為？吾不欲干
人，且止僉。」曰：「不然。楊岐雖有『乍住屋壁疏』之句，非無
棲身挂囊之所。奈青龍上無片瓦，下無卓錐，胡以敷
具集眾？今幸熙世之時，正檀那植福之際。如願鼎新，
一旦輪奐，俾法輪再轉於末運，佛日重耀於中天，利
益莫大！」予曰：「汝既爾爾，吾復何言？」因乞數語為引。謹
敘顛末，告諸長者。
<other>化知浴</other>
法輪轉處，唯憑龍象以交參；爐韛開時，一任風雲而
際會。雖則三常不足，要須回事堪周。是故，耆婆施方，
只欲人通身慶快；無垢設浴，令者漢徹體宣明。悅老
炭，趙老茶，孰知端的？鄭州梨，青州棗，自有來由。一香
一花，總是箇中玅用；一塵一芥，無非格外神通。打開
昔日之慳囊共為佛事，運出自己家寶同結奇緣。覿
面相呈，幸無錯過。
<other>化重建隆福寺木料</other>
竊聞賢于插艸，建梵剎於當時；須達布金，樹法幢於
頃爾。雖曰興衰有數，要且克復由人。茲者青龍隆福
古寺，實為積代選佛之場，亦為歷朝祝釐之地。浮屠
聳峙，層閣崔巍。簾控九峰，青遠挹雲閒秀色；座聯三
<pb n="535"/>
泖，碧時聆月下漁歌。海眾高流，或因聲而入道；騷人
俠士，抑撫景以抽思。第緣目邁月征，觸目殿臺圮坼。
遂乃星移物換，滿堂風雨飄搖。苔蘚侵而門封蛛網，
煙塵妒而像壘燕泥。梵音竟日寂寥，祖意論年狼藉。
檀越聞者，無不寒心；苾芻見之，安能袖手？於是特持
短疏，躡峻嶺而鳩材；遍告諸公，乘危波而化木。長者
梁，矮者柱，惟憑繩墨施工；鉅為棟，細為椽，一任斧斤
運用。異時功備，共瞻華藏之殊；他日果圓，齊睹祗桓
之勝。福德利益，諒必熟聞。依正莊嚴，奚敢重舉？
<other>化造安閒堂並藥石</other>
古立叢林，為老病，設尊耆年而憐疾苦也。彼少壯者，
一缽千家，孤雲萬里，奚足為慮？惟茲摧殘朽質，舉目
無親，尪羸病軀，方外誰顧？第今諸方所重，無非英雋
茂齡。其老病人，罕預其數。每觀是輩，不勝太息。雖萌
斯願，未遂其志。今某發念，欲募僧舍藥餌，俾老者安，
病者瘥，各辦於道，故曰「安閒堂」也。惟冀上體釋迦看
病之囑，遠追先王養老之仁。如斯勝利，曷可道哉？
<other>化大殿</other>
古佛堂，塵塵透露；空王殿，物物全彰。雖云「本自圓成」，
奚礙隨緣建立？有為必藉無為而顯，道諦惟憑世諦
而周。肯來直下承當，自是一肩擔荷。豎瓊樓於莖艸，
均瞻箇裏慈尊；現寶剎於毫端，共步人閒兜率。可謂
自他俱利，福慧兩嚴。
<other>化麥</other>
深耕淺種，久蒙雨露之滋；朝耨夕鉏，屢受風霜之苦。
茲乃時至，登場始獲功成就廩。雲門胡餅，全憑箇裏
得來；觀音饅首，惟向此中拈出。隨緣隨分，勿拘指撮
非量；奚少奚多，那論驢馱車載？欲冀無漏因果，快植
第一福田。
<other>化修月塘寺偈</other>
有漏即無漏，有相名實相。萬行六度先，檀波最第一。
憶昔插標者，布金復有誰？羨茲不昧人，千古成希覯。
施者無所施，受者亦復爾。施受二俱空，空亦不住空。
但能果如是，究竟號堅固。世界虛空盡，無住功不朽。
<other>化結制齋</other>
選佛場開，雲水畢集。楗槌欲鳴，惟憑檀力。大家堪笑
老金牛，飯桶堂前舞不及。
<other>化禪帳</other>
剎古荒涼久，禪房艸色深。席穿敷藹具，幔破臥松陰。
吹面風難避，囓膚蚋易侵。長連床上事，今特報知音。
<other>化大殿</other>
古殿摧頹艸木封，鰲椽鴛瓦半飛空。唯祈四眾同舒
手，扶起當年舊祖風。
<other>化裝佛</other>
丹霞爐內曾燒卻，靈瑞菴中欲復新。若是仙陀言外
委，一莖艸上現金身。
<other>化米</other>
弁山深處古龍華，鉗聖錘凡為活計。雖然四事且隨
緣，缽盂難免溼兩次。廬陵端的復誰曉，舉似檀那勿
外討。慳囊打破始方親，粒粒盡成無價寶。
<other>化茶</other>
入門一句有誰諳，不似諸方亂指南。到口始知滋味
別，趙州公案勿勞參。
<other>化薑</other>
生成辣性類難儔，端的由來出漢州。喫著通身流白
汗，功成不讓死貓頭。
<other>化蘿蔔</other>
趙州曾道鎮州有，借問檀那會也否？钁底翻身活鱍
機，拈來塞破虛空口。
<other>化衣單</other>
昔年堪笑老疏山，千里迢迢賣布單。後代兒孫貧徹
骨，冬來無物可遮寒。
<other>化碗</other>
<pb n="536"/>
陶家輪上功成，大冶爐中行滿。文殊覿面相呈，善權
豈可省簡？知音不必沉吟，咦，且道是甚麼碗？
<other>化知浴</other>
一番澡垢一番新，脫體無依不染塵。告與知音言外
薦，何須入水見長人？
<other>化禮大悲懺</other>
法筵珠網影玲瓏，勝會奇緣不易逢。一禮一瞻鎔宿
業，一聲一號悟圓通。雲幢靄靄騰香霧，花雨紛紛散
曉風。以及見聞隨喜者，河沙福利算難窮。
<other>齋單引</other>
無底缽，無手人能擎；無米飯，無口人能喫。易牙莫辯，
純陀罔知。直得人人沾天廚之供，箇箇飽法喜之味。
不須向外馳求，唯憑此中拈出。畢竟是何意旨？金牛
道底。
<other>職事單引</other>
夫叢林之創，盍為接物利生設也。從上諸祖，莫不隱
勝現劣，用攝同事。或負舂挨磨而傳心，或執爨樵薪
而得旨。戮力匡勷，互揚法化。如是，則弄瓦搬磚，步步
登文殊之智地；擔柴運水，頭頭入普賢之行門。福慧
二嚴，自他俱利。作龜鑑於斯時，垂準繩於後世，庶叢
林永永不朁矣。
<other>退弁山囑託兩序略規</other>
國家之有法度，叢林之有清規，所以警無良一眾心
也。無法度，何以治民？無清規，難以肅眾。是二者不可
一日而缺也。山僧前允檀護請，主華林迄今三年，慚
無寸補，宜退茲位，以選有德者尸之。然主人雖有新
舊之殊規繩豈以進退而弛凡大小執事不得乘山
僧退院妄生釁端擅自行事儻有過犯著知眾鳴鼓
公議量其輕重而與罰如奸頑梗法不服即行燒衣
擯出庶使清規不亂大眾安心待新堂頭入院後即
將常住帳目文契交割分明山場田地界至踏勘清
楚以便後人照管或欲他往須預前三日告別然後
起行各盡乃職以荅佛恩若不遵行非佛弟子。
　　　（源朗道昌然貴
　　　寂秀從德備資敬刻
　　百老和尚語錄第十九卷）
百愚斯禪師語錄卷第十九

<sarticle><article>百愚斯禪師語錄卷第二十</article></sarticle>
住國山善權寺嗣法門人智操
住京兆薦福寺嗣法門人智覺　編次
<other>佛事</other>
挂鐘板佛祖家風迥出權衡之外人天號令全憑掌
握之中有時動地震山搖有時靜海晏河清只如不
動不靜如何施設擊鐘板云恒為選佛場中主箇箇
心空及第歸。
挂鐘板叢林矩矱列聖規模狂象以之而牢籠獰龍
以之而關鎖一動一靜佛祖莫知一放一收人天罔
測今挂隆福堂中又作麼生一擊當陽全正令十方
聞處悟圓通。
埽雲門湛祖塔昔年未睹師翁面今日歸來無可酬
自恨一身貧徹骨聊將矢橛當珍饈是以二十年前
祖禰不了殃及兒孫二十年後兒孫不了殃及祖禰
到者裏悲歡莫辨恩怨難分只得撮土為香以笑作
哭且道師翁今日還來受供也無陋巷不騎金色馬
回途卻著破藍衫。
埽雲門湛祖塔松竹森森煙雲疊疊山色亦非清淨
身溪聲不是廣長舌既然離卻聲色大眾又向甚麼
處見先師翁面貌拈香云一片栴檀海底焚金雞啄
碎珊瑚月。
埽弁山瑞老和尚塔臨風回憶昔年事幾度親遭喪
膽魂絕後甦來空懊惱恩冤數載未曾分今日此舉
且道是雪冤耶報恩耶良久云珊瑚枕上兩行淚半
<pb n="537"/>
是思君半恨君。
開山瑞老和尚忌日環目雲山無非先師面孔穿林
溪澗總是老婆心腸去世九載而為人愈切不覺至
今而觸處難忘大眾且道難忘箇甚麼拈香云不敢
逢人輕舉似年年此日一爐香。
埽久默和尚塔昔年相識不相見今日相見不相識
六年心事有誰知無縫塔前露消息且道是甚麼消
息滿山松柏影蒼蒼盡是吾兄親手植。
久默和尚十周而瘦豈無茶飯致鬢霜還有法門愁
古風行得些兒去不愜時人意也休大眾此是先兄
久和尚十年前為人的面目脫或未見更為指出拈
香云芍藥花開菩薩面棕櫚葉長夜叉頭。
埽龍山和尚塔稜層石塔蘚苔肥夜雨和煙度翠微
欲識龍山真面目落花流水兩依依。
衍慶石鼓和尚訃至忽爾黑風翻海岸吹折華林一
枝幹人天失怙痛無依叵耐中流砥柱斷珍重諸人
緊著鞭光陰莫把等閒玩瞥然㘞地一聲時大事分
明須了辦薦不薦剔起眉毛仔細看大眾還知衍慶
和尚落處麼兩岸蘆花展舊容一湖秋水澂新練。
疏菴和尚木主入祖堂雲散銀河靜秋高玉露多一
輪淮地月光透鑑河波惟疏菴和尚法門砥柱祖苑
光幢始喫跌於萬竹林中披褐懷玉匿跡同塵或舒
光發燄叱電驅雷後結果於七峰寺裏桂子飄香於
雪谷玉兔藏影於冰盤雖然只如轉功就位又作麼
生公孫父子團圞坐共笑優曇遍地開。
次賢法主封龕松濤落落夜寒而木馬嘶風山色沉
沉天曉而泥牛耕月卷舒不落朕兆來去那覓行蹤
惟次賢法主講肆義虎法苑神駒落拓無羈掀翻良
遂翁之鼻孔瀟疏自適拈卻太原孚之鼓聲方期慧
日長懸何意慈音遽寂所謂樹高千丈葉落歸根今
而後大眾又向甚處相見竹依依雲靄靄落花流水
曾無礙獨坐長吟修雅歌夜深明月來窗外　入塔
細而無內大而無外撥之不開摶不成塊皎月無以
喻其明冰霜難以同其類此是法主半世清操磨而
不磷一具黃金骨到此也不得寶惜直須盡情放下
始得入骨云無影林中隨放曠夜深長嘯月明前。
蘭山葦渡大師訃至前月曾將今月期我來不意君
先往雖云來往任翛然特地令人生渴仰休渴仰絕
思想一團明月上花梢明暗雙雙誰共賞葦渡大師
來也大眾見麼以手搥胸云蒼天蒼天嗚呼尚饗。
深山嘯雲和尚訃至指靈位云此是我嘯雲和尚把
斷要津不通凡聖最後為人一著子今日當陽露布
了也儻不見不知再與註破智燈沉法棟折人天哀
慕波旬悅如來慧命若懸絲只要諸人親了徹徹未
徹春林夜夜子規啼淚染山花遍地血。
金仙蕃光和尚訃至祖庭秋晚雁影空沉末運澆漓
花梢月沒苦海茫茫兮孰作濟川之舟長夜冥冥兮
若為光明之燭獅蟲交互而相食野干晝行而躑躅
實法門之不祥乃蒼生之薄福猗歟哀哉君何遽逝
誰息我黥誰補我劓山川為之改容艸木為之流涕
幸有肖子克紹箕裘頭角森森而拔萃羽翼濟濟而
絕儔夫既如是吾復何憂聊設蘋藻以代珍饈大眾
且道伊還肯納受也未石湖三月鶯花市滿載笙歌
逐水流　木主安位日出連山天曉陰晦月圓當戶
夜半正明祇如不居正偏迥超明暗的人來如何安
置佛祖位中留不住紫羅帳裏且盤桓。
清一徹禪師封龕霧鎖千峰暗天空斗柄垂三更月
落後霜冷雁聲悲唯我清一法姪一生鯁潔半世高
韜惟期匿跡藏形不欲舒光耀彩遠追杉菴之遺烈
實有煨芋之餘香目視雲霄佛祖推之不出因行掉
臂人天挽之難回越山增悽慘之色耶水添哽咽之
聲雖然更有末梢為人一句又作麼生夜半曦輪當
戶照珠簾倒挂影玲瓏　入塔影疊疊兮非昔非今
<pb n="538"/>
碧重重兮無成無壞星月繞兮經千古而彌新煙霞
生兮歷百劫而常在此是我徹姪最後為人處今日
全身獨露大眾見麼掩塔云梅梢月上恰三更嶺外
風生號萬籟。
道和穆禪師設供雲寒山蹙額凍斷溪聲咽夜靜老
猿啼令人添慘切兄弟們瞥未瞥正是魔強法弱時
參天玉筍風吹折唯我道和法姪乃龍塘遠兄之子
遠兄一世殷勤半生克苦纂諸祖未纂之鴻庥續五
燈未續之烈燄嗟乎時澆世濁無奈玉石遭焚幸穆
姪涉危冒險為法忘軀越梁魏走少林以繼其志可
謂父纘子述真克家肖子法苑功臣不期月明簾外
半途抽身古鏡臺前別行一路大眾還知我穆姪去
處麼金鳳不棲無影樹紅輪怎肯墜澂潭。
西凡禪師木主安位楚天空闊月光輝鑑水澂渟鳥
不飛截斷千差無異路回途木馬蹋雲歸此是西凡
覺姪屢經爐韛久受鉗錘金粟擊碎疑團靈峰拽脫
鼻孔自爾解作活計別立生涯擲釣鉤於黃梅山上
收因果於孝宣寺中正如片月行空來去渾無凝滯
春秋在樹往還那覓形蹤到此已忘彼此不立正偏
又如何安置遞代相傳無底缽不萌枝上玉花開。
履元乾禪師火華頂風高鶴夢驚遠峰木落曉霜清
石鯨吸盡滄溟水突出青天天外行此是我乾姪始
受心印於護國屢登猊座於洞庭眉帶七十二峰青
纖塵不染襟藏三萬六千頃滴水無遺誠法門之赤
幟為祖域之長城何乃驀地回途而別行一路遽然
撒手而直入千峰龍象難留人天莫挽直使雲山蹙
額艸木失顏木童因爾興悲石女以之殞涕然猶未
是他長處大眾要見他長處麼兔角挑開大火聚層
層烈燄現優曇　入塔不居正也不居偏凡聖和融
觸處圓別有風光彌宇宙三更那借夜明簾。
靈澤維那火栽樹朢成陰養兒為待老我今尚未衰
子去因何早哀哀哀復誰曉艸木含悲生懊惱撒手
急須歸去來克賓公案要渠了　入塔赤灑灑淨裸
裸提起也宛轉玲瓏放下也連環鉤鎖有時包裏虛
空有時虛空包裏無在不在無可不可澤維那澤維
那更深不借夜明簾照徹山河千萬朵。
真參火二月煙凝柳乍肥鶯啼花笑弄真機此時處
處風光媚正好飄然撒手歸撒手到家須自委分明
不必更擬議掀翻薉土與蓮邦閒看青山浮綠水
　入塔迥絕中邊了無廣狹一而恒殊混而不雜勿勞
更覓真參須知心外無法提骨云且道者箇喚作甚
麼入骨云劄。
圓攝知客火將謂我孤汝卻是汝負我若得不孤負
還須者把火咄曉風吹散白雲天露出青山千萬朵
九嶷火梅香日冷無非觸目菩提霜落烏啼盡是當
人境界只饒脫體承當全身擔荷猶欠一著在且道
是那一著火光三昧須親證透出威音那畔行　入
塔九嶷公真撇脫去住翛然離把捉多年行腳累芒
鞋今日藏身於弁嶽休動著萬古長空雲漠漠。
眴目火我有一機瞬目視伊若還不薦更為重提咄
直須照顧兩莖眉　入塔九蓮臺畔不許安身五濁
界中那容措足正恁麼時忽遇一陣卒風暴雨眴目
你向甚處迴避若迴避不及山僧有箇方便入骨云
者裏恰好。
徹先禪德火打徹牢關了無先後更有者重○還須
親透擲炬云天外白雲任去來松梢明月只仍舊。
玉笥火涅槃生死鏡中花劣相殊形空裏電坐斷千
差絕去來東西無路且休戀玉禪人急須薦我今為
汝通一線箇裏翻身看是誰金毛百億毫端現。
瞿宗火生死若浮漚涅槃亦夢幻漚夢總非真二俱
不可戀宗禪人看轉變回途木馬不須鞭蕩蕩無依
鳥道玄。
天壁火風飄飄雨浙浙帶水拖泥送天壁丙丁童子
<pb n="539"/>
顯神通擲炬云八臂那吒追莫及。
雪林火一靈玅體絕追尋塵不染兮物不侵歷劫分
明常自在迥然坐斷去來今只者是謾沉吟看取紅
爐飛片雪金烏子夜照高林。
圓通火生則畢竟生死則實不死透過兩重關始知
無彼此無彼此休擬議目前無物不圓通燄裏優曇
結玉蕊。
舉火盡知禪德別有機籌善知時節去住自由雖然
祇如末後一句你作麼生會擲炬云不肯隨人度舊
歲翻身極樂逞風流。
舉火正念正念且喜了辦在日挈挈波波去時快快
便便靜處急須走過鬧處亦莫留戀祇如靜鬧兩忘
又作麼生擲炬云大火聚中看轉變。
德一火斫盡青山額縛雲肩上還驀然撒手處功業
兩俱全只如功忘業罷復歸何所烈燄光中辭舊歲
金蓮臺上度新年。
慈中火全身與麼來白雲流水任徘徊全身與麼去
明月清風常顯露去來渾不涉關津滿目煙光絕點
塵燒卻無明皮袋子嵒頭花發劫前春。
舉火嵩野嵩野言行非假汝惠我箇黃庭我贈汝箇
火把且道者火把有甚麼用處赫赫無情劈面來風
光遍界任瀟灑。
值牲融哲火緊把繩頭不犯他人苗稼牢牽鼻孔從
教隨分納些溪東溪西往還自在山前山後水艸無
拘其放也清風四蹄其收也明月兩角日久不覺變
作箇孤迥迥的露地白牛趁亦不去融哲禪客可謂
真牧牛矣只如今日繩頭斷鼻孔穿你又牧箇甚麼
[○@火]者裏直須親透過百千剎海一毛吞。
預修火蹋遍江湖走破鞋始朝南嶽又天台袈裟碎
把煙雲補拄杖橫挑日月回截斷溪聲頻嘯傲踢翻
鳥道絕塵埃正眼看來猶是程途邊事只如不涉程
途又作麼生數聲鐵笛秋江外黃葉西風撩亂堆。
隱明火風瑟瑟艸蕭蕭萬木秋聲葉亂飄與汝脫卻
孃生褲得逍遙處好逍遙最初句即不問你如何是
末後一著擲炬云燒。
從慧火楚山歷盡到江南為問福城五十三勝熱婆
羅親指示現成句子不須參瑞雪渾成銀世界紅爐
燄裏綻優曇。
舉火盤谷盤谷聽我叮囑三千里外而來來者阿誰
一剎那閒而去去者何物了知無去無來豈礙任出
任沒今時那畔本自逍遙薉土蓮邦有何拘束雖然
祇如凡聖兩忘東西俱泯你又向甚處安身擲炬云
雨洗蓼花兩岸紅月澂秋水一江綠。
如意入塔落葉黃秋水綠盡是當人舊面目亙古亙
今絕覆藏勿勞向外更馳逐如禪人你還識得者舊
面目麼髑髏裏面好風光夜靜龍吟海底水。
難勝入塔勢嵯峨離向背無限輪鎚擊不碎難勝尼
會不會皓月輕搖綠水寒白雲飛去青山在。
正心入塔四面絕壁落中閒亦無門日月照不到別
是一乾坤正心尼你道是箇甚麼乾坤了知心外元
無法滿目青山不是塵。
心蓮耆德入塔門門一切境雪壓青松冷回互不回
互雲綻峰頭露回而更相涉螺螄吞皓月不爾依位
住金雞啼玉樹雖然只如者箇又向甚麼處著入骨
云無縫塔中頻嘯傲不萌枝上辨春秋。
完心玉宗入塔本自完全了無欠缺硬似綿團軟似
生鐵嵐風吹不搖劫火焚不熱非修證之可成豈心
識之所測二禪客我今為汝重饒舌入骨云不須此
外覓根源流水松風無畏說。
入塔廣莫廣莫羨爾撇脫打徹牢關掀翻海嶽聖見
凡情一時拋卻須識其中更有一著你道是那一著
入骨云寒暑莫能侵瀟然任灑落。
圓覺尼入塔毘嵐雖惡撼之而莫搖劫火雖熱燒之
<pb n="540"/>
而不著不與凡聖同居超然古今獨脫莫狐疑須領
略我今為汝都拋卻擲骨云湖水澂瑩似鏡明秋空
萬里大圓覺。
智康尼入塔風吹不入雨灑不溼亙古今而長存歷
塵劫而獨立智康尼須委悉入骨云凍開碧澗響潺
潺霧鎖巉嵒層岌岌。
日輪入塔者箇上座生平操履與人不同煉成一塊
並作一團堅似金剛而不壞瑩若白玉而無瑕仔細
看來猶有些渣滓在山僧今日為汝一齊颺卻始獲
箇安樂法門入骨云珍重珍重。
靈鑑入塔其來也萬象莫能逃其影其去也一塵無
以留其質用而虛寂而照真可謂靈鑑者也只如拈
卻照用不涉離微又作麼生鑑提骨云只者箇一點
瞞他不得。
入塔寂光土裏了無聖凡之殊無縫塔中奚有男女
之別可謂身外無餘身心一如成禮你還知身心一
如麼入骨云春園繡遍花如錦不假金鍼玉線功。
松濤入塔通身脫盡沒絲毫豈著孃生舊布袍坐斷
煙霞無背面從今休戀楚山高坐斷後又如何雙耳
曉開觀碧漢兩眸夜靜聽松濤。
六亡僧入塔鹿野苑中五比丘而證真常龍華會裏
六禪人而入寂滅入寂滅者無殊真常之道證真常
者奚異寂滅之理祇饒真寂不立人法銷鎔猶有者
箇在且道者箇作麼安置入骨云無縫塔中閒歲月
團圞聚首話無生。
源朴入塔萬派窮而流自還源千差泯而理應返朴
踢翻化城方堪進步拈轉寶所始可忘功只如前後
截斷中閒不立源朴你又向甚麼處安身擲骨云薰
風影裏春初去流水聲中月乍還。
入塔金風颯颯玉露飄飄雲散千峰氣象高無縫塔
好逍遙夜半木人剛轉側玄關金鎖手慵敲。
入塔透出光明藏迥絕纖塵打開解脫門莫留朕跡
不可以色見安可以聲求秋風吹斷浮雲夢放出青
山萬朵蓮。
入塔其生也不因三緣和合而成其滅也不為四大
離散而壞本無來去安有內外煆之愈精煉之成塊
念禪人會不會入骨云碧苕波底月團團蒼弁峰頭
雲靄靄。
入塔泥牛穿海底石虎嘯風前涅槃與生死二俱莫
留連箇中會得安身法石上頻開上品蓮。
彌綸聖圓入塔彌滿清淨綸貫十虛聖凡兩忘圓融
不二出入不居於陰界動靜那涉於眾緣既然如是
為何又落在山僧手裏類之弗齊混則知處。
入塔鍊得通身絕瑕玲瓏了無比況雖然脫盡根塵
看來猶未穩當法乳禪德還知穩當處麼入骨云無
影林中任放曠。
入塔幻影滅兮五障銷浮雲散兮一真露無男女之
別任去來泯聖凡之號何迷悟德倫優婆夷聽我親
分付無陰陽地不同春火內優曇香遍布。
入塔春雨濛濛山色麗春風蕩蕩鳥聲碎就中端的
絕囊藏勿用別尋安養地。
寶成入塔由來至寶甚分明任運頭頭總現成徹底
掀翻無盡藏從今放下一身輕急薦取更叮嚀不須
向外覓無生若耶溪畔春風早細聽黃鸝織柳聲。
慧曇入塔藏身處無蹤跡千眼大悲不可覓無蹤跡
處莫藏身脫韁木馬正遊春曇禪德薦也無更聽重
重唱鷓鴣昨宵玉女笛三弄吹落梅花滿鑑湖。
水生尼入塔靈木異凡叢生自本條直幼小脫塵埃
兼秉聞慧力知幻與離幻非二亦非一覷破有漏身
撒手歸蓮宅迥然了無依唯有此真實入骨云秋風
落葉天大地黃金國。
入塔寂寥非內寬闊非外劫火洞然者箇不壞舉骨
云信之信之你道者箇是壞的是不壞的入骨云從
<pb n="541"/>
茲放下萬緣空無相光中常自在。
密音入塔白雲自異流水自深桂輪如鏡松風似琴
觸目無非般若經耳總是密音截斷千差兮了無背
向渾融一致兮不落古今且如何是不落古今一句
無影林中閒歲月泥猿夜半嘯孤岑。
黃見山居士入塔見山是山見水是水處處相逢無
不是你只如山崩水竭你又見箇甚麼入骨云山頂
蓮開十丈蕊。
嚴土禪德入塔四大本空白雲飛而青山露五蘊非
有秋風起而梧葉飄脫盡廉纖迥絕染污非情識之
可到豈根境之能容嚴土禪德只如者箇你又作麼
生湊泊入骨云萬派聲歸海上消。
一光入塔一道常光了無向背內脫根塵外遺世界
在凡而凡不知在聖而聖不會箇中別有一般春石
上蓮開香復媚。
慧勤隱明入塔慧勤公隱禪德來不同途去共一轍
白雲嵒下且莫貪眠流水聲中聽演玅訣且道是甚
麼玅訣無言童子為爾說。
入塔遍明遍明為爾相呈勿勞修證本自圓成孤孤
卓卓疊疊層層無背無面非色非聲舉骨云且道者
箇喚作甚麼乾坤就裏別水底剔金燈。
映虛法真入塔旭日流金風光匝地霜花爆蕊玅用
全彰於斯會得蚊蚋蹋翻四大海若也不會蟭螟觸
倒五須彌會與不會拈向一邊映虛法真二禪德畢
竟是何意旨入骨云放下著。
入塔卓午金星懸越嶺三更紅日落耶溪箇般境界
天然異描不成兮畫不齊慈容禪德你還識者箇境
界麼入骨云流水光中石犬吠落霞影裏木雞啼。
入塔雲生不離山漚滅還同水生滅本無蹤皆從妄
念起識得妄元空究竟歸者裏起元禪德你道者裏
是甚麼所在入骨云枯木裏龍吟。
萬如入塔離背離觸非實非虛隨方自在任性無拘
煩惱與菩提不二生死與涅槃奚殊急領略莫躊躕
從此萬緣俱放下管教徹體自如如。
入塔千差截斷撒手於紅爐燄中一念無私藏身於
寂寞界裏絕見離聞超然獨露彌今亙古卓爾全彰
道融你還知者裏受用麼花開花落渾閒事雲去雲
來只在山。
德元入塔雨過艸生香月明山更悄此處好安身何
須向外討德元會麼寒暑莫能侵八風吹不倒。
入塔曉霧溼梨花春風吹柳絮會得目前機即此安
身處自誠你還識安身處麼入骨云試看大千俱壞
時巍然只箇常堅固。
<other>百愚斯大禪師塔誌銘（銘碑高六裁尺闊三尺分二十六行每行六十四字）</other>
盍聞拈花枝葉派演兒孫豎艸因緣光彌震旦天每
欲耀一代知覺於光明必生一人焉主持慧燈敷施
靈燄自大鑒照徹天下而後五宗並峙法席於海內
雖盛衰不同歷唐宋同斯文於未墜我百愚大師乃
洞上嫡傳正宗主也師法諱淨斯別號百愚姓谷氏
生於河南南陽之桐柏幼見繪畫佛像輒下拜母夫
人常曰是殆一比丘乎十歲聞鄰家哭問哭何事曰
哭死師云人孰無死我亦有死將如何或曰學長生
乃不死師遂有方外志矣十三業儒十九娶婦忽決
志離家室題詩以謝其堂上飄然隨所之至鄧州東
寺見老僧螺髮有異相曰將往終南師隨之至道林
寺老僧曰是子薙髮地矣師遂禮寺僧應宗具出家
相老僧終不言姓名而別時為庚午歲年二十一矣
居寺中作務如常僧獨禮誦不倦然不知有向上事
一日有僧自南方來問師在此何為師云為生死出
家耳僧曰如此那能了生死南方有宗門一路急往
尋之師遂勇決而行出山陟九華渡南海歷閩越辛
未冬圓具報國寺習毘尼期年無所得聞弁山瑞白
雪和尚宗風大振乃往白雀參之初見機詘＆unrec;痛自
<pb n="542"/>
振勵又歷天童遊秣陵已而曰吾機緣終在弁山也
時弁山隱崆峒相見問如何是未生前面目山便棒
師云除卻棒又作麼生山曰日落西山近師禮謝一
日上方丈未開口便棒行數步喚米頭師回首山曰
是甚麼師遂豁然有省一日聞山激勵乃糾伴打七
第三日聞報鐘聲師遂將疑滯盡入琉璃矣山知之
乃問曰如何是你主人公師云有眼不見有耳不聞
山曰只恁麼便是耶師云正要和尚疑著山笑歸室
隨充執事越兩年為歲庚辰山應建安王百丈之請
問佛殿簷前為何墮落一花師云詩向梅中得琴從
月下彈野狐既脫皮毛因甚虛名千古不昧師云敲
空有響擊木無聲冬間日色為何寒冷師云大雄峰
高山曰此子有大人之作辛巳三月喚入室付杖拂
源流師時年三十二迨山化去守龕後乃掩關楊湖
甲申住青龍隆福寺丙戌住嘉定昭慶寺己丑住弁
山龍華寺壬辰住越州大能仁寺丙申住雲門顯聖
寺庚子住皋亭佛日寺壬寅住國山善權寺癸卯住
維揚善慶菴海內卓錫知識如麻粟誰乏因緣師則
卓然恬然不事攀援每主法席必士大夫敦禮再拜
而始應每至一剎大眾戀如慈母凡所至地數千衲
子而糗糧自充師名振珠林人朢之如山斗憶其人
當魁梧崖岸高自標榜嚴霜絕巘不示人攀躋路師
則和藹必委曲慰所懷來到喝斷眾流時又復一絲
不漏宗師之刻苦以誨人者惟師獨也余觀操公稱
師出世二十餘年提唱宗風機辨縱橫深拶鉗錘無
問飽參顯貴周金剛秀銕面之孤風也傳舍殿堂翛
然一衲不驚榮辱利養芙蓉楷黃龍心之芳規也隨
機說法適興揮毫不落語言神思洪覺範明教嵩之
玅用也法幢所賁即成寶坊辦真實心行真實行悟
真實道說真實法化真實眾一動一靜無事而非真
實法門大矣哉一切眾生中之平等寂滅光明幢也
操公師之嫡嗣其言足徵師嘗謂予曰萬物有萬物
之性順其性性乃歸萬物有萬物之情印其情情乃
愜夫宗門本孤高而師特出之以坦易洞上門庭本
綿密而師又出之以奇特所謂無性不歸無情不得
也師忽於乙巳八月遣僧報予曰和尚將別盡散衣
缽越數日上堂辭眾翌晨書偈擲筆而逝頂煖徹日
夜有漁翁不向蘆灣宿之句為其別刻以傳師生萬
曆庚戌五月廿一寅時終康熙乙巳八月廿八卯時
世壽五十六僧臘三十五語錄廿卷詩集四卷得法
四十二人其上首寒松操北冥湛紫谷覺圓攝遍鹵
菴鼎等適侍師而襄大事操作狀屬予以誌師遺命
塔善權是冬歸厝澗左眾延操公繼其席請茶毘獲
舍利不可勝數鎖子靈骨五色斕斑齒牙目睛全如
故建塔寺東北萬松嶺後坤山艮向乃為銘銘曰。
 曹溪一滴酌古流今一花衍蒂大樹垂陰靈毓嵩高
篤生英傑攀璨提能吞川喝月不著槽廠未斷芒鞋
披荊蒙棘踏破川崖忽遇弁山根甜瓜熟入室三更
如蜂得蜜出林猛虎摩空俊鵰百獸率避片雲共飄
卓錫白椎膺荷大事一口西江如如了義海邊龍象
石上楩枬盡歸陶冶曲受雕刊得髓得骨如雨如雲
鱗依羽附鳳起虯興晚節廣陵得末後句去來日月
寺即不住茶毘舍利燦若珠繁不淄不磷萬古長存
是善權峰即星宿海上摩斗垣心驚目駭大機大智
全體全用無位真人塔歸無縫 
前進士出身通議大夫詹事府協理府事少詹事兼
翰林院侍讀學士加一級龍眠法弟子方拱乾頓首
拜撰
　　　（報國寺普達備資敬刻
　　百老和尚語錄第二十卷）
百愚斯禪師語錄卷第二十
<img n="J/J36p0712_01.png"/><rubynote t="【圖】"/>

<pb n="543"/>
<img n="J/J36p0712_02.png"/><rubynote t="【圖】"/>

<sarticle><article>百愚禪師蔓堂集卷一</article></sarticle>
桐城方拱乾選

<ps>歌</ps>
<ps>懷梅擬古四首</ps>
 雨過兮窗暗溪漠漠兮煙淡淡煙濃兮春歸庾嶺遙
兮雁斷雪飛兮魂亂 
 漏滴兮夢寒水溶溶兮月團團月落兮鵲鶩憶和靖
兮夜闌詩成兮燈殘 
 林空兮香窅人寂寂兮霜皎皎霜冷兮鐘沉問消息
兮誰曉南枝兮啼鳥 
 簾動兮月上風戛戛兮波蕩蕩波澄兮天空獨搔首
兮惆悵芳心兮無恙 
<ps>送柴也歸閩</ps>
 昨從浙江來今又入嶺去千里何迢遙索我歸山句
閩海多奇峰飛猿常嘯樹道人活計新自有天然趣
君不見他人行處我不行他人住處我不住又不見
昔年潦倒隱山翁燒卻芊菴入深處風吹日炙荔枝
紅一段馨香任遠布 
<ps>庚子春厂峰堂主邀余過瞿曇菴踏月抵初＆unrec;
而至</ps>
 落日啣山半昏黃抱笻躞蹀復趨蹌十里松花撲衣
香飛濤滾滾下澗旁行盡溪聲到草堂月上層巒影
微茫中有厂子憩瓢囊四壁瀟然書滿床綴荷餐霞
歲月忘婆娑短髮歌徜徉鏗金戛玉弄修篁坐闢乾
坤天一方輪蹄安得至巖房石上苔蹤多虎狼偶來
二月柳初狂春風相約牽我裳等閒笑裏聲何長驚
散冥鴻返故鄉詩成潦草揮數行落花流水各自忙 
<ps>久慕上洋王氏梅園辛丑仲春日麗風和景舒
物暢偕諸子泛小舟遂獲盤桓信宿以償夙
願</ps>
 柳線娜娜谷風微紫陌行人踏朝晞隔樹煙迷鶯語
嫩晴江霞翻錦浪肥小舟行慣諳水脈曉期尋梅問
釣磯望中千家屋曬月郊外百頃雪沾衣夢入羅浮
春窈窕香驚蝴蝶影紛飛相呼相喚二三子共坐臨
流竟忘歸王家池上天欲無桂亭蘭榭疑洞府仙葩
異卉百千般鐵榦虯枝互撐拄俄訝臥龍攫浪起轉
盼白鳳翔空舞乍似玉人月下依稀臞鶴棲玄圃
伯美費盡腕頭力只可看兮不可譜我今來扣花主
人幾度問花花不語一片冰心說向誰對客半吞復
半吐循環不倦徙闌杆樓頭笛罷珮珊珊羞煞幾多
妖冶態肯同桃李話歲寒君不見孤山翁冷澹生涯
趣不同放鶴亭邊春常在千古萬古仰其風又不見
灞橋客尋香凍斷蹇驢脊皎皎清光遠塵氛秋月蘆
花難並跡東君為我一何好十里橫鋪粉瑪瑙徘徊
別是一壺天不羨十洲與瓊島回首總成醯雞夢寄
語遊人須珍重 
<ps>送紫谷後堂之五臺紫霞谷</ps>
 多年煙水詢堂奧越國燕京無不到撈得耶溪月一
鉤而今欲返臺山道臺山道上春更奢擔月囊雲客
如麻自古新豐和者寡無腔笛裏落梅花謾說高山
與流水不屬尋常律呂家臨行贈爾鈯斧子此去闕
蓁住紫霞紫霞谷深多靈蹟昔有尊宿號紫柏壁上
猶存翰墨痕留與後人作標格君不見洞源一派舊
來長滔滔不斷入清涼千溪萬壑阻莫住瀰漫大地
滋群芳又不見臺山勝境名第一寶樹珍禽人不識
石上遍開金芙蕖欲見無緣空相憶為我致意文殊
叟跨下青獅無恙否何時騎得到雲間試向風前一
哮吼 
<ps>歌剪絨白輥馬</ps>
 昔日曾觀子昂畫畫中騏驥妙入神曠然令人動＆unrec;
<pb n="544"/>
想此畫世間稱奇珍有客惠我剪絨馬斯馬古今罕
見者極精殫巧不可言雙眸炯炯寒光灑鼓鬣揚蹄
塵不起追風躡電未為比王良善御技已窮伯樂顧
之徒驚喜玉骨爭肯著雪埋神駒不產渥窪裏久辭
征戰汗勞勳懶嘶清風臥香几雕鞍已卸利名韁豈
貪芝草戀瓊漿雄心歇處忘踢齧逸塵何足誇乘黃
得意謾將詰牝牡麟趾龍媒詎尋常畫馬奚如絨馬
好霜毛凜凜生輝煌支公有言良可信我今亦復愛
神駿若教當今天子知詔購千金價不吝分付圍人
緊相從等閒莫放出紗籠只恐秋深明月夜走入蘆
花不見蹤 
<ps>送靈谷之五臺（有序）</ps>
靈谷昔自五臺來歷參久發大誓愿飯僧十
萬八千誦法華千部燃二指作回向今欲五
臺余嘉其行而作歌送之。
 曉霽天開鴻初度春風吹起花無數極目煙波正茫
茫堪憐誰問福城路有客矍鑠老不頹赤腳踏水下
五臺看遍江南梅似雪袈裟曾不著點埃不著點埃
真瀟灑翻笑無端甘行者十萬八千無漏因勝似餧
牛與餧馬道人行履未足誇肯逐兒童捉楊花披襟
坐月閒活計胡跪焚香誦三車諸法本來寂滅相黃
鶯枝上語偏賒琅琅句滿七千軸豈似循行學筭沙
君不見藥王當年焚兩臂為法捐軀志何銳精進之
中精進幢供養之中供養最又不見塗膏代燭把指
燃燃燈因地修忍僊光明耿耿長不夜千古萬古火
中蓮而今欲返清涼去得來索我臨行句金剛窟前
有一言均提覿面曾指註前三後三意若何舌頭捩
轉說向他文殊不居金色界千峰雲散碧嵯峨 
<ps>五言古詩</ps>
<ps>蓮沼</ps>
 靈沼鑿何年經始先人手鬱鬱無凡卉芙蕖依岸柳
風迴香濕衣露墜珠交走性賦廉且貞根潛悠復久
試問看花人幾能心似否若教心似花證聖何難有
珍域即目前胡為列品九徘徊堪獨賞莫問濂溪＆unrec; 
<ps>冷窗吟</ps>
 子月正隆寒況兼苦霜雪松巢鶴共語日中烏足折
野客吟不成品字煨榾柮翻思持節人冷齒和氈齧
衡門有高士僵臥身不層更憐忘軀者安心將臂截
銳志不可磨千載風凜冽此道今何遐堪悲不堪說 
<ps>登弁峰頂</ps>
 偶登蒼弁巔紆目千里外天地一胸襟長江飄素帶
謦欬發清風萬壑鳴幽籟浮雲倏變更令人增感慨 
<ps>曉望</ps>
 曙色盪簾＆unrec;珍禽鳴鼓翮畏寒臥起遲披襟聊斫額
雲斂望鄉關煙樹千重隔宇宙半微茫霜風正蕭索
勞生苦何煩誰能解自適堪羨海鷗閒嘗狎無事客 
<ps>夜坐覽坡僊集得黠字</ps>
 夜寂漏聲稀風雨驟然聒打我窗紙穿倒弄簾鉤戛
篆銷幌影寒雁叫羽橫刷偶讀蘇子＆unrec;忽笑靈鼠黠
人為物最靈奚焉弗覺察良由情斷牽古今不可拔
智愚無靈凡天地恣管轄 
<ps>春宵遣懷</ps>
 夜寒不成眠振衣聊復起搔首弄殘燈微風生竹裏
誰招月來窗勾引梅放蕊梅月兩交輝萬籟靜沉水
有客萬緣空身心亦如洗歌罷獨徘徊此情難共委
＆unrec;寥宇宙間長嘯聲不已 
<ps>送谷山和尚返古虔</ps>
 梧陰滴翠濃菱芡香波竅正好恣高譚奚為動還棹
月滿十八灘迢遞三千里愧斯守株人無能附驥尾
各懷天一涯悠夢託流水祖燈多嶺南古虔復振起
千載澤群蒙章貢流不已他日抱笻經遙尋詠鶺鴿
空拳作人事相見莫掩扃 
<ps>哭曹山啟元大師</ps>
<pb n="545"/>
 去年八月裏排闥樛園中談心笑明月啜茗話秋風
杖黎踏歌去闢雲搆梵宮此宮還未竣別我何匆匆
吳山落暮色鑑水正微茫砥柱中流斷疇乃作慈航
泉石爭哽咽猿鳥競哀傷我哭天垂淚萬里傾滂沛
不是思慕情亦非手足義痛哉末世時真風將恐墜 
<ps>丙申夏月重晤任運法兄承惠墨詶酢月餘遂
欲別復訂雲門之約</ps>
 憶昔聚雄峰瞬息十六載彼此兩鬢絲相笑復相駭
挑燈話忘眠鄉譚喜未改遙惠以客卿滿室飛光彩
筆底生雲煙金箋結蓓蕾縷縷鬱陶思𩖼𩖼南薰解
聽雨坐茅堂烹泉沸玉蟹大賈貴深藏鴻鵠志高愷
千里一帆輕別我去瀟灑莫負會稽盟垂虹釣東海 
<ps>秋夜</ps>
 水煙縈荇絲微涼生素髮露滴桂花根簾捲玲瓏月
瓦鐺然桂枝香霧靄林樾銀河搆羽橋乘槎興莫閼
蟲泣懷宋玉秋聲葉底發逝者歎如斯好景成倏忽 
<ps>宿梅園</ps>
 秋色爛如春幽香乍可掬深塢有梅園煙霞生竹屋
紅日半崦嵫白雲留我宿麻餈飽不饑柴床夢易熟
流水亦堪琴青山好遊目何日偷餘閒再享茗香福 
<ps>過竹香居兼贈巨浪主人</ps>
 百畝水雲鄉窈窕抱幽獨沙暖鳧鴈多林明生海旭
有客愛隱淪數椽聊自足板橋通流水半梅兼半竹
春回香滿室風搖疑戛玉落花自成詩好鳥賡相續
曾聞到者稀我來極遊目籬菊解笑人秋風倒牽服
信宿幾逗留為唱新豐曲曲罷復長嘯萬里江天綠 
<ps>鵲營巢</ps>
 羨爾珍禽靈擇木托高志拮据自營為聊作目前計
春深帶雛飛曷有眷巢意曾聞北海鵬背負垂天翅
崩騰六合雲變化形無寄矧茲達道人無悶而遯世
造物莫能拘胸襟羅天地嗟彼戀窟蛇彈丸不可棄
勞生亦復爾寧免桎梏累 
<ps>觀海</ps>
 薄暮臨高臺憑虛一登跳千里何茫茫滄溟正浩浩
白浪如山頹火雲波底照魚龍影紛飛乾坤忽顛倒
還疑起鶤鵬天風吼萬竅令我骨毛寒倏爾動懷抱
人生良可悲興廢總幻泡欲寫莫能言徘徊發長嘯 
<ps>再過吳淞寓普賢菴</ps>
 買棹遠尋鐘一庵負城郭綠水自縈迴白雲抱樹腳
佛燈映海霞茶熟驚野鶴我來正清秋諸景未寂寞
芙蓉撩亂開紅葉剛乍脫屈指十餘霜顧盼猶如昨
相逢盡少年相識半凋落隙駒誠難挽世事浮雲薄
詩成將寄誰明月可常託 
<ps>月浦野步</ps>
 漠漠天涯外悠悠東海瀆晴煙浮蜃閣芳樹靄紅塵
依岸暫維舟極目曠無垠林雞啼午後村犬吠花津
涼飆刺短袖細露濕青巾片雲孤野鶴萬里一閒身
野老鄉談異解笑語未真江山幾改變流水不知春
惟有浦上月千秋獨照人 
<ps>挑柴途中口號</ps>
 山家何所事生涯寄野樵帶葉斫青榦擔雲歸路遙
緩步下危嶺橫肩過小橋悠哉忘帝力忽聽南山＆unrec; 
其二
 一曲聲未已夕陽澹流水亂石響松濤寒花爆霜蕊
憶昔爛柯人一去不知春令我增懷抱千古共誰論 
<ps>湧金亭看秋色</ps>
 郊外雨初晴風煙斂亭際我來試策游秋色勝春媚
野棠數里紅長江一錦庇石壁流丹霞亂山疊＆unrec;＆unrec;
黃花暗窺人蝶翅挾香膩竹根迸細泉鷺鶿傍午＆unrec;
行吟過澗東葉響驚犬吠不羨米家圖別在一天地 
<ps>偶修善權佛殿月臺適有謗者瑞魯毛居士贈
以詩依韻酬之</ps>
 慨茲黍離離鼷鼠晝行蔓佛燈久塵霾芳規去年這
<pb n="546"/>
莖草昔人標布金長者願於義苟無私當仁何必遜
經始號靈臺千古曰成憲幸爾有知音立言發高論
稱譽亦非榮詆訾胡為困何以報瓊瑤自慚多委頓
月下細披之助我窮愁健 
<ps>山中苦雨</ps>
 一秋九十日兩月苦淋漓滴穿頑石眼愁斷案山眉
老農咸在望收藏賴此時高低田盡沒禾黍刈何期
新餉無可辦舊賦更難支有客朝炊玉瓦鐺爨瓊枝
常懷杞人憂寒花為我悲憑虛天外看城郭浸玻璃 
<ps>夜讀弘秀集</ps>
 有唐三百年人文盛且優騷壇推李杜緇林擅齊休
上人五十二雪曲遞唱酬戛金爭播玉截錦綴貂裘
雄有拔山力勢能障海流逮茲千餘載冷然韻不改
片片析瓊枝字字成珠壘詠之以忘憂＆unrec;目生光彩
光彩耀古今幾得古人心夜深屋梁月獨＆unrec;＆unrec;寒＆unrec;
擁衾復長嘆霜花盈衣襟 
<ps>五月二十一是余初度諸子各以詩偈為壽予
亦不禁鄙懷遂依韻和之</ps>
 搔首雪花飛驚看寒碧映晴巒入畫圖風鐸向天詠
荷動水烝煙江澄鷗汎鏡孰能為解嘲笑傲生平慶 
其二
 菡萏笑風狂憑欄光揜映晚霞織錦天幽籟雅歌詠
萍跡浪生愁蒲姿霜落鏡空慚馬齒增魚鳥為喧＆unrec; 
其三
 蕉窗傍小池瀲灩遞搖映籜粉欲成團翠雛擬學詠
廚空愁見賓髮短羞窺鏡一紀又虛添自敲詩自慶 
<ps>遊八公洞</ps>
 行入深深處幽曠隱逸多松老前人句＆unrec;＆unrec;＆unrec;＆unrec;歌
看花敲竹戶坐石挽藤蘿山泉分古韻春色亂庭＆unrec;
欲歸歸未得愛此風月窩 
<ps>行泊河橋</ps>
 行行一百里日暮到河橋舟艤河橋畔遙聞吹洞簫
簫罷人何處落花隨水去偶逢白鷺鶿與我同心緒
心緒有何憑東風颺柳絮絮飛二月天細雨亂如煙
最是不堪聽聲聲啼杜鵑 

蔓堂集卷第一（終）
<sarticle><article>百愚斯禪師蔓堂集卷第二</article></sarticle>
嗣法門人智　朴編
桐城方拱乾甦菴閱

<ps>七言古詩</ps>
<ps>靈松</ps>
 輪囷古榦凝寒翠氣蓋森森雄拔類錯落虯枝摩太
青髼鬆偃仰空塵世弄月嘲風不自禁凌霜傲物得
人畏夜深疑是奏瑤琴影動雲濤頻亂墜挂冠久謝
大夫名身退非慮小人忌我亦逃禪何有鄉與君共
話歲寒志群芳雪後始知慚獨立無能奪其萃飽飫
煙霞老益堅挺然亙古撐天地 
<ps>遊洞巖</ps>
 摳衣扶策躡奇蹤執炬攀危探仙窟稜層匍匐笑老
猿委蛇崱屴頻顛蹶石罅玲瓏奪神工萬竅騰輝嵌
寶月晨風𩖼𩖼散天香玉液瓊漿流不竭靈葩不卸
自長春彩雲靉靆籠林樾幽深處處架虹橋壺天別
自開宮闕藤蘿倒挂挽鰲鬚蒼蘚輪囷披紺髮徘徊
躑躅興何勝偶出洞門笑不歇渾身帶露濕淋漓回
首看山眼突兀 
<ps>遊五洩</ps>
 削出嵯峨奇更奇驚看號叫走馮夷銀河誰將忽決
斷飄颻千尺倒懸眉𡬡耐天孫剪為五玉練飛飛隨
風舞激湍觸石濺銀濤萬斛珠璣噴如雨靈湫莫測
通蛟宮掣電轟雷震聾瞽攀藤更上一重巔足下日
輪剛欲午七十二峰看不厭峰峰爭吐青蓮瓣昔有
<pb n="547"/>
開山靈默翁驅神役鬼壘天塹愧我來時何太遲不
得追隨空眷戀徜徉月下竟忘歸催歸回首雲煙變
逶迤十里出青口倚杖溪邊笑拍手此景非獨人間
稀只應天上亦希有 
<ps>題墨蘭</ps>
 揮霍淋漓輕煤掃圖成幽蕙看轉好影落銀箋淡復
濃纖葉橫斜和煙裊不藉春風花自開花開不逐春
風老無人靜裡暗浮香肯與群芳鬥花藻錦心獨抱
樂天真德不孤兮石為鄰堪羨氣味同君子徹盡風
霜不染塵 
<ps>登國山覽東吳封禪碑</ps>
 一步一歇臨高頂青天漸近毛髮冷驚看疊嶂不知
重笑指白雲千萬頃勞生擾擾隙中塵浮世茫茫眼
裏青孫家封禪載殊祥天璽龍圖讖其永吳國花宮
安在哉空負流泉作悲哽皇天無親不可期曾聞在
德不在鼎塞海𡎺城何太癡今古英雄幾個醒回首
忽聽下方鐘斷送斜陽過西嶺春風暗裏醉遊人拄
杖歸來深酩酊 
<ps>詠菊</ps>
 乞得鄰家一盆菊扶向齋頭伴幽獨幸爾客到不憂
貧丰姿爽氣清人目靜看翩翩蛺蝶飛寒香馥馥襲
輕衣對風解笑不解語喜占秋光弄素輝錯落蓓蕾
籠煙紫參差露蕊傾珠璣不與春葩爭豔麗欲同白
石老松扉此花一開眾花歇自古號為霜中傑試問
相知更有誰脈脈無言憶靖節 
<ps>遊張公洞</ps>
 聞說張公洞最好秉燭特來尋幽窅雲梯嶮巇路百
盤下臨蛟宮萬丈島仙蹤怪跡不知名鬼工神斧弄
奇巧瓊漿倒瀉灌芝田丹灶無煙生碧草細聽珍禽
雜管絃轉盼靈葩砌瑪瑙欣逢八月木犀天香風不
斷頻繚繞徘徊花藏界裏遊頓使塵襟除熱惱誰知
此地非人間我欲誅茅來送老 
<ps>送[、/(、*、)]菴＆unrec;石二禪人還義山</ps>
 秋風蕭索暮山紫楚雲吳樹幾千里禪客南詢不憚
勞遠涉荊溪扣玄旨潦倒從來一字無那有佛法挂
人齒生平多被業風吹越國揚州無定止說妙談玄
愧不能一片身心付流水君今別去返衡陽湖天煙
浪正茫茫路途草鞋須珍重拈卻語句勘諸方唯有
義山真可羨鉗鎚惡辣多機變與我最是好弟兄廿
載相識不相見到彼若復問行藏莫謂善權住破院 
<ps>月夜同古樵鹵菴諸子登潤州雙峰頂</ps>
 夜靜霜風摵疏竹歡遊何必羨金谷買屐尋幽兼秉
燭相呼相喚共躑躅雲磴紆迴起復仆攀蘿捫壁繞
山腹欲窮絕頂豁雙目劃然一嘯驚林麓湧出銀＆unrec;
似推穀萬里煙光浮白玉仰觀星斗亦堪掬細聽波
底龍吟曲更向峰頭覓華屋屋中主人淳且朴烹茗
同盤餐黃獨詩成句裏山鬼哭試問焦公今在不空
餘丹井臥麋鹿人生何苦不知足富貴總歸碁一局
歸去來兮更漏促聊借松頂鶴巢宿 
<ps>過與可沈居士舊隱</ps>
 滿架詩書一草堂紫藤百尺＆unrec;魚梁春禽門外噪斜
陽我來不見梅源主泉石唯餘翰墨香 
<ps>望雨（辛丑歲大旱故有此作）</ps>
 五月六月天不雨老圃老農咸叫苦每年播種在黃
悔此際禾莖未插上深溪陡然成淺溪小暑酷來勝
大暑桔槔遠近盡停聲怪底商羊胡不舞空裏一片
烏雲來勃然隱隱動輷雷轉盼好似雨將至倏爾又
被風吹開今日挨過看明早依舊晴空如帚掃溝壑
絕涓流林木皆枯槁再經三日五日不降霖管教老
幼蒼生無可保安得烏藤長百丈搗穿銀河徹底放
浸殺旱魃不較多好看平田三尺浪 
<ps>五言律詩</ps>
<ps>賦得樹影中流見</ps>
<pb n="548"/>
 誰把圖橫展。還疑筆走煙。無根枝倒出。有葉影分先。
雲散丹青地。魚遊水墨天。群流雖鎖斷。不礙往來船。 
<ps>詠法界寺銀杏樹</ps>
 氣鬱凌霄漢。婆娑接地陰。夜栖禪月皎。日引怪禽吟。
九夏果含玉。三秋葉落金。渾忘年代遠。一柱砥叢林。 
<ps>野望</ps>
 孤煙林外迥。野色望中收。影綠梅初熟。雲黃麥欲秋。
閒心隨鶴止。逸興寄波流。得句誰同賞。斜陽滿樹頭。 
<ps>夏夜</ps>
 愛涼開竹牖。孤坐對南薰。雉堞月初上。嗣階影乍分。
徘徊螢散彩。搖映水梭紋。野思沈虛籟。鐘聲逐斷雲。 
<ps>寄漢融朱居士</ps>
 聞君曾兩顧。媿未啟荊扉。無壁安題鳳。有亭堪寄衣。
道交千里契。念異寸心違。勿謂不相值。月明樹樹輝。 
<ps>煮茶</ps>
 坐倦猶思茗。分薪向小鐺。初看疑霧起。更聽若蛩鳴。
味戰昏魔遠。香撩詩興清。趙州無限意。珍重向人傾。 
<ps>詠螢</ps>
 丹鳥名傳久。冷然體自輕。浮沉隨處度。隱顯順時行。
伴讀欣幽室。全生遠禁城。夜來蒲上宿。疑是七星橫。 
<ps>病起</ps>
 自愧身縈癖。春光已半過。試行憑杖力。見客怯言多。
夢暇常同鶴。形臞懶盼柯。幸期得小健。聊作一吟哦。 
<ps>元旦登山</ps>
 探奇聊仗策。攀磴躡危巔。怪石雲千簇。晴湖鏡一圓。
村閒聽好鳥。凍斷看飛泉。小憩崖臺上。春風軟似綿。 
<ps>梅徑</ps>
 傍水春何好。南枝蕊競肥。色分鶴背冷。影碎蝶魂飛。
看月疑堆雪。穿風亂點衣。聊因送客處。門外踏香歸。 
<ps>夏日遊銕壁居</ps>
 撥雲尋鳥道。危磴碧蘿攀。逸韻仙橋古。香風樵徑還。
鑑湖分海口。石壁接天關。絕頂舒長嘯。乾坤一掌間。 
<ps>除夕前一日</ps>
 臘盡驚梅放。香風暗動簾。半生方外客。一歲夢中添。
積雪烹新茗。裁雲補舊縑。何時完筆債。免惹野鷗嫌。 
<ps>詠秋蟬</ps>
 素志多高尚。清吟足一枝。外形欣自得。忘味樂天倪。
露薄傷時變。風微寄遠思。秋來無限意。堪惜幾人知。 
<ps>重陽日訪龍潛玄素法兄途中作</ps>
 為尋白社友。迢遞入深阿。佳節途中賞。幽情客裏多。
菊香烝野徑。鴈影蘸江波。高隱知何處。夕陽清磬過。 
<ps>偕行秋色裏</ps>
 沓嶂含蒼翠。尋幽竹徑斜。霜花侵短鬢。丹葉落晴霞。
問鴈情何闊。穿雲興更奢。笑談明月裏。石上且烹茶。 
<ps>雨窗即事</ps>
 柿酣秋漸老。小硯足生涯。蕉響來山雨。風狂集暮鴉。
人情隨所適。世事亦何嗟。落葉催砧急。禦寒且續麻。 
<ps>歲暮遣懷</ps>
 年盡事何盡。得休且便休。新詩寄故友。往跡付東流。
日曬荷衣暖。雪香草閣幽。瀟然忘蝶夢。酌茗笑莊周。 
<ps>夏日訪丹溟法兄</ps>
 為訪金襴友。飛帆兩度遊。新荷香亂渚。疏竹影侵樓。
客久憐多病。年高喜白頭。此心誰共曉。攜手肅芳洲。 
<ps>重過練川昭慶寺</ps>
 疁城煙景好。帶雨遠揚舲。岸柳因誰綠。庭蘭為我馨。
榻餘昔日夢。鏡異舊時形。𡬡耐薰風急。催丹不肯停。 
<ps>暮冬即事</ps>
 雪霽園林好。幽情歲底奢。洗鐺頻煮月。留客共餐霞。
凍解溪腸咽。煙凝谷口遮。老藤閒不住。隔水探梅花。 
<ps>詠雪</ps>
 擁毳獨聞鐘。參差倒壓松。山高形易老。梅瘦蕊偏重。
少室今猶冽。程門久不逢。偶疑人世變。樓外失千峰。 
<ps>秋日過化山訪位中法兄</ps>
<pb n="549"/>
 煙寒秋欲老。山亂影猶迷。清磬雲門寺。晨歌耶水溪。
昔年懷勝隱。今日見真棲。話久情忘處。高軒桂月低。 
<ps>隆福寺</ps>
 流霞磨殿角。額古見遺蹤。闢徑通三泖。開門對九峰。
月移鶴夢穩。花襯馬蹄重。千載名藍地。雲閒夜半鐘。 
<ps>昇仙臺（王可交成仙處）</ps>
 榭老餘荒砌。至今思可交。水流空有月。鶴去獨遺巢。
丹灶和煙冷。碁盤任雨敲。蓬萊知在邇。秋色滿蘆幻。 
<ps>酒缶山（昔韓世忠勞軍處。通鑑云。世忠後軍屯青龍。即此也。）</ps>
 積壘成高阜。年深事可傷。殘虹沉劍氣。夜雨盪壺漿。
勳業埋荒草。雄心寄北邙。何時開醉眼。共笑白雲忙。 
<ps>白鶴江</ps>
 岸樹聯沙觜。霜翎影蘸波。時聞清唳遠。乍見片雲過。
細雨侵紅蓼。白萍照綠莎。子喬乘去後。幽夢逐漁歌。 
<ps>會龍菴</ps>
 雲深開白社。遠水遞重圍。玉齒經聲朗。金龕佛火微。
禽閒頻入定。月上不關扉。夜夜群龍聚。聞鐘帶雨歸。 
<ps>獅子橋</ps>
 煙鎖關津斷。金猊隔岸通。風生聞夜吼。草偃見毛豐。
荻白溪眉老。霞酬水面紅。久忘狐兔跡。險處架長虹。 
<ps>戒衣亭</ps>
 昔日曾分付。誰將挂此亭。條衣流水樣。色染遠山青。
錦綻煙生藹。光飛夜聚螢。寄言雞足老。莫使亂飄零。 
<ps>除夕</ps>
 打掃階前雪。留詩且補窗。年增空自惜。齒缺不成雙。
剪燭留金蕊。烹泉瀉玉缸。坐深因送臘。鈴語落吳江。 
<ps>初夏懷穀山和尚</ps>
 章江分棹處。十載愧離居。春去難留夢。鴈回猶見書。
參差煙樹杳。迢遞水雲疏。一榻高懸久。何時過我廬。 
<ps>酬朱漢融居士</ps>
 晴煙籠鶴渚。一棹夕陽回。梅老香涵雪。春深花戀臺。
月依流水活。山傍畫圖開。莫訝幽齋冷。乘閒且再來。 
<ps>檇李道中</ps>
 殘暉籠遠樹。錦纜繫春風。波響魚吞影。花驚鳥啄紅。
人家榆柳隔。鄉國夢魂通。煙雨樓何處。蒼茫在望中。 
<ps>過水月菴贈竺賓</ps>
 薄暮投香剎。苔深一杖通。橋橫明月＆unrec;。廚傍落花紅。
滌缽魚心悅。敲詩鳥定空。主人情不已。連日對春風。 
<ps>雨後登玉峰彌勒閣</ps>
 雨餘山色好。牽袂躡雲梯。嘯裏江天隱。望中樓閣低。
花頻留客坐。鳥獨向風啼。兜率疑何近。蒼蒼煙樹迷。 
<ps>閔浦曉望</ps>
 曙色分茅店。人家近渡頭。煙描雲外樹。雪點浪中鷗。
短笛催鄉夢。飛絲繫客愁。徘徊搔首望。隔岸喚漁舟。 
<ps>宿亭林寶雲寺雪朗上人房</ps>
 雨過亭林暮。偶來借榻眠。窗寒花弄月。池靜露生蓮。
坐久因情洽。談深識王賢。忽聞流水外。鐘打五更天。 
<ps>花承蓮座</ps>
 列岫自天削。芙渠瓣瓣開。涼風生碧沼。丹葉點金臺。
影亂流雲度。香飛驟雨來。雙趺聊一坐。身世遠塵埃。 
<ps>秀屏春樹</ps>
 雲開飛翠羽。怪石淡煙籠。春藹鋪鮮錦。巖花著嫩紅。
四時風雨易。一色古今同。眼飽渾忘倦。猶疑在畫中。 
<ps>秋夜客中閒詠</ps>
 海棠眠正穩。振策獨吟時。風定螢喧竹。水香花落池。
幽情孤嶼遠。客夢片雲知。此際真堪惜。冰壺滿貯詩。 
<ps>嘲梅</ps>
 二月春將半。南枝尚未開。朦朧因霧褁。冷淡怯風催。
瘦影搖簾幕。香魂落茗杯。欲言猶不吐。試問待誰來。 
<ps>送象先返楚</ps>
 客路春山杳。新青陌上看。疏鐘敲暮雨。好月下晴灘。
柳放龍江暗。霜驚雲夢殘。歸帆千里外。珍重曉風寒。 
<ps>南橋明行寺阻雨</ps>
<pb n="550"/>
 問宿南橋寺。寺門捲浪頭。無人為下榻。識我是飛鷗。
夜冷花貪睡。煙深柳帶愁。情知風雨挽。不肯放行舟。 
<ps>舟中限韻</ps>
 西風吹夢急。作客不吾嫌。柿葉飛紅鳥。霜花糝白鹽。
鐘沉吳嶺外。鴈度楚雲尖。堪惜秋將莫。吟成獨燃髯。 
<ps>雨窗夜坐</ps>
 一榻和雲冷。坐深篆縷斜。山空多夜雨。樹老獨棲鴉。
貧病胡為慮。世情亦可嗟。秋風知我意。吹夢過天涯。 
<ps>過長青嶺</ps>
 十里長青嶺。迢迢到紫郎。竹橋霜易滑。茅屋草生香。
路細因苔合。林深悅鳥藏。幽棲知在邇。小犬吠斜陽。 
<ps>指石峰</ps>
 嶮巇絕行跡。疇將一指伸。劃開江眼碧。點出嶺頭春。
幾見梅花笑。數番楊柳新。何年舒到此。唯待問津人。 
<ps>碁墅</ps>
 年深柯已爛。細雨草生悲。世事空流水。人情一局碁。
月晴螢火瘦。秋爽石毛披。此著誰先得。白雲獨自知。 
<ps>琵琶洲</ps>
 地靈多復巧。芳渚類琵琶。逸韻含千古。流商別一家。
春風吹不斷。幽瀨奏無涯。不作關山恨。東風草自花。 
<ps>乍霽</ps>
 曉開天放眼。試策踏新晞。粉蝶探花徑。群鷗＆CB21425;縞衣。
犬聲隨客往。雲影逐帆歸。堪惜春將半。尋詩問釣磯。 
<ps>遊大山菴</ps>
 路狹難容足。徘徊只見山。攀巢驚鶴唳。嘯月倚松關。
鐘向雲端發。客從天外還。倦來眠石上。夢不到人間。 
<ps>寶月菴坐雨</ps>
 一室更初漏。燈殘客思沉。涼風生短髮。細雨濕孤襟。
鴈過滄江杳。蟲悲落葉深。幾家人不寐。城外擊寒砧。 
<ps>托缽</ps>
 昔年分衛事。雞足繼芳塵。檀度千門廣。生涯一缽新。
除貪為正命。趣味但支身。從上真儀式。惜哉愧古人。 
<ps>拾棉花</ps>
 荒村生計拙。農事待秋看。遍壟敷瓊蕊。壓枝盡雪團。
和雲逐日撿。帶露向風攤。好似兜羅物。隆冬不怕寒。 
<ps>羅漢夜泊</ps>
 市散人煙寂。移舟傍石磯。夜沉漁火斷。霜冷鴈聲稀。
旅客吟殘月。寒砧搗素衣。古疁臨海近。夢帶晚潮歸。 
<ps>＆unrec;中夜雨</ps>
 寒雨西風夜。孤襟自擁舟。鐘沉黃葉寺。浪捲白蘋洲。
世事貧中斷。家山夢裏遊。謾言為客易。霜色忽驚秋。 
<ps>月浦夜發</ps>
 渡口潮初漲。一篙逆上流。轉灣驚睡鴞。移浪動飛鷗。
村遠人煙斷。風高畫角悠。更知前路好。蘆月滿江洲。 
<ps>看雲</ps>
 一片來何處。行藏頗自閒。有心隨野鶴。無意出青山。
練曳溪邊度。影分洞口還。偶然檀杖立。疑在畫圖間。 
<ps>登玉峰</ps>
 雪霽山何好。徘徊一杖通。錦帆流水外。清磬隔城東。
華雨迷幽徑。笙歌逐晚風。我來頻眺望。春色滿吳中。 
<ps>登龍池山</ps>
 路細沉蒼藹。逡巡半入峰。煙林幽澗隔。野寺白雲封。
谷暗疑飛雨。池澄起臥龍。歸樵遙指處。金碧影重重。 
<ps>秋日山行</ps>
 隔津頻問路。穿石度危橋。落葉秋風戰。殘花細雨飄。
踏歌尋谷口。策蹇下山腰。行盡白雲處。相逢半是樵。 
<ps>割稻</ps>
 畚插勤秋望。登場見穫功。翻雲和碧倒。刈浪帶煙空。
餘粒滋肥蟹。閒田下晚鴻。羨茲農事畢。擊壤詠年豐。 
<ps>冬日曉發</ps>
 歲暮征途遠。江煙曉似烝。殷勤望北固。指點說毘陵。
楊柳含春思。梅花笑老僧。謾言為客苦。此際興何勝。 
<ps>遊平山堂（即煬帝建宮處）</ps>
<pb n="551"/>
 昔日繁華地。今來倍慘傷。草餘昏夜雨。碑剩斷文章。
老兔棲荒塚。寒鴉噪夕陽。瓊臺何處是。千古說雷塘。 
其二
 肩輿盤曲磴。為訊上林春。粉黛悲流水。笙歌逐遠塵。
江山仍似舊。風月幾番新。駐蹕當年事。黃鸝苦訴人。 

蔓堂集卷第二（終）
<sarticle><article>百愚斯禪師蔓堂集卷第三</article></sarticle>
嗣法門人智　朴編
桐城方拱乾甦菴閱

<ps>七言律詩</ps>
<ps>冬日村居即事用古韻</ps>
 暫隱萍蹤傍小谿。愛暄捫蝨倚楹西。出籠謾謂如銀
鶴。養氣誰能似木雞。雪壓蒼松形愈健。風敲野籟韻
傜齊。梅花為報春消息。惹得寒林鵲亂啼。 
其二
 凍雲橫鎖玉盈谿。風抱鐘聲過壟西。沙渚霜驚濃睡
鴈。竹籬午過亂鳴雞。懸瓢自昔懷巢父。食粟於今愧
叔齊。居僻不知年欲盡。惟聞深樹老猿啼。 
其三
 煙消石冷影潛谿。煮茗敲冰響度西。梅放詩成千朵
月。香殘定起一聲雞。謾誇北秀談玄喻。堪笑南華論
物齊。愛日裁雲聊補衲。傍簷花鳥盡情啼。 
其四
 黃葉紛紛堆滿谿。尋梅誤入石橋西。牧童牛背歌殘
照。婆子村頭罵攘雞。寒逼泉聲琴欲斷。雲開山色畫
雞齊。誰云冬日無佳景。玉樹山家鳥競啼。 
<ps>幽居</ps>
 為卜山居伴夕曛。喜無塵事可相分。開池掘出半輪
月。種石招來幾片雲。雨滴茅堂聲細細。煙籠竹徑影
紛紛。虛懷獨坐忘諸慮。雞犬時從嶺外聞。 
<ps>留別居士</ps>
 夜深月滿畫樓南。共話維摩茗半酣。世出世間雖有
二。教傳教外本無三。遺衣亭畔思韓愈。留帶山門憶
子瞻。幾度盤桓應未盡。別峰相見再相談。 
<ps>雨後散步</ps>
 瀑雲初散淡煙凝。遙望山山似潑青。乍到＆unrec;人驚犬
吠。重來飛棹惹鷗憎。菜花雨剪金盈地。麥浪風翻碧
亂汀。乘興偶探新漲水。老藤引過石橋亭。 
<ps>寓法界寺</ps>
 煙樹蒼茫擁翠臺。溪光搖映絕塵埃。門連岫色和雲
度。風送鐘聲帶雨催。古額高懸新梵宇。斷碑橫臥舊
荒苔。偶因攜杖閒遊此。底事天花動地來。 
<ps>述懷</ps>
 野寺荒煙綴碧蘿。＆CB21347;鬖古貌一頭陀。道窮已絕羚羊
跡。夢破空餘蝴蝶過。茶熟風來清筆債。燈殘月下遺
詩魔。幽人謾謂忘機好。誰識忘機事更多。 
<ps>春霧</ps>
 萬象朦朧看不清。依稀蘿月未分明。似雲似雨漫空
布。如榖如綿遍界橫。梅塢香飛無覓處。板橋人過只
聞聲。拭眸復上高臺望。儵忽乾坤幾變更。 
<ps>九日值雨</ps>
 半風半雨妒重陽。坐起無聊興自狂。擬去囊萸羞混
俗。試將探菊詣何方。聲沉寒水鴻初度。金糝蒼苔葉
乍黃。爛煮浮漚誰共賞。倚樓笑指野雲忙。 
<ps>遺懷</ps>
 疏竹風敲寐不成。披襟偶坐到鐘聲。窮情半向閒中
遣。好景多因句裏傾。雨著梨花香欲滴。煙寒芳草夢
初驚。子規為惜春光媚。叫落江樓月幾更。 
<ps>初秋即景</ps>
 涼生古殿動新秋。楓葉成丹落案頭。萬慮澄瑩猶湛
水。一身放浪寄虛舟。層層蘿月分詩興。片片江雲曳
<pb n="552"/>
練流。無事細聽蟬競噪。疏風遠遞暗香浮。 
<ps>秋夜同浹水大師話別</ps>
 水際涼生萬戶秋。高樓香茗話同遊。江邊落葉驚鳧
夢。天外飛鴻送客舟。月色初分今夜興。雲情尤向別
峰投。青谿亦有留君意。兩岸芙蓉帶露浮。 
<ps>賦得漠漠水田飛白鷺</ps>
 綠野沺沺斂素文。遙連浦樹浪初分。煙迷高翥疑逃
隱。雨霽空翻識舊群。影影波心雲黯黯。行行天際雪
紛紛。數聲短笛滄浪外。亂逐斜風度晚曛。 
<ps>春日送拙菴朴侍者之徐州省親</ps>
 數年林下扣禪扉。暫別邗溝一拂衣。謾把金盆為母
壽。唯將蒲履事親稀。黃樓春暖多佳景。泗水花飛滿
釣磯。記取臨行曾有語。薰風江上望帆歸。 
<ps>舟中限韻</ps>
 兩岸蒹葭雪擁江。喜留秋色入蓬窗。溪邊菊綻金千
朵。天外鴻飛影幾雙。有意騷人頻得句。無心野籟自
成腔。停橈回首雲間望。落落風旛繞法幢。 
<ps>夏日得談字</ps>
 折腳藤床一草龕。四維無壁任風探。棹沉朱水懷船
子。牛去兩關憶老聃。嫋嫋蟬聲吟細柳。翩翩雲影洗
晴潭。新豐有曲誰同調。獨與青松作笑談。 
<ps>詠珠簾水</ps>
 潺湲白浪瀉層巔。化作珠璣幾許年。璨璨光搖煙縷
織。離離影亂月鉤牽。珠絲雨度千條結。蛟淚風翻萬
斛圓。帝釋宮中尋不見。誰將倒挂碧巖前。 
<ps>閱百丈石澗和尚偃草遺稿有感</ps>
 昔年揮手別松門。此話而今疇與論。師表高懸容似
舊。歌雲室鎖語猶溫。鴈行半落驚霜曉。花萼纔敷逐
雨魂。遺草那堪重讀處。猿啼月冷正黃昏。 
<ps>次一唯姚居士重遊怪石塢韻</ps>
 殘霞碎踏滿谿流。兩度徘徊未盡幽。野鳥隨筇啼不
住。巖花傍水笑相留。塵封蓮漏何人聽。曉霽華林有
客遊。莫訝雲廚多冷淡。一杯春茗解新愁。 
<ps>秋詠</ps>
 谿風閣外雨花香。計拙無聊且學狂。憶得梅梢曾摘
月。笑看鏡裏又逢霜。曉天虛碧於詩淡。野徑秋聲入
夜長。瘦影自憐為客久。五湖夢老水雲鄉。 
其二
 芙蓉秋水夢魂香。午後茶酣笑語狂。短笛樓臺頻弄
月。隔林砧杵亂敲霜。雲消怪見山形瘦。漏永愁添客
思長。放浪一身天地外。蕭蕭蘆荻冷家鄉。 
其三
 秋老林泉水氣香。興來難禁草鞋狂。澄澄皓月平分
練。落落丹楓碎剪霜。夢繞天涯懷莫定。鴻歸塞外信
何長。乾坤輸我疏慵甚。高枕秦峰望海鄉。 
其四
 鳩聲隔雨喚風香。一味生涯老愈狂。叢菊滿園驚蝶
夢。蒹葭兩岸墮瓊霜。波心月畫蛾眉細。天際雲排鳥
陣長。楖栗幾時尋舊壑。臨風一曲唱還鄉。 
其五
 氛斂秋山桂魄香。亂雲堆畔放歌狂。錦江釣盡三更
月。曉徑樵歸滿擔霜。樹老不知形影健。風高唯覺嘯
聲長。扁舟物外忘拘繫。萬里煙波萬里鄉。 
其六
 屋角風吹橘柚香。曉來鶴避茗煙狂。寺鍾雲外敲殘
雨。村犬籬門吠落霜。柳按三眠棲鷺冷。花分九曲引
杯長。間情一片秋山月。獨照空林寂莫鄉。 
其七
 幽階蝸蝕蘚痕香。竹老龍鍾似我狂。寒瀑千尋飛白
練。野棠數里下紅霜。窗昏無月吟詩苦。肩瘦耽風帶
髮長。秋色滿庭今古畫。歸鴉雨後亂投鄉。 
其八
 殘花和露釀秋香。贏得風流物外狂。滿架詩書憑餧
<pb n="553"/>
蠹。多年琴劍任堆霜。風光影散爐峰裊。野岸潮迴鏡
水長。江海浮沉何足計。玉壺別有一江鄉。 
<ps>古寺春回</ps>
 蘿壁金燈慰寂寥。婆娑老檜話前朝。細看佛頂青猶
濕。俄訝僧眉雪未消。檻外煙濃春入柳。溪邊梅破玉
浮橋。曉來獨對東風立。飛鳥爭啣香亂飄。 
<ps>浮圖秋月</ps>
 淨掃銀河淡抹煙。波晴塔影入溪眠。層層星斗平分
彩。面面蟾光各樣天。鈴語風吹沉樹杪。桂香露冷落
階前。夜深不倦徘徊興。萬籟蕭騷奏管絃。 
<ps>竹院晚涼</ps>
 寒碧陰森抱小樓。袒襟更羨北窗幽。綠雲冉冉畫猶
夕。水氣霏霏夏似秋。幾樹新蟬音入律。半簾斜月影
垂釣。邇來活計惟高枕。夢逐白雲天外遊。 
<ps>平田煙雨</ps>
 一帶蒼茫望裏昏。隔林不見舊芳村。人家渾著輕紗
掩。聚樹唯餘澹墨痕。杳杳農歌浮水面。依依鷗夢隱
雲根。堪憐側笠垂綸處。撩亂鳩聲喚雨魂。 
<ps>橋畔僧歸</ps>
 雨霽金鶯傍客啼。柳灣直隔小橋西。桃花流出紅鋪
岸。白鷺飛來雪＆unrec;漫。斜挂片雲穿聚落。半肩明月問
招提。相逢已識來方遠。衣帶煙霞足帶泥。 
<ps>松林雪霽</ps>
 簾捲春風乍曉時。誰遺素練綴高枝。梅花香滴寒初
散。蝴蝶魂飄睡正癡。瀑斷崖頭飛片玉。綠開波眼漾
新詩。負暄背坐茆簷外。藤泛銀濤影亂垂。 
<ps>靜夜聞鍾</ps>
 煙涵寺冷漏初沉。一榻憨眠夢不禁。抱月狂猿棲老
樹。啣蘆征鴈過遙岑。希聲陣陣窗前度。餘響悠悠枕
畔侵。坐起乍聆剛夜半。霜鐘風送出雲林。 
<ps>龍江夕照</ps>
 白蘋荷渚亂秋煙。孤艇斜依落照邊。楓醉江頭波織
錦。鴻排天外影揮箋。參差雲樹眉端迥。遠近溪山畫
裏懸。沙上遙看人競渡。幾株暮柳響風蟬。 
<ps>水塢樵風</ps>
 夏木陰深雨欲飛。滑滑碧澗曳斜暉。風寒六月松琴
細。花落三春蘚逕肥。采藥仙人乘月往。負薪樵子踏
歌歸。偶來策杖因逃暑。驚起煙霞亂撲衣。 
<ps>遊西湖</ps>
 崔嵬一榭繞潺湲。四顧憑欄面面山。雨霽湖光分素
練。煙濃荷渚度飛鷴。斷橋簫鼓花邊出。夕照漁歌月
下還。萬頃玻璃浮碧漢。偶疑身世隔人間。 
<ps>秋日偶成</ps>
 颯颯涼風撲面生。出門乍喜葛衣輕。木樨香爆金鈿
砌。匾荳花開月滿棚。雲散吳山舒老眼。雨餘練水挹
孤城。憑高為問飛鴻信。萬樹秋煙一抹平。 
<ps>秋日泛湖</ps>
 菱荇參差碧浪橫。滿蓬秋色不勝情。紛紛濃淡霜中
樹。隱隱高低雲外城。荷葉影枯香欲褪。芙蓉霜冷夢
初驚。殷勤借問沙鷗路。午後招提磬幾聲。 
<ps>中秋後二日舟次即景</ps>
 秋老蘆花雪半蔫。尋詩先乞買舟錢。晴晴淡淡湖中
畫。斂斂飛飛水上煙。皓魄初殘輝尚滿。梧桐乍落影
猶圓。今宵不減前宵興。野色波光共一天。 
<ps>次寒松首座清明值雨韻</ps>
 杏煙濃淡雨絲紅。愛妒清明楊柳風。野墓春銷芳草
合。北邙雲鎖夢魂空。鶯啼紫陌行人外。棹出青村流
水中。撫景傷心多此際。飛花無限逐西東。 
<ps>春日同靜公拙菴諸子遊平山堂</ps>
 日暖芳林鵲搆巢。買舟城外泛西郊。濃分鴨綠浮江
面。淡著鵝黃濕柳梢。隔水聞鐘知有寺。尋春留客愧
無餚。老來莫禁閒遊興。卻偝東風為解嘲。 
<ps>和寒松首座詠斷端硯韻</ps>
<pb n="554"/>
 貞玟耿介壓群豪。志久隳形羨雅操。損益無心堪拭
劍。琢磨不磷任揮毫。文驅神鬼憑伊力。字走龍蛇仗
爾曹。勿謂吾今成過譽。端溪聲價舊來高。 
<ps>雨中遣興</ps>
 雲涵野寺客來稀。靜對瓶花發笑機。生意半隨秋意
老。鐘聲常逐雨聲飛。傍簷寒鵲窺禪叟。貼岸丹楓醉
釣磯。數里平橋煙鎖斷。茫茫蓑笠未曾歸。 
<ps>焦山晚眺</ps>
 瘞鶴巖前獨倚笻。斜暉浪掩錦重重。人吹鐵甕城頭
笛。僧打金山寺裏鐘。萬里鄉關歸夢遠。千家樓閣瞑
煙封。臨風吊古多惆悵。只有沙鷗睡正濃。 
<ps>紅葉</ps>
 樵逕雲酣夾雨浮。望中燒眼晚棠秋。無心不作尋香
蝶。有興偏能狎野鷗。零落枝頭詩片片。空餘堤畔夢
悠悠。堪憐幾許丹青意。惱亂西風舞未休。 
<ps>初夏遊婁東王氏園</ps>
 竹逕藤橋傍小津。偶偕短杖訊芳神。池塘倒浸山林
影。亭閣平分閬苑春。簇簇玲瓏爭怪麗。層層點綴＆unrec;
奇新。循環遍倚欄杆立。鳥慣啣花不避人 
<ps>望海</ps>
 海國誰分西與東。潮迴天地見鴻濛。千層駭浪飛奔
馬。萬派驚湍怒吼風。霧斂蜃樓連碧漢。曉開陸市雜
蛟宮。謾夸浩渺無涯際。收拾還歸一目中。 
<ps>題市隱圖</ps>
 大隱何勞遠世塵。不妨在處且陶真。橫拖嫩綠池邊
柳。亂吐嬌紅洞口春。客夢半隨殘局破。歌聲乍入曉
風新。目前識得皆行樂。爭肯桃源去問津。 
<ps>再遊銕壁居（有序）</ps>
銕壁居者。乃吾先師瑞老人之所搆也。以其
層巒環抱。疊＆unrec;嶙峋。獨有北面一峰最高。峭
峙如屏。色猶潑黛。故以銕壁名之。亦為豺豹
虎狼出入之藪。苟非有道者不堪憩焉。惟吾
老人禪棲三載。然後拂衣而往。於是緇素高
其德。響其風。遐邇彰名。迨今不朽。庚寅歲。余
渡錢塘掃祖塔。遂登頂造廬。披襟遠眺。令人
忘返。故有鑑湖分海口。石壁接天關之句。及
今丁酉春。余承乏雲門。一日偕諸子復躡其
巔。不＆unrec;椽頹屋老。几榻塵埋。惜哉。自吾老人
去後。鮮有能繼其踵者。因爾愴然有感。聊為
志此。
 崚𡾓石磴影重重。撥草來尋舊虎蹤。壁上有詩餘淡
墨。池邊無鶴冷青松。落花爭向藤床臥。老蔓頻將瓦
鼎封。誰道慈音今已寂。夜深幽籟撼群峰。 
<ps>不流泉（有序）</ps>
寺門巽首有泉。無名。不知出自何時。其味甘
溫鮮澤。其色紺碧若玻璃。然久供庖廚。人皆
樂之。羅酷暑大旱嘗溶溶焉。或淫雨彌月亦
湛＆unrec;焉。一日余攜笻徘徊其間。謂侍者曰。夫
水之為物也。盈則蕩之。窪則洩之。是泉亦有
和而不流。滿而不溢之謂。茲以不流為名。豈
不為山門一佳致也耶。因忘固陋。聊以拙句
志之。並作後來高人騷士引玉云爾。
 何年鑿出一潺湲。倒浸星河碧漢顏。澹泞忻同君子
志。澄渟靜比道人閒。唯留好月常相伴。肯逐落花去
不還。香積頻供同沆瀣。至今無復到人間。 
其二
 一泬幽深鑑者稀。參差萍藻盪晴暉。香浮綠綻殘花
墮。影亂漚空斷鴈飛。燦燦霞光凝浩氣。澄澄夜魄活
天機。唯期野衲清詩興。懶與人間洗是非。 
<ps>宿五洩寺有感</ps>
 日暮秋林杖倦行。為尋古寺入山城。池中不睹危樓
影。沈畔唯餘落瀑聲。隱隱孤燈光欲墮。依依宿鳥夢
頻驚。堪憐祖意無人問。隔嶺霜鐘扣月明。 
<pb n="555"/>
<ps>秋草吟</ps>
 瘦影離披老砌傍。夜深簾外撲螢光。逢秋何事形偏
瘁。泣露緣誰色漸黃。細雨凄凄蛩韻切。西風獵獵馬
蹄狂。傷心只為時多變。一鴈聲中萬里霜。 
其二
 水淺莎橫野渡傍。時逢搖落慨流光。曉風碎剪溪毛
冷。夜雨頻驚石面黃。旅客天涯羈夢遠。王孫陌上罷
歌狂。無情也解同人老。慚愧衰容滿鏡霜。 
<ps>遊東山</ps>
 白雲影綻碧重重。不倦崎嶇問曉鐘。洞古薔薇香氣
杳。局殘碁墅蘚苔封。三江月冷梁朝寺。萬壑龍吟晉
代松。攜茗東西頻眺望。山山色染紫芙蓉。 
<ps>夜坐遠明上人房</ps>
 小閣高懸落澗傍。夜深寒翠滴幽篁。澹雲水墨詩中
畫。素壁梅花夢裏香。殿古鐘沉聲遠＆unrec;。林空月瘦影
微茫。寥寥此際憑誰語。萬里江天一鴈行。 
<ps>己亥元旦豎方丈</ps>
 選得年新時也新。重開白石闢荒榛。雕梁橫架風煙
麗。彩棟高懸海國春。三泖月澄天鏡朗。九峰雪霽曉
雲屯。謾云十笏難容膝。百億金毛現一塵。 
<ps>遊古吳興何山廢寺有感</ps>
 為訪招提步落梅。亂雲深處幾徘徊。殘碑蝸蝕埋荒
塚。斷礎塵封臥綠苔。風冷忍聞臞鶴唳。月沉不禁夜
猿哀。堪憐祖道寥寥甚。底事無人問劫灰。 
<ps>登霞霧山禮石屋祖師塔</ps>
 逡巡幾度挽枯藤。直到巉巖最上層。野鳥隨笻常僼
客。山花笑我作遊僧。搖搖白練飛泉下。簇簇青巒宿
霧烝。窣堵深藏風韻古。千年蘿月一龕燈。 
<ps>同元潔和尚遊怪石塢分韻得山字</ps>
 踏斷羊腸路幾彎。偶來乘興共躋攀。流泉暗寫琴中
調。怪石驚看畫裏山。日暖蜂衙香襲襲。春晴花市鳥
關關。不須更問桃源勝。笑指松雲學我閒。 
<ps>十僧詠</ps>
<ps>山僧</ps>
 一自誅茆居亂峰。钁頭活計意偏濃。頻刪梅圃堪留
月。細補荷衣可禦冬。路僻曾無馬車跡。苔深唯見虎
狼蹤。客來休問年多少。石老松枯欲化龍。 
<ps>禪僧</ps>
 始從言外契三玄。不憚跏趺坐一氈。針碗投時明底
事。風幡話處許誰傳。秋深霧斂禪河淨。霜冷鴻歸心
月圓。只個蒲團忘晝夜。法堂一任草芊芊。 
<ps>講僧</ps>
 舌翻教海浪涓涓。如意揮空代佛宣。一字初分開半
滿。五時巧設定偏圓。香雲緲緲飛繒彩。花雨紛紛繞
法筵。欲止兒啼黃葉好。謾將黃葉作金錢。 
<ps>詩僧</ps>
 一度敲推一度新。重吟句裏喜驚人。練成錦繡猶多
富。清似冰霜不染塵。雨歇風前頻眺望。曙晴花下獨
逡巡。生涯最苦雕蟲技。日日尋芳去問春。 
<ps>老僧</ps>
 霜眉皓首褐氍毿。世事榮枯總不諳。齒缺多風羞見
客。眼花無力懶開函。愛眠每起三竿日。怕冷時煨一
草龕。自憶當年行腳事。萬機休罷不須談。 
<ps>病僧</ps>
 袈裟羸弱不勝支。學佛心灰說向誰。枕伏藤床強自
起。手攜藥銚未嘗離。堪嗟病骨如梅瘦。＆unrec;＆unrec;＆unrec;形＆unrec;
鶴癡。妄念銷鎔無一點。獨餘明月照清池。 
<ps>孤僧</ps>
 自入幽岑只一丁。鐺兒腳折苦支撐。襟開宇宙憑瀟
灑。目視雲霄任逕庭。清夢不隨流水去。閒情唯與野
鷗盟。獨憐形影常相吊。坐起無聊嘯月明。 
<ps>遊僧</ps>
 不辭寒暑涉江濱。箬笠芒鞋緊著身。踏碎峨眉千丈
<pb n="556"/>
雪。帶來少室一枝春。衣穿半是風煙妒。藤老多緣瘴
霧頻。路債多年還得否。相逢滿面盡埃塵。 
<ps>貧僧</ps>
 四壁寥寥只自知。窮無窮處始為奇。甑中愧乏聚蠅
糝。囊底久空繫曦絲。拾翠充枵遭兩逐。裁雲補衲被
風吹。分明說向人難信。舉世貧來更有誰。 
<ps>懶僧</ps>
 形骸疏散不堪論。對客無心敘語溫。涕墜從人言是
懶。髮長任爾笑非髡。愛看涼月猶眠石。慵撥寒爐只
負暄。寂寞渾忘身世老。那知剝啄到蓬門。 
<ps>初春</ps>
 曉起衝寒試步行。喜逢喬木乍遷鶯。人情冷淡殊前
輩。世態驕奢讓後生。古驛春晴衰草活。遠村風暖落
梅輕。徘徊更躡煙堆望。萬里雲霞海面橫。 
<ps>秋日病中遣懷</ps>
 病來偷得片時閒。伏枕窗前把句刪。萬事無心慚白
業。多年有夢在青山。影沉野渚鴻初度。聲亂寒蕉雨
乍還。閉戶不知秋已老。芙蓉笑我鬢毛斑。 
<ps>詠舟室</ps>
 臨溪一閣影空浮。似艇高懸不著流。柳細煙寒低蘸
水。雪枯荻瘦淡涵秋。無邊風月詩中老。幾許乾坤夢
裏遊。試問主人聊借我。閒來海上狎輕鷗。 
其二
 數椽倒浸一溪橫。彷彿蘭舟浪不驚。兩霽帆收雲影
亂。風迴纜繫柳絲輕。每懷鄂渚千年韻。誰羨銀河萬
里情。近日生涯隨分足。月鉤天外釣長鯨。 
<ps>春日漫興</ps>
 二月三月春風狂。桃花李花爭出墻。萍喧遊鱗擲浪
急。雨過紫燕啣泥忙。閒荷小鋤耘細草。獨披短褐理
修篁。堪憐世事今非昔。日暮煙波望渺茫。 
<ps>春日登雲間大觀樓</ps>
 春風無恙鳥啼花。花裏登樓興更奢。浩浩歌鐘沉野
籟。層層梅柳隔人家。數堆螺髻青撩亂。百里虹橋影
倒斜。遙望潮迴知海近。城頭落日奏胡笳。 
<ps>再過古疁化城菴</ps>
 去年我來八月天。今又舟泊重陽前。乍出乍沒江邊
石。半晴半陰隴上煙。楓落紅霞詩片片。菊開黃蝶影
翩翩。此回且喜生涯好。滿載秋風過練川。 
<ps>賦得隨意嶺頭雲</ps>
 澹澹和風過翠岑。遙看時復弄晴陰。忽南忽北情無
倦。頻去頻來意不禁。曉逐輕帆歸遠岫。晚隨清磬度
長林。等閒懶上丹青譜。蹤跡惟容野鶴尋。 
<ps>善權洞</ps>
 亂雲深貯玉壺天。勝境方知不浪傳。石乳潛通流鳳
髓。靈根倒拄透龍困。玲瓏翠寶明兼暗。窈窕丹梯斷
復連。到此頓忘塵世界。相逢且莫說三禪。 
<ps>詠善權寺有感</ps>
 離墨山高壓眾峰。紅霞碧樹繞重重。六朝香火千年
寺。十里亭橋一逕松。水接靈源分洞脈。燈傳慧燄續
南宗。看來此地今猶昔。夜半慚聞架上鐘。 
<ps>新秋</ps>
 西風昨夜入簾鉤。一葉俄驚海國秋。雨過幾家人弄
笛。月明千里客登樓。池荷露滴香初散。院竹涼生暑
漸收。落日亭邊倚杖立。漁歌唱出蓼花洲。 
<ps>中秋賞月</ps>
 湖天一色滿樓西。極目清輝杖可攜。簫管聲從雲外
斷。星河影向盞中低。漫嗟秋草經時變。已識人情轉
眼迷。好景不妨連夜賞。莫教明月落前溪。 
<ps>閒步</ps>
 秋林落葉滿天涯。撩亂浮雲陣陣鴉。楊柳暗傷流水
外。芙蓉醉倚夕陽斜。一團風月恣吟興。萬疊煙巒入
望賒。時序易驚衰鬢改。蕭蕭野岸老蒹葭。 
<ps>九日登離墨峰頂</ps>
<pb n="557"/>
 重陽抱病強登高。身入層雲興亦豪。彈指江山歸幻
夢。堪嗟名利逐波濤。白鷗蕩漾狎仙客。黃菊離披類
我曹。欲把新詩留石上。恐驚野籟晚蕭騷。 
其二
 風晴沙白裊秋煙。攜茗憑高共笑巔。病眼懶看浮世
態。孤笻唯愛老山川。樵歌互答長林外。鴈影橫分夕
照邊。望裏鄉關何處是。丹楓搖落滿江天。 
<ps>詠醉松</ps>
 錯節盤根擅八區。飽酣霜雪鼓虯鬚。乾坤獨立聲光
冷。今古渾忘氣概殊。夜靜有情招鶴唳。曉來無力著
風扶。渠儂不食官家俸。月挂峰頭傾玉壺。 
<ps>春日詠雪</ps>
 看似無情卻有情。飛來片片使人驚。暗侵柳色寒猶
甚。低壓梅花夢不成。枕上吟殘詩五字。窗前疑是月
三更。興酣慣與東風戰。盡把溪山一抹平。 
<ps>登樓</ps>
 竹裏樓臺取次通。遙看孤鶴下晴空。短歌隱隱畫溪
外。清磬聲聲煙寺中。千里風塵隨處異。百年人事與
今同。欄杆倚罷斜陽盡。撩亂荷花水面風。 
<ps>芟草次拙菴朴侍者韻</ps>
 門逕荒涼客屐疏。殷勤還自細刪鋤。目前荊棘知無
剩。簾外風光儘有餘。晴曬落霞堪作供。夜留明月且
看書。漫言道者多分別。蘭蕙薰蕕不共居。 
<ps>遊金山</ps>
 誰向江心豎一拳。稜層怪勢欲擎天。繩床借坐東坡
話。玉帶曾輸佛印禪。瓜渚煙寒迷楚樹。瓮城浪急泊
吳船。今朝始獲登臨興。收拾峰巒畫裏懸。 
<ps>五言排律</ps>
<ps>暮秋積雨</ps>
 山深寒更苦。屋老畫常昏。況復秋多雨。仍兼首戴盆。
栖禽愁不寐。籬菊暗消魂。罕見僧尋句。唯聞犬吠門。 
 曉風生遠浦。落木下孤村。鶴避茶煙濕。衣添水墨痕。
沉沉清夢斷。漠漠野雲奔。螢火搖簾暮。遊魚弄沼渾。 
 聊荷補毳衲。拾翠纔饔飧。蝸蝕繩床腳。蘚侵犢鼻禪。
問天何日霽。啟戶望朝瞰。有客來相吊。無人細共論。 
<ps>詠維揚善慶禪院</ps>
 四水縈金界。九龍護座雄。欄楯珙樹繞。亭閣篆煙籠。
鴛瓦翻繒彩。鰲椽締錦虹。飛花隨客至。遠翠隔簾通。 
 磬寂僧方定。林幽鳥喚風。漁歌和梵響。佛火射潮紅。
蛟室胡為麗。蜃樓未足崇。廣陵真勝地。千古一琳宮。 

蔓堂集卷第三（終）
<sarticle><article>百愚斯禪師蔓堂集卷第四</article></sarticle>
嗣法門人智　朴編
桐城方拱乾甦菴閱

<ps>五言絕句</ps>
<ps>壽聖寺</ps>
 雲壑招提古。迥然氣象寬。燈明千嶂外。鐘徹九天寒。 
<ps>大雄峰</ps>
 一峰高且奇。突出群巒上。機峻鶴難棲。古今絕比況。 
<ps>靈景亭</ps>
 景勝空塵遠。亭高野況多。落花遙襯步。龍象日頻過。 
<ps>七星橋</ps>
 北斗接雲根。橫溪慣鎖月。惟憐迷渡人。古岸通津闕。 
<ps>石筍</ps>
 不假雷聲震。詎蒙雨露新。卓然峰頂外。占斷劫前春。 
<ps>缽盂峰</ps>
 崒嵂團團秀。宛如應量看。清風時作饌。堪笑幾人餐。 
<ps>蓮花峰</ps>
 白雲擎雨蓋。青岫仰蓮心。不藉薰風力。芬芳逾古今。 
<ps>鳳凰窩</ps>
 修竹搖輕尾。山花壯九苞。天然殊異類。那許雉同巢。 
<pb n="558"/>
<ps>蟠龍石</ps>
 久謂蟠龍隱。幾回空羨聞。想是為霖去。惟餘石上雲。 
<ps>丫髻峰</ps>
 雙髻巫雲綰。髼鬆意懶梳。任從風雨妒。亙古黛如初。 
<ps>木人墓</ps>
 一片閒田地。耕來不記秋。欲知翁隱處。花雨滿荒丘。 
<ps>秋日偶占</ps>
 日寒草影枯。溪淺石頭露。獨立何寥寥。猿啼雲外樹。 
<ps>雨中偶成</ps>
 犢角曉擎泥。雨絲密織柳。東風來問禪。笑破梅花口。 
其二
 霧壓茅堂矮。風推竹徑斜。野浦新添浪。漁翁捕落花。 
其三
 石夢傍雲飛。松濤和月卷。老因詩漸狂。花為風偷剪。 
<ps>春寒</ps>
 山貧賒霧著。藤老倩風扶。勿怪梅花晚。多因春信孤。 
<ps>冬夜</ps>
 夜寒燈欲語。硯冷筆收花。隱几虛生白。推窗月半斜。 
<ps>春日漫興</ps>
 閒吟竹徑邊。一杖春風裏。倦即枕清流。從來不洗耳。 
<ps>老人池</ps>
 碧沼何人開。謂言白髮叟。欲知白髮人。蓮生十丈藕。 
<ps>碁磐石</ps>
 雲根猶斧平。棋布星交磋。輸贏總一般。古今誰看破。 
<ps>一岸居</ps>
 ＆unrec;帶翠眉橫。雙流寒碧繞。中有酣眠人。不知天地老。 
<ps>虞姬廟</ps>
 夜聞楚歌聲。一劍寒千古。遺祠耶水濱。猿啼霜月苦。 
<ps>＆unrec;雞石</ps>
 無情化有情。日淡朱冠瘦。不解五更啼。卻向風前＆unrec;。 
<ps>三茅菴</ps>
 花落曉風香。松高鶴夢冷。遊人仔細看。不是人間景。 
<ps>曉起</ps>
 山深鳥喚人。曙色盈花朵。起搆佛前燈。鄰家來乞火。 
<ps>六言絕句</ps>
<ps>秋吟</ps>
 一帶清流曳練。滿庭秋色成堆。爐頭火＆unrec;茶熟。門外
犬迎客來。 
<ps>七言絕句</ps>
<ps>冬日偶成</ps>
 榾柮頻燒燄正紅。畏寒忘打五更鐘。曉來雪霽登樓
望。突出雲間數朵峰。 
其二
 剪剪朔風透破襦。匡床獨坐暗嗟吁。去冬爐內撥星
火。誰識今冬爐也無。 
<ps>槎溪道中</ps>
 為踏新青一杖藜。春風送我泛槎溪。昔年仙子跡何
在。綠樹參差鳥亂啼。 
<ps>巢燕</ps>
 幾度啣泥去復還。巢成蘭若彩楣間。似知野衲慵開
口。獨自喃喃語不閒。 
其二
 不向華堂舊處飛。營來新壘傍禪屏。時宣實相知音
少。欲逐秋風帶子歸。 
<ps>舟中漫興</ps>
 春江雨霽水初平。蘭棹依稀鏡裏行。謾謂途中知己
少。桃花兩岸笑相迎。 
<ps>偶成</ps>
 煙雨空濛柳線低。隔林遙聽子規啼。春光無限誰能
委。兩岸殘紅踏作泥。 
<ps>夏日鹿城夜泊</ps>
 輕舠日暮泊江煙。斜枕孤城對月眠。蘋末風生驚客
夢。雞聲茆屋五更天。 
<pb n="559"/>
<ps>秋日偶吟</ps>
 短策驚飛葉底香。疏風野壑散清涼。雲消乍怪山撐
眼。帶醉芙蓉笑夕陽。 
<ps>候潮口占</ps>
 水涸江邊沙觜露。潮迴渡口浪花浮。雙雙白鷺晴飛
雪。片片黃雲麥正秋。 
<ps>再過永生菴雨中偶作</ps>
 屐齒蒼苔舊日痕。隔林煙雨半黃昏。重來五月薰風
裏。梅子生香竹有孫。 
<ps>登洞庭峰頂</ps>
 撥雲天外笑長風。落日秋高浪捲空。七十二峰浮足
下。乾坤宛在渺茫中。 
<ps>舟中值雪</ps>
 紛紛春色鬥風狂。落似梅花淡不香。清興滿船吟未
了。半隨流水下瀟湘。 
<ps>春日即景</ps>
 磬聲遠度雲間寺。月色橫鋪溪上橋。滿樹梅花和雪
眼。翩翩蝴蝶冷魂飄。 
<ps>妒花風</ps>
 二月春風半是狂。嬌紅妒落滿池塘。杜鵑啼出聲聲
血。燕子啣來口口香。 
<ps>柳堤新水漲</ps>
 夜雨平林過院西。忽聽茆舍亂鳴雞。無端滾水桃花
浪。打破人家楊柳堤。 
<ps>秋日雜詠</ps>
 客去偷閒聊鼓腹。過橋頻喚杖為僕。丹楓黃葉亂堆
詩。明月滄江寒浸目。 
<ps>夜泊</ps>
 斷橋野寺晚炊煙。暫繫孤舟枕月眠。夢裏溪聲疑作
雨。霜鐘敲斷五更天。 
<ps>浪港</ps>
 水際無風柳不寒。荻花影動皺波瀾。細看疑是米家
畫。月冷漁翁垂釣竿。 
<ps>白鶴山</ps>
 松老煙霞石亦斑。巢餘鶴夢伴雲閒。不知羽化歸何
處。瘦影凝人月下還。 
<ps>石帆山</ps>
 岧嶢望裏鬱蒙叢。一片飛帆挂碧空。自古不隨風力
轉。日斜影落鑑湖中。 
<ps>耶溪夜棹</ps>
 樵風夜冷起鷗眠。籟寂仙橋水漾煙。幸遇多情溪上
月。同舟直話到門前。 
<ps>問溪山寺</ps>
 一重山又一重溪。山色溪聲望轉迷。行盡溪山還問
路。溪山深處是招提。 
<ps>秋夜</ps>
 水面風微夜漏遲。草堂人正坐禪時。疏鐘數點聲飄
寺。瘦月一鉤影浸池。 
其二
 黃昏風雨鬧床頭。搖落梧桐片片秋。何處胡笳哀更
切。長江千里浪生愁。 
<ps>鹵菴鼎首座一日別余之吳。興行未數里。值雨。
因爾懷之。偶占一絕</ps>
 西風吹雨過苕溪。之子途中半帶泥。今夜芒鞋何處
宿。黃花歷亂草凄凄。 
<ps>青谿道上</ps>
 野橋茆店向溪開。黃葉西風撩亂堆。三泖鐘聲隨棹
去。九峰月色逐人來。 
<ps>山居五十詠</ps>
 十得荊溪老國山。茆堂剩有兩三間。高懸楖栗堪藏
拙。更羨春風為掩關。 
 百畝雲林閒放曠。一溪風月淡優游。謾云佛法無人
會。花鳥殷勤共唱酬。 
<pb n="560"/>
 亂雲堆裏搆禪栖。狹路無因著馬蹄。富貴易消花上
露。乾坤不盡甕中虀。 
 松花十里晚風香。信步攜笻看夕陽。徑僻苔深無客
到。峰頭唯覺嘯聲長。 
 青林雨過亂啼鳩。倚杖懸崖看瀑流。得失總歸蕉鹿
夢。是誰更與赤松遊。 
 山城好景亂如麻。洞口人歸蜂放衙。夜雨細牽書帶
草。曉風吹綻繡毬花。 
 半園春筍半園蔬。帶雨披蓑漫漫鉏。今日不為明日
計。得閒且看古人書。 
 流水光中人面綠。杏花叢裏犬聲紅。山家一種天真
趣。不羨丹青筆墨工。 
 選佛選官成底事。是凡是聖總虛名。夜來枕上留新
夢。春到窗前聽曉鶯。 
 世上誰無塵事累。山中獨有道人閒。瞥然覷破閻浮
夢。鏡裏空花不用攀。 
 竹筧引來巖下水。藤筐摘得嶺頭春。飯餘石上披襟
坐。鷗鳥相將話主賓。 
 春歸煙樹濃如墨。夏入巖房冷似冰。沙上白鷗千點
雪。室中明月一溪燈。 
 荔枝一架繞薔薇。晝掩禪關扣者稀。閱罷琅函焚柏
子。雲間老鶴覓巢歸。 
 一林煙火隔橋東。雨過蒼苔砌落紅。巖下有僧敲月
戶。人間無客賣松風。 
 荷衣碎補幾經秋。布幔繩床月一鉤。夜雨驚翻蝴蝶
夢。卻令人笑老莊周。 
 一聲兩聲花外鳥。三片四片嶺頭雲。最是幽人親切
句。石池新水漾斜曛。 
 一泓嫩碧浸垂楊。薝蔔花開滿院香。世燄燎人真可
畏。幾能回首覓清涼。 
 雨挂層巒接斷虹。佇看人在錦屏中。沈沈月醉酴醾
影。細細香飄菡萏風。 
 當門好竹百千箇。近水垂楊三四株。路遠紅塵飛不
到。碧天長嘯玉輪孤。 
 糲食休嫌滋味淡。苔茵獨臥夢魂涼。懶殘不解煨香
芋。惹得丹書下草堂。 
 祖庭秋晚事如麻。細钁荒田好種瓜。胸次了無名利
念。何妨錮疾老煙霞。 
 寺門明月橋邊過。洞口閒雲雨後還。活計些須隨分
足。從來無夢到人間。 
 性僻不宜廛市住。機忘卻與野鶴同。秋深簾挂千山
雨。夜靜松號萬壑風。 
 數點青山畫裏橫。松絃落落寫幽情。勿教黃葉隨流
去。恐有人來問姓名。 
 青燈素壁道人家。水接山根竹徑斜。睡起劃然長發
笑。夕陽影裏數歸鴉。 
 束腰不用三條篾。遮眼全憑一卷經。煙抹溪頭殘臘
紫。雨餘雲外亂峰青。 
 展開紙被雲千片。放下蒲團月一輪。獨坐渾忘塵世
外。老天許我做閒人。 
 空庭滴瀝寒蕉雨。白晝氤氳古鼎煙。幽鳥不來常寂
寂。數聲短笛夕陽天。 
 依依影動風生竹。澹澹光搖月上簾。松菊而今誰作
主。翻然令我憶陶潛。 
 半壑半丘聊自適。一囊一笠可資身。孤燈夜雨添新
韻。黃葉秋風來故人。 
 雨歇竹梢風嫋嫋。綠開水面月溶溶。分明好箇西來
意。漏洩林間幾點鐘。 
 盡把喧囂細掃除。年來自喜樂貧居。不須筆硯添文
彩。鴈影空翻貝葉書。 
 一室寥寥對亂峰。閒吟臺畔步從容。孤雲有意常留
石。野鶴無家只戀松。 
 風回谷口驚雲臥。鹿過溪頭見水渾。爐內香消人在
<pb n="561"/>
定。疏鐘斜月半黃昏。 
 桂老煙寒香細細。山空鴈過影雙雙。偶然濯足滄浪
裏。天外人歌白雪腔。 
 葛藤截斷入深林。蹤跡安容野鹿尋。芳草落花遊子
興。白雲流水老禪心。 
 布袍半染煙霞色。草履遙沾石徑霜。端的不勞頻借
問。幾株疏柳淡斜陽。 
 寺古松高孤鶴唳。月明山悄一僧行。雲深鳥道無尋
處。踏斷一溪流水聲。 
 石齒粼粼寒漱玉。竹簾寂寂影篩金。客來休問拈花
事。萬古冰壺一片心。 
 荷淡煙消枕簟涼。雨餘簾外海棠香。閒情漠漠同江
練。一帶秋聲入夢長。 
 一念未鎔終是礙。萬機休罷始相應。打開日月籠中
鳥。笑指乾坤水上萍。 
 十笏茆齋百結衣。胡麻脫粟好充饑。芒鞋幸爾多強
健。日日登山看落暉。 
 壟頭雪霽梅方瘦。水畔煙濃柳正肥。此景目前誰共
賞。莫教孤負祖師機。 
 夜靜溪光侵戶白。雲開山色上眉青。明明盡把家私
露。分付禪流謾扣扃。 
 傍石依松好縛茆。萬緣一筆盡勾銷。夜寒鐘打雙溪
寺。天曉人過獨木橋。 
 壟上耕雲開白石。雨中移竹補青山。誰能到此忘喧
寂。萬境無心勝閉關。 
 雞鶴而今孰辨群。從他人世自紛紜。開窗獨對幽岑
坐。日暮鐘聲嶺外聞。 
 樹裏人家樹外山。斷橋野寺隔溪灣。深深更有深深
處。獨許閒雲自往還。 
 尋得把茅聊蓋頂。何妨斗室且容身。孤巒夜寂那伽
定。枯木花開別苑春。 
 碎剪殘霞補舊蓑。金鱗釣罷意無他。善權洞古堪投
老。弄月嘲風臥薜蘿。 

　　　　　　　　居士蔚小庄法名智欽
　　　　　　　　　　　同妻法名智恭捐刻

蔓堂集卷第四（終）

<other>觀濤奇禪師語錄目次</other>
卷一
上堂（小參晚參附下同）
卷二
上堂
卷三
上堂
卷四
上堂
卷五
拈古
頌古
卷六
法語
詩偈
讚
佛事
塔銘

<sarticle><article>觀濤奇禪師語錄卷第一</article></sarticle>
門人興舒等編
師於順治庚子秋受杭州護法縉紳文學居士暨本
山耆舊請。住皋亭山崇先顯孝禪寺。
三門。潑天門戶。原無階級。就路還家。君子可入。卓拄
<pb n="562"/>
杖便進。
彌勒殿。大坐當軒。笑等何人。我若不來。有屈難伸。
佛殿。拄的拄。撐的撐。帶累麻三斤。依舊可憐生。且道
新長老到來。又作麼生施設。以手炷香曰。捻土定千
鈞。（時殿屋傾圮。
韋馱殿。量才補職。相席打令。汝承佛敕。我奉師命。卓
古該今。諦聽諦聽。
伽藍祠。現成行市。不費唇齒。時有通塞。物有麤美。廣
大家風。從新做起。
列祖堂。面面相覷。鬼爭漆器。彼此各說異端。好似花
開碓嘴。所以項上鐵枷。豈是無因而至。今日狹路相
逢。果然業難迴避。
宋開山第一代悟空禪師真歇清了祖像。開疆展土。
立標建幟。正偏干城。主賓文備。仔細檢點將來。大似
乞兒小利。引得後代兒孫。盡道顧名思義。門前桃李
成蹊。誰識祖翁田地。
據室。者裏是從上老古錐與天下人生身陷入泥犁
的處所。山僧今日信是業在其中。還有同聲相應。同
氣相求者麼。如無。吞熱鐵。飲洋銅。各自著便。
上堂。指法座曰。須彌燈王如來入平等三昧。為諸人
徹困了也。還有知恩者麼。不然新長老將第二杓惡
水潑汝等去也。遂陞座。拈香曰。此一瓣香奉祝。
一人有慶。兆民賴之。次拈香曰。此一瓣香奉為股肱
王室。屏翰法城。人人乘般若力。獲金剛心。此一瓣香
向毒鼓聲中撾得。從百怨門裏拈來。囊藏一十二年。
不敢輕易著價。今對人天眾前拈出。供養天界善世
堂上。前住本山覺浪盛大和尚用酬法乳。遂斂衣就
座。白椎畢。師曰。諸佛遞相出世。俱免不得者一椎。還
有當爐不避火迸者出來（問荅不錄）。乃曰。建法幢。立宗旨。
明明佛敕曹溪是。所以八萬四千非鳳毛。三十三人
入虎穴。聖諦不為。大藏小藏。從何處來。石頭路滑。東
土西天。自者裏去。共住不知名。邈摸難成。同行不同
步。提掇不起。寶鏡當空。光披五位。則有君有臣。有父
有子。箇箇始解奉重。人人尊貴自居。威音那畔。田地
穩密。空劫已前。家風日盛。高捲洞簾。露出好山秀色。
衝開碧落。倒迴九曲文瀾。筆花燦而大地皆春。祥麟
出而眾角齊伏。野老自此謳歌。家國以之安怗。雖然
共見熙皞。其奈遞相鈍置。若有箇漢向者裏著得眼。
出得身。自然不肯循途守轍。溺於名言。脫卻本來衣。
不食空王俸。橫身物外。獨步大方。建立埽除。未為分
外。正當今日。三世諸佛。歷代祖師性命俱在新長老
手裏。放行也得。把住也得。總不由別人。且道憑箇甚
麼得恁般奇特。不見僧問曹山霞和尚。佛未出世時
如何。山曰。曹山不如。出世後如何。山曰。不如曹山。師
曰。曹山老漢將威音王已前。婁至佛已後一手提來。
一肩擔荷。大似以己方人。今日或問新長老。佛未出
世時如何。只向他道。填溝塞壑。出世後時如何。錦上
鋪花。若向者裏薦得。堪報不報之恩。其或未然。卓拄
杖曰。從前汗馬無人識。只要重論蓋代功。
小參。萬機休罷。古路坦然平。直透威音外。千聖不攜。
坐斷毘盧頂。顯出本來人。巍巍堂堂。煒煒煌煌。不是
目前法。亦非目前事。轉功就位。牛背牧童高臥斜陽。
轉位就功。扁舟漁父釣殘寒月。功位雙超。石女機梭
妙奪天孫之巧。木人雪曲歌回銀漢之章。賓主混融。
人境一致。然後拈一機。鶻眼龍睛莫辨。立一言。河目
海口難宣。若是固守寒巖。意存玄解機。不知向背語。
未出窠臼。如跛驢上壁。不堪驅馳。直須及盡玄微。掀
翻劫外。方可入作竿木隨身。遇緣即宗。所以道打破
玄關無佛祖。方知此道出尋常。
上堂。卓拄杖曰。鴈橫沙塞。猿嘯古臺。夜來風色緊。寒
雨打空階。百草頭上插足不入。鬧市紅塵挨拶不閒。
明明祖意。何用安排。皋亭恁麼道。若是未過五馬橋。
笊籬大小。杓柄短長。置之膜外。問著總不知。必須親
<pb n="563"/>
從浴龍池畔出得一身白汗。方能拍拍是令。著著機
先。向釜裏添米。灶下抽柴。埽帚匙箸。檢點一回。自然
知家大口闊。門庭深邃。又何待十石油麻樹上攤。始
去說難說易。大眾。山僧今日困。無佛法身心。少間僧
堂內隨例餐䭔子。也得三文買草鞋。
天界老和尚忌辰。上堂。問。好山突出。洞水瀰天。幹蠱
重新。誰能出手。師曰。涼風吹落葉。秋色滿平蕪。曰。秪
如先和尚今日還來否。師曰。白鴈傳霜信。黃花落客
衣。曰。恁麼則學人瞻仰有分。師曰。且謾承當。曰。武夷
迥出千峰秀。夢筆花開遍地春。師曰。者漢當面塗污。
便打。乃曰。向上一路。掘地覓天。末後一句。鬼家活計。
分付知事行者打鼓。普請大家荷钁持鍬。將法堂前。
佛殿後。東廊西廊。鏟底鏟。埽底埽。且得眼前潔淨。腳
下平穩。免彼江西湖南飯袋子挨挨排排。躡足附耳
商量。道有明句暗句。全提半提。當央直指。最後全機。
使老胡西來直指之道。便成彎曲了也。賴有黃鶴峰
向最平坦處一坐坐斷。使東西南北船來陸來。但到
此中。皆可登峰造極。若不曾過皋亭渡。又焉知有五
馬橋。浴龍池。自然不見山中人。所以佛祖出世。不過
為此一事。何妨屈曲垂慈。要他莽鹵者不敢莽鹵。儱
侗者不致儱侗。始成佛祖之功。雖然今日皋亭對人
天眾前豈肯覆卻。記得昔年在太平城裏有一箇得
力句。不免舉似大眾。乃喝一喝。便下座。
晚參。貓有歃血之功。虎有起屍之德。山門騎佛殿。遶
四天下。揚聲大叫云。萬物自有功。當言用及處。汝等
因甚見似不見。聞似不聞。良久曰。特地一場愁。又曰。
隔身句拈卻一邊。覿面相呈事作麼生。還見壁麼。
晚參。點即不到。到即不點。黃梅墜腰石。風雨生苔蘚。
投子和尚赤腳下桐城。是汝諸人見慣底。銅砂鑼裏
滿盛油。作麼生與他辨主。一僧禮拜便出。師曰。聞名
不如見面。
結制上堂。選佛場開。是聖是凡齊著倒。心空及第。十
分春色屬吾家。恁麼也得。不恁麼也得。有殺有活。有
縱有奪。恁麼不恁麼總得。釋迦老子無出頭分。德山
臨濟只可傍觀。有箇漢向者裏撩起便行。也須勘過
了打。若是九十日長期說。吞栗棘蓬。跳金剛圈。長連
床上和泥合水。天下老和尚底老婆禪誑嚇閭閻。皋
亭本擬別行一路。且與諸人放一線道。以拂子左邊
擊一下曰。者裏是銀山鐵壁。右邊擊一下曰。者裏是
劍樹刀林。還有要求出者麼。復擊一擊。乃舉臨濟上
堂曰。赤肉團上有一無位真人。常在諸人面門出入。
未證據者看看。時有僧出問。如何是無位真人。濟下
禪床搊住曰。道。道。僧擬議。濟拓開曰。無位真人是什
麼乾屎橛。便歸方丈。師曰。臨濟大師雖是箇射鵰手。
爭奈輸去先鋒。贏得殿後。若不是背手抽金鏃。翻身
控角弓。幾乎傷鋒犯手。
雙峰存和尚訃音至。上堂。飛猿嶺上事淆訛。碧眼黃
頭盡偃戈。報道壽昌橋忽斷。無端平地起風波。我的
好大哥。擲卻釣。脫卻簑。謝家人不奈船何。相喚相呼
歸去來。棹入蘆花不見他。好大哥。還鄉曲調機何疾。
唱出令人不敢和。豈忍和。肯蹉跎。換手搥胸為甚麼。
長空無月星徒多。大夜冥冥暗誰破。不見道。涅槃生
死等空華。成佛作祖皆話墮。雖然如是。且道壽昌和
尚遷化向甚麼處去。良久曰。夜明簾捲門高廠。水上
東山雪嵯峨。
晚參。舉世尊初降生時。一手指天。一手指地。周行七
步。目顧四方。曰。天上天下。唯吾獨尊。雲門曰。我當時
若見。一棒打殺與狗子喫。貴圖天下太平。師曰。總謂
雲門跨灶。也是疾行先長。皋亭也與一棒。貴圖兩得
相見。爾等還甘麼。
金華分衛歸。上堂。古人道。去去實不去。途中好善為。
來來實不來。路上莫虧危。山僧雖離家六十日餘。拄
杖子穿雲渡水。打雨打風。婁智者七寶缾是甚閒家
<pb n="564"/>
具。雙林傅大士道冠儒履釋袈裟。多年滯貨。聞名不
如見面。驀拈拄杖云。拄杖子向婺州界內之遶一回。
也無甚虧危。而今依舊倚在古屏畔。此是山僧用底。
汝等諸人合有長處。試舉似看。眾無語。師曰。不圖打
草。且要驚蛇。
解制。上堂。把住也在我。放行也在我。九十日內事。看
來成話墮。有底聞恁麼說話。便道將差就錯。挾袱上
法堂。背身著草鞋便去。雖則似俊鷂快鷹。依舊在孤
峰頂上草裏坐。阿呵呵。囉囉哩哩哩囉。
上堂。問。高提祖印。正令當行。請師說法。垂何方便。師
曰。山僧敗闕。曰。只如說法四十九年。今日和尚說法
與他是同是別。師曰。瞞得阿誰。曰。怎奈學人何。師曰。
你得恁麼懵懂。曰。一句無私語。當陽顯大機。師曰。三
十年後。乃曰。濃雲乍卷乍開。寒雨欲止不止。打溼達
磨眼睛。浸爛釋迦鼻孔。深山巖崖裏事。鬧市紅塵中
挨拶將來。枯木髑髏前機平田淺。草上針劄不入。千
斤擔。五兩輕。時人行履。十石車。萬斛船。末後功勛。須
知信手拈來。粒粒皆從者一粒生。且道者一粒畢竟
從甚麼處生聻。易開終始口。難保歲寒心。
結制。上堂。皋亭開爐結制。薪米亦難措備。忍饑尚且
不暇。有甚西來祖意。旋斫生柴燒火。溼煙薰眼流淚。
十方龍象交參。勉強扳條引例。兩序綱紀整肅。叢林
風規不墜。事在發軔之初。約法三章告示。第一不得
躲根。第二不許瞌睡。第三所關重大。拈匙把箸誰為。
舌頭原自無骨。鼻孔秪可出氣。從頂至踵揣摩。聖名
凡號孰置。於此借令而行。破釜沉舟之計。戰退生死
魔軍。始見心空及第。直待嫌佛不做。腦後一椎授記。
乃召大眾曰。既是嫌佛不做。為甚又要授記聻。不經
敏手雕琢。縱好終成廢器。
立春。上堂。二十四氣之始。七十二侯之元。江上柳梢
漏洩劫前消息。遠村梅萼占盡格外風光。寒巖異草。
排成心印。空庭瑞雪。顯示家珍。藤條在握。天機歷掌。
又何須枯木龍吟。吹落片片馨香。髑髏眼瞎。折取枝
枝秀麗。等閒識得。步步皆如。能為萬象主。不逐四時
凋。若或躊躇。不覺日又夜。爭教人少年。
佛成道日。上堂。釋迦老子三千年外于正覺山前。明
星現時。無端開眼說夢曰。一切眾生具有如來智慧
德相。但因妄想執著而不能證得。雖則似舍己從人。
其實冒功要賞。驀面相欺。皋亭一向眼大肚皮寬。不
見小過。今日翻思往事。重為告報。意在于何。便下座。
晚參。舉天親菩薩從彌勒內院而下。無著問經稱。人
間四百年。彼天為一晝夜。彌勒於一時中成就五百
億天子。證無生法忍。未審說什麼法。天親曰。秪說者
箇法。天衣懷云。彌勒已是錯說。天親已是錯傳。師曰。
彌勒也不錯說。天親也不錯傳。皋亭今日與你重舉。
秪是不得錯會。良久曰。止止不須說。我法妙難思。
烏龍深谷岑和尚至。上堂。舉曹山大師示眾曰。諸方
盡把格則。何不與他道一轉語。教伊不疑去。雲門問
曰。密密處為甚麼不知有。山曰。秪為密密。故不知有。
門曰。此人如何親近。山曰。莫向密密處親近。門曰。不
向密密處親近時如何。山曰。始解親近。雲門諾諾。師
曰。二大老恁麼問答。雖則告往知來。爭奈疑殺天下
人。何然玉局瑤壇盡向步虛聲中唱出。青鸞白鶴皆
從散花掌上飛來。知者能於彩雲影裏親見一面。不
知者猶在夢中惺惺。醉後叮嚀。且道古人恁麼道。山
僧恁麼舉。還是有格則。無格則聻。幸遇烏龍和尚象
駕光臨。大眾翹勤禮請。為汝等決疑。
晚參。舉世尊於涅槃會上以手摩胸。告眾曰。汝等善
觀吾紫磨金色之身。瞻仰取足。勿令後悔。師曰。漆以
堅自割。膏以明自焚。黃面瞿曇。至死不變。強哉矯。
解夏。上堂。一葉落。天下秋。霜鴻陣陣向南征。滿天涼
氣斗西指。水落石出句分明。行腳士。莫因循。南岳天
台不涉程。乃顧視左右曰。秪如萬里無寸草。作麼生
<pb n="565"/>
去。堪對暮雲歸未合。遠山無限碧稜層。
重建大雄寶殿。陞梁。上堂。師以拄杖卓一下曰。向者
一片田地進得一步。著得一眼。自然出生一切佛祖。
含育一切有情。安立一切世界。莊嚴一切報土。折伏
一切魔外。圓成一切種智。於一莖草上現瓊樓玉殿。
始能圓中規。方中矩。橫斜延袤。寬廣低昂。理事兼備。
因果一如。以此祝聖國王長壽。以此保釐物無疵癘。
以此兆年豐。穀稼成熟。以此植福田。慈蔭後昆。以此
報恩。普覆含生。此猶是建化門庭邊事。未是向上宗
乘。且道正當恁麼時。一句作麼生道。乃喝一喝曰。謾
從睹史天宮見。又向皋亭日下看。
結制。上堂。佛祖成規。叢林舊例。火爐頭無賓主句。舉
似諸人莫生擬議。青州七斤衫。寒時好當被。復舉長
慶因僧問。眾手淘金。誰是得者。慶曰。有伎倆者得。曰。
學人還得也無。慶曰。太遠在。雪竇代者僧當時便喝。
復云。有伎倆者得。一手分付。有伎倆者不得。兩手分
付。學人還得也無。蒼天。蒼天。師曰。長慶雪竇秪知欲
鉤牽人。不顧傷慈近刑。今日有人問皋亭。眾手淘金。
誰是得者。只向他道。有慚愧者得。學人還得也無。曰。
太無慚愧。
小參。問。撥塵見佛即不問。場中選佛是如何。師曰。雪
打玉麒麟。曰。不落階級一句。請師直指。師豎拂云。向
者裏薦取。曰。萬機休罷。千聖不攜。未審還有向上事
也無。師曰。杲日當天。曰。秪如疏山道肯諾不得全又
作麼生。師曰。淚出痛腸。曰。疏山倒屙三十年。莫是香
嚴授記麼。師曰。正是闍黎分上事。曰。月舟不犯東西
岸。須信篙人用意良。師噓一噓。問。官不容針。私通車
馬。汾陽五門句請師垂示。如何是入門句。師曰。相見
了也。如何是門裏句。師曰。出身不異。如何是出門句。
師曰。拄杖活如龍。如何是當門句。師曰。獅子咬人。如
何是門外句。師曰。打之遶作麼。曰。秪如未問話已前
有一句子在和尚處。又作麼生。師曰。合眼跳黃河。僧
顧左右云。大眾記取堂頭老漢末後一句子。師曰。笑
殺傍觀。乃曰。學道圖出生死。飲食為療饑虛。佛法本
自無多。受用得著為貴。青原垂下一足。俱胝豎起一
指。石室行者踏碓。普化搖鈴入市。見則直下便見。何
曾肯涉言語。頂門有路潑天。不必隨人起止。事是現
成事。理是本有理。疏山手握木蛇。原是曹家之女。
立春。兩序為師慶誕。請上堂。師以拄杖卓一卓曰。過
去諸佛與拄杖子同時出生。同時悟道。同時證果。同
時轉法輪。秪為貪程太速。未來諸佛與拄杖子同時
出生。同時悟道。同時證果。同時轉法輪。秪為佛法不
現前。現在諸佛與拄杖子同時出生。同時悟道。同時
證果。同時轉法輪。各各不相知。各各不相到。拄杖子
把住則盡十方世界風匝匝地水洩不通。拄杖子放
行則大地春回。十洲花發。無影樹覆蔭天下。不萌枝
果熟三千。且道拄杖子承誰恩力。有如是奇特。有如
是威神。良久。復卓一下曰。自古上賢猶不識。造次凡
夫那得明。
小參。雪峰三登投子。九上洞山。資福望見剎竿便回
去。走殺天下人。不離家舍。坐殺天下人。常在途中。山
僧當時若見。總與三十棒。不見道。雲雷相送。
解制。上堂。九十日前。山僧有一句子在諸人腳跟下。
滴水滴凍。諸人抵死要道。直得額頭汗出口裏膠生。
只是道不著。九十日後。諸人有一句子在山僧拄杖
頭上。今日特為汝等拈出。儘教三十年後天下人道
山僧教壞人家男女。不肯因時轉變。必須待價而沽。
沽不沽。趙州東壁挂葫蘆。大的大。如木杓。小的小。如
棘蒲。雖然大小平等。就中也費分疏。以拂子擊禪床
曰。向者裏分疏得去。是法住法位。世間相常住。其或
未然。江北江南叢林去卜度看。免使他時後日說細
說麤。
武夷東苑鏡老和尚忌日。上堂。武夷山上雲千頃。九
<pb n="566"/>
曲溪流清莫比。兒孫代代仰高深。此事可憑重為舉。
識破不值半文錢。年深月久價彌增。宗門盡是欺心
漢。看來無出阿翁上。老胡西來果無傳。千聖不易真
實言。叢林此日一爐香。家醜不許外人揚。
上堂。問。蘆花兩岸和明月。夜深不見把釣人。如何是
奪人不奪境。師曰。昨夜鴈回沙塞冷。海門斜挂一天
秋。曰。高山流水知音少。卻是伯牙遇子期。如何是奪
境不奪人。師曰。疋馬蓬婆去獨還。無端失卻燕支山。
曰。柳陌不聞車馬過。花街那聽管絃聲。如何是人境
俱奪。師曰。無渡朔風吹黑水。不見單騎射虎人。曰。陽
春白雪歌盈道。滿載清風下十洲。如何是人境俱不
奪。師曰。花發天山春未老。杜鵑聲裏木蘭開。曰。龍得
水時添意氣。虎逢山色長威獰。師曰。樺皮搭柳樹。纏
繞自生枝。乃卓拄杖曰。一九二九。相逢不出手。袖中
暗擲金鎚。未免張乖露醜。逢人且乞一文錢。拈得鼻
孔失卻口。爭似皋亭者裏桑麻相接。雞犬相聞。小者
如弟。大者如兄。牛馬同風。總是國王水土。那辨溪西
溪東。儘他工夫深。歲月久。自然推門落臼。又何用蘇
州有。常州有。普化邈真翻筋斗。
晚參。舉黃檗因南泉問。黃金為城。白銀為壁。此是甚
人居處。檗曰。聖人居處。泉曰。更有一人。居何國土。檗
近前叉手。泉曰。道不得。何不請王老師道。檗曰。更有
一人。居何國土。泉曰。可惜許。師曰。南泉豢龍有術。擊
虎無能。黃檗雖見機而作。其奈身雲不普。檢點將來。
兩個老老大大以己妨人。設有人問山僧。更有一人。
居何國土。但咄曰。草裏漢出去。須知皋亭者裏從來
不許倚門傍戶。
至日。上堂。群陰剝盡。一陽來復。大冶烹金。藍田出玉。
撥轉天關并地軸。惟有無位真人一向元無拘束。絲
不如竹。竹不如肉。吹回煖律。冰河燄續。虎嘯寒崖。龍
吟枯木。兩序大眾雍雍肅肅。上來下去如輻輳轂。此
時山僧俱不會。六六元來三十六。
上堂。若不是大地平沉。虛空粉碎。爭顯得一亙晴空。
紅日當天。驀豎拂子。山僧今日使汝等立地搆去。便
能鉗錘佛祖。號令人天。驅耕奪食。敲骨打髓。轉三毒
為三解脫。出五蘊為五根力。翻邪破惡。一道平等。切
不得分緇素。別男女。愛淨惡染。慕聖輕凡。良久乃擲
拂子曰。彼自無瘡。勿傷之也。
立春。上堂。師驀豎拳曰。便恁麼捏聚將來。離名離相。
絕照絕用。直得天地易位。七曜迷方。萬象藏形。生佛
泯跡。德山臨濟有眼如盲。有口如啞。汝等向甚麼處
摸索。乃展掌曰。放開一線道。隨汝等顛倒所欲。於泥
牛背上加鞭。令木馬絕塵奔逸。便見金烏東上。玉兔
西移。四序迭彰。五行交錯。山河煥彩。草木敷榮。物逐
人興。時亨道泰。正當恁麼時。應時及節一句作麼生
道。侵陵雪色還萱草。漏洩春光有柳條。
解制。上堂。師卓拄杖曰。未結制已前。山僧口似扁擔。
將千二百斤擔子人人肩上著到。及結制已來。山僧
口似紡車。罵佛呵祖。自矜自誇。正當今日。有人道得
一句子。坐斷山僧舌頭。便能於拄杖頭上風颯颯地
七縱八橫。草鞋跟下踢著踏著。印水印泥。天台普請。
南岳遊山。隨處作主。遇緣即宗。還有道得者麼。如無。
切忌向諸方說皋亭口過。
上堂。桃花紅。李花白。向者裏著得一隻眼。色不是色。
鶯語巧。燕語忙。向者裏聞得一句子。聲不是聲。有般
漢聞恁麼道。便向聲前色後坐地。勞他坐斷春風。老
布袋東撈西摝。自來寬皮大肚。也忍俊不禁。便道。彌
勒真彌勒。分身千百億。時時示時人。時人自不識。纔
開口一笑。不覺綠樹陰濃。樓臺倒影。皋亭一向冷眼
熱心。不免於根本上剖出。省得他時後日一隊隊摘
葉尋枝。牽藤引蔓者論長較短。說因道果。驀豎拂子
曰。山中活計雖如此。不與人間作見聞。
融初慧日齋并謝江西淮北二專使。上堂。昨日有人
<pb n="567"/>
從江西來。接得淮北信報。道黃河水漲。浪激三千里。
拄杖子忍俊不禁。推波助瀾。將阿耨達池流出四海
水一齊注入西子湖裏。於是五老峰。黃鶴峰歡喜踴
躍。合掌讚嘆曰。不但能潤澤八荒。直使盡浮幢王剎。
眾生皆得。飲水知源。今日分付典座直歲。打鼓普請。
他時後日免得人道菴內人不知菴外事。雖然山僧
業方外二十餘年。驀豎拄杖曰。與者上座起居食息
未嘗少間。世法佛法并為一道。有情無情安置一體。
不獨飲我以德。飽我以義。要皆生死以之。性命以之。
何故聻。相識滿天下。知心能幾人。不見老宿曰。客從
遠方來。貽我徑寸璧。上有四箇字。要且無人識。師呵
呵大笑曰。古人恁麼說話。大似欺壓鄉傭。殊不知性
海流入義海。一切神通智慧門。一切總持陀羅尼門。
皆自者裏流出。既無人識得。則貽璧之意與受璧之
心何在。山僧即不然。但道上有四箇字。字字人用得。
用得則不無。且道畢竟是那四箇字。復以拄杖向空
中點三點曰。孰其嗣之。我有遺則。
結制。上堂。盡十方世界是箇火爐。日月星辰。山河大
地。草木叢林。人與非人。羽毛鱗甲。飛潛動植。皆入此
中。鼓動橐籥。亙空紅燄。直得情與無情融為一體。正
恁麼時。三世諸佛向火燄裏轉大法輪。火燄為三世
諸佛說法。三世諸佛立地聽。聽即不無。且道說甚麼
法。良久曰。若將耳聽終難會。眼裏聞聲方始知。
小參。目前無法意在。目前不是目前。法非耳目之所
到。驀豎拂子曰。看。看。夾山和尚來也。還有人道得相
見句麼。若也道得。藏身處沒蹤跡。沒蹤跡處莫藏身。
擬議不來。騎牛入諸人鼻孔去了也。還知得痛癢也
未。乃放下拂子曰。水流黃葉來何處。牛帶寒鴉過遠
村。
晚參。舉疏山因僧問。如何是冬來意。山曰。京師出大
黃。師曰。皋亭即不然。今夜設有人問。如何是冬來意。
但對他道。雪上加霜。還會麼。京師出大黃。雪上更加
霜。窮鬼不凍殺。紛紛錯商量。
愚菴盂老和尚訃聞。上堂。師拈訃帖示眾曰。此是愚
菴老人三十年於江南兩浙具無礙辨。作獅子吼。坐
斷天下人舌頭底公案。適聞踏倒南北峰。踢翻西子
湖。歸涅槃城去了。末後光明稱讚莫及。如優曇花。如
消冰日。如清涼月。如破暗燈。如濟溺舟。如光明衣。如
天饌味。如摩尼寶。使一切眾生。見者聞者。心思者。意
念者。身觸者。鼻嗅者。讚嘆者。毀謗者。悉獲種種殊勝
功德。若有一眾生不蒙利益。佛法便有少賸。舍利流
輝。又不止八斛四斗。山僧今日信手拈來一粒。打鼓
普請。使汝等未見者見取。不獨除惑破障。要且立地
心開。驀豎拂子曰。看。看。色奪夜摩帝青寶。照世真燈
燄無雙。
大佛成。上堂。教中道。佛身充滿於法界。普現一切群
生前。如是則日月星辰。山河大地。草木叢林。天人群
生。蜎飛蝡動。悉住其中。正恁麼時。眾生界現佛又向
甚麼處著。不如日月星辰還他日月星辰。山河大地。
草木叢林還他山河大地。草木叢林。天人群生。以致
蜎飛蝡動還他天人群生。蜎飛蝡動。正恁麼時。佛界
現時。眾生又向甚麼處著。若約皋亭見處也無。佛也
無。眾生也無。日月星辰。山河大地。草木叢林。蜎飛蝡
動。一切皆無。若有個漢見得定。把得住。不受人惑。皋
亭今日為他保任此事。終不虛也。不見曹山和尚問
強上座曰。佛真法身。猶若虛空。應物現形。如水中月。
作麼生是應底道理。強曰如驢覷井。曹山曰。道則太
煞道。只道得八成。強曰。和尚又作麼生。曹山曰。如井
覷驢。設有人問皋亭。佛真法身。猶若虛空。應物現形。
如水中月。作麼生是應底道理。但向他道。岸上蹄踏
蹄。水中嘴對嘴。若曰。和尚恁麼道則太煞道也。秪道
得八成。情知你向鬼窟裏作活計。
晚參。多言多慮。轉弗相應。絕言絕慮。無處不通。前途
<pb n="568"/>
忽有人借問。如何是得力句。畢竟作麼生舉。良久曰。
若到諸方。切莫道皋亭與汝葛藤來。
冬至。上堂。滴水滴凍。好看千峰寒色。寸冰寸燄。發舒
大地陽和。直得花綻枯木崖前。果結不萌枝上。無陰
陽處。滿目光生。大寂滅場。百靈滋長。所以旋嵐偃岳
而常靜。江河兢注而不流。野馬飄鼓而不動。日月麗
天而不周。任他晷運推移。銀臺終是不變。是法住法
位。世間相常住。有者道一線長。長一線。恁麼商量。皆
是識情。計度推窮。到盡未來際。依舊五九四十五。九
九八十一。要見天地之心尚遠在。驀拈拄杖卓一下
曰。但得雪消去。自然春到來。復舉玉泉皓禪師示眾
曰。晷運推移。布褌赫赤。莫怪不洗。無來換替。師曰。皓
布褌恁麼舉揚。雖則直截根源。要且帶些寒酸氣在。
殊不知大丈夫雖饑而不餒。雖寒而不慄。秪顧賣弄
家私。不識舌是斬身之斧。皋亭當時若在眾中。但叉
手向前道。低聲。低聲。
元旦。上堂。卓拄杖。秪此標格。過去諸佛不敢違時失
侯。未來諸佛當善奉行。現在諸佛秉是機權。坐微塵
裏。轉大法輪。於是黧奴白牯手舞足蹈。南北兩峰擎
拳合掌。水流花笑。魚躍鳶飛。正當恁麼時。畢竟承誰
恩力。若也知得。新年佛法一賽兩彩。其或未然。依舊
世諦流布。
晚參。舉瑯琊覺禪師曰。若人道得通方句。我當刎頸
而謝之。師曰。古人雖則舍己從人。其如所費太奢。檢
點將來。不但勞而無功。要且自救不了。皋亭不與麼。
若人道得通方句。與他一緉草鞋。
元宵。解制。上堂。萬仞懸崖撒得手。不論有句無句。自
然呵呵大笑。百尺竿頭進得步。不問南來北來。管取
匝匝清風。若是十五日已前。十五日已後。如看走馬
燈相似。一隊上來。一隊下去。天台普請。南岳遊山。竿
木隨身。逢場作戲。神通遊嬉。則不無火滅煙消。腳跟
下死。獦狚地依舊推不向前。拽不退後。勞他古今知
識朝一頓。暮一頓。挨拶到髑髏粉碎時。枯椿上始見
半紅半白。自謂果熟香飄。皋亭者裏看來。總不堪上
齒牙。所以古人道。從天降下則貧窮。從地湧出則富
貴。昇天的事也須颺卻。擲地作金聲。直須不顧。雖然
秖如椎碎妙喜世界底人。因甚又去香積國裏持缽。
復靠拄杖曰。放憨作麼。
晚參。舉洞山因僧問。如何是沙門行。山曰。頭長三尺。
頸長二寸。師曰。頭長三尺。頸長二寸。石女把盞木人
奉。散花天子太忙忙。寶絡金鞍雲中送。他年夢入睹
史內院大開眼。原來是自家門角裏虀甕。吽吽。空香
起動。
普請搬石。晚參。德山入門便棒。臨濟入門便喝。仔細
檢點將來。大似小兒伎倆。皋亭者裏曝嚗論實事。不
管暫到久住。普請東山西嶺一轉兩轉。無論大小。只
要虛往實歸。知輕識重。會得底碌碌如玉。不會底落
落如石。忽然遇著歸宗和尚。作麼生與他相見。分付
直歲。不得普請。
小參。舉僧問趙州。如何是祖師西來意。州曰。庭前柏
樹子。師曰。趙州和尚醫得眼前瘡。剮卻腦後肉。皋亭
即不然。山人只管看青山。有口何須吞佛祖。
晚參。舉雲門因僧問。如何是道。門曰。透出一字。師曰。
透出一字。橫三豎四。爍迦羅眼。不敢正視。帶累東家
丘。削跡并伐樹。
普門大士開光。陳御六居士禮千佛慶誕。請上堂。父
母未生已前。一段光明。虛空烜赫。大地煇煌。問著十
箇有五雙不知。父母既生已後。者一段光明晝明夜
暗。日居月諸。分辨好惡。較論短長。總被廚庫山門遮
掩卻。正恁麼時。皋亭出一隻手。為諸人揭開頂門正
眼。露出向上真機。使汝等眉堆岳色。眼注秋江。耳函
盡大地。驢鳴犬吠。女笑男歌。鼻嗅栴檀薰陸。薝蔔芬
陀。意覽善惡。諸法分別。過去千佛。因地果海。成佛度
<pb n="569"/>
生。說法難易。壽量久遠。授記多寡。涅槃本事。乃至現
在千佛。未來千佛。發心無盡。願力無盡。得道證果無
盡。壽量記莂無盡。於是拄杖子聞此奇特。歡喜踴躍。
為之讚嘆而說偈曰。容顏甚奇妙。光明照十方。我昔
曾供養。今復還親近。驀召大眾曰。分明記取。
晚參。舉趙州因僧問。如何是趙州。州曰。東門西門。南
門北門。師曰。趙州和尚恁麼指疆畫界。其如把手教
人行不得。皋亭今日八字打開了也。儘他飽足觀光。
為甚如此聻。按劍不須重問主。太平風月儘容與。
晚參。舉西堂藏和尚因僧問。有問有答。賓主歷然。無
問無答時如何。堂曰。怕爛卻。又問長慶。有問有答。賓
主歷然。無問無答時如何。慶曰。相逢盡道休官好。林
下何曾見一人。師曰。兩員尊宿總被一箇擔板漢勘
破。設有人問皋亭。無問無答時如何。劈脊便棒。他既
把髻投衙。我者裏殺活有主。
解制。上堂。驀卓拄杖曰。十五日已前諸佛生。拄杖子
也未敢相許。十五日已後諸佛滅。拄杖子也未敢相
許。正當今日。拄杖子東湧西沒。舉體全真。春風拂拂。
春雨霏霏。頭上笠子擎山納海。足下芒鞋印水印泥。
村村梅腮綻玉。岸岸柳展青眉。猿叫月而清輝湛湛。
鳥弄春而晴色曦曦。是境耶。是心耶。我觀三千大千
世界無芥子許。非是菩薩放身舍命處。阿呵呵。樂可
樂。歌可歌。陌上踏青人。試服詠愈多。囉囉哩。哩哩囉。
且道是甚麼曲調。陽關三弄。
南岳成和尚訃音至。上堂。問。淨法界身本無出沒。妙
遮那體寧有去來。未審南岳和尚遷化向甚麼處去。
師曰。碓搗東南。磨推西北。曰。若有滅度則違背法身。
若無滅度則錯過今日。畢竟如何。師曰。道路各別。養
家一般。曰。謝師答話。師曰。山僧今日不著便。乃曰。祖
道凋零祖月傾。森羅萬象盡平沉。神龍入海遭塗炭。
劍樹刀山取次行。還有出手相救者麼。良久曰。蒼天。
蒼天。
上堂。綠暗紅稀春漸暮。曉鶯嚦嚦啼高樹。桑條撇破
柳眉開。眼裏耳裏絕回互。花冪冪。日遲遲。紫燕雙雙
尋舊廬。蠶婦相將浴種忙。問渠生計承誰力。釋迦老
子道。一切治世語言。資生業等。皆與實相不相違背。
雖然如是。為甚麼須彌頂上擊金鐘底人。又向扶桑
國中去插田。
晚參。舉曹山因僧問。四山相逼時如何。山曰。曹山在
裏許。曰。還求出麼。山曰。在裏許即求出。師曰。曹山和
尚恁麼答話。帶累天下古錐。至今無安身處。待問四
山相逼時如何。曰。曹山在裏許。曰。還求出也無。但對
曰。甚麼處不是曹山。
資政大夫。鎮浙副都統陳護法同李護法送崇先顯
孝禪寺六大金字額進山。上堂。未有世界已前。先有
此山。未有此山。先有此額。未有此額。先有此人。若不
是其人。又安能開闢此山。若不是靈山。又安能當此
特額。若不是特額。又安能顯此至人。若不是至人。又
安能揭出正眼。以昭示天下後世。知所以尊親致君
澤民。立身證命。知所以證命然後可以陶鑄佛祖。開
鑿人天。鎮攝魔外。杜絕邪說。救正人心。雖然如是。山
僧今日為汝等向上揭開了也。還有挨拶得入。荷擔
得去者麼。如無。不免重為註出。若是有血氣者自然
當下知歸。良久曰。自天題處至今溼。從地湧來上古
春。渴驥怒猊殊有態。飛龍臥虎妙如神。（古額乃宋寧宗御筆書賜）。
晚參。舉趙州因僧問。萬法歸一。一歸何處。州曰。我在
青州做領布衫。重七斤。師曰。趙州和尚在南泉會裏
得箇平常心。日用施為。不是喫茶。便是穿衣。以故塵
垢秕糠可以陶鑄佛祖。土苴賤穫足誇海市珍奇。上
古之風醇樸可仰。若是如今覓巧妙尖新底。自然眼
不下顧。時一僧出便問。萬法歸一。一歸何處。師曰。塞
北千人帳。江南萬斛船。曰。未審與青州布衫意旨有
同別否。師曰。天網恢恢。疏而不漏。汝等要識趙州麼。
<pb n="570"/>
裙無腰。褲無口。頭上青灰三五斗。
晚參。三祖道。六塵不惡。還同正覺。汝等要識祖師麼。
自攜瓶去沽村酒。卻著衫來作主人。

<other>觀濤奇禪師語錄卷第一</other>

<sarticle><article>觀濤奇禪師語錄卷第二</article></sarticle>
門人興舒等編
十四日上堂。隔江招手。橫趨而去者。腳跟下五色線
頭猶在他人手裏。望見剎竿。不歷階次便回者。頂門
上被丈二楔早已一劄。更若叉手當胸。向方丈內打
葛藤。道明句暗句。殺活自在。擒縱一如。未跨船舷。好
與三十棒。直饒拈燈籠向佛殿裏。將佛殿著燈籠上。
撞倒露柱時。鼻頭忍痛不禁。莫言不相為好。皋亭者
裏南來北來。總是人家男女。十五日已前。用晉鋒八
博向虛空裏特揮本來面目四字。使他開眼也著。閉
眼也著。忽有箇漢出眾道。未解語言先解笑。一操直
取狀元來底。和尚作麼生安置。豎拂子曰。以是名字。
汝當奉持。
結制。上堂。高疊龍牙與襪著底。平鋪百丈當央卷底。
死柴頭上無煙火。猶勝當年立雪時。汝等俱是一千
五百里來皋亭者裏覓佛祖鉗錘。祖師巴鼻。實情抖
擻與汝道。皋亭也不曾行箇驢腳馬腳。那知有笊篱
木杓。又未曾參屎乘尿乘。那識錢貫井索兩片合不
得的皮。從未喫著胡餅。那討有汁無汁。二十年前一
雙眼睛被人換卻。那辨定盤星上是三斤是七斤。一
箇鼻孔被人穿卻。那嗅著是乾矢橛。是裙溺氣。獨留
得赤骨律箇渾身無處覆藏。那能向大庾嶺上追他
提掇不起底七片八片。零零落落。今日無論少底百
二。老底三千。俱列向三條椽下七尺單前。風不通。信
不達。直饒拈得百千諸佛國土向汝面前。如怨敵相
似。百千諸佛同時垂手摩頂授記。如飲鴆毒相似。始
知皋亭從不壓良為賤。復喝一喝曰。化龍豈是等閒
鯉。
晚參。皋亭願將父母所生底口供諸人放屙。汝等鼻
孔還肯借皋亭出氣麼。平展處拈卻一邊。斬釘截鐵
道取一句來。西堂曰。某甲有口只堪喫飯。一僧曰。請
和尚合取兩片皮。師曰。諸人既不為皋亭護惜。皋亭
豈肯忍心害理。拈拄杖一齊趁散。
上堂。喝一喝曰。斬釘截鐵底抹過毘盧頂。倒握五須
彌。遊戲神通。開闢世界。那顧他寶几珍御。淨妙佛上。
就下平高底披毛戴角。啣鐵負韁。無論凡劣驚異。險
惡泥犁。東庄一石。西場五斗。木屑土塊。秖要布袋滿
貯。缽盂高堆。人人一坐具地。寬廓非外。寂寥非內。只
是己眼未開。前塵壅塞。進步則觸著鼻孔。退後則踢
著腳跟。死死守住祖師遺下繫驢橛子。是一句。是兩
句。是三玄。是五位。仔細看來。真真自救不了。金毛獅
子底爪牙當甚喋屎狗。秪好威諕田夫灶婦。皋亭原
不是你群隊裏人。雖共者箇缽盂喫飯。不屙者樣薰
人氣息。雖共者箇門出入。要且同途不同轍。忽有箇
傍不甘底道。和尚恁麼滿口含冰。不畏罪犯彌天。復
喝一喝曰。大都緇素要分明。
晚參。皋亭今夜荅話。還有解問者麼。一僧出。師便打。
僧便走。師曰。勞而無功。
晚參。智不到處切忌道著。皋亭今日錯口道著了也。
還有相救者麼。一僧曰。點即不到。師曰。頭角生也未。
僧便喝。師曰。什麼處虧負你。僧擬議。師曰。銜鐵負韁。
各自著便。
上堂。舉龍牙道。雲居師兄得第二句。我得第一句。師
曰。似恁麼諕神諕鬼。何處更有今日。當時翠微臨濟
會裏蒲團禪板只好驀口𡎺。皋亭不敢自瞞。南岳師
兄得半句。青原師兄得半句。山僧半句也無。江西湖
南踏破草鞋底師僧以身抖擻曰。將謂山僧見先師。
<pb n="571"/>
有多少奇特。復曰。來。來。若到諸方。畢竟作麼生舉。眾
默然。乃曰。水不渾。蝦不跳。釣竿高拂珊瑚上。
晚參。亦無人。亦無佛。大千沙界海中漚。一切聖賢如
電拂。驀豎拄杖云。且道拄杖子畢竟甚麼人與他安
名。若也道得。一任諸人橫擔豎夯。其或未然。生死事
大。無常迅速。
上堂。問。纔興露布。即屬繁辭。不涉語言。如何舉唱。師
曰。向鼻孔裏嗒你。你還甘麼。曰。猶打葛藤在。師曰。卻
是者上座伶俐。僧便喝。師曰。一釣便上。乃曰。三日前
權衡在握。水洩不通。三日後腳底無私。縱橫十字。藤
倚樹。樹倚藤。踢得倒的那顧枯椿上花豔簇簇。道得
著的肯惜古路邊蒼苔重重。青山帶雲。潦水涵月。眼
裏耳裏絕覆藏。寒空征鴈。深潭聚魚。通上徹下無滲
漏。珠走盤。盤走珠。小大相容。色映光。光映色。妍醜并
攝。直饒眼蓋五須彌底辨別無門。口吞四大海底詮
顯莫及。汝諸人從來壁立萬仞。挨拶不開。山僧不惜
手腳為汝劃破。令一切處文彩全彰。一切處真機爆
露。使南來者。北來者飽足觀光。以拂子劃一劃曰。同
人在於野。得牛要還馬。溪東溪西納些些。混之不得
何瀟灑。喝一喝曰。要騎便騎。要下便下。
晚參。舉雪峰陞座召眾曰。看看東邊的。又曰。看看西
邊的。汝等若要會。拈拄杖擲下曰。向者裏會取。師曰。
雪峰和尚將祖宗遺下一片田地四置界畔及中心
樹子一并分付了也。諸人秪知現成受用。不會易俗
移風。以致年深月久。荒蕪殆盡。皋亭今夜不妨重為
保證。東邊的廣漠之野。西邊的何有之鄉。驀豎拄杖
曰。葛陂昔日成龍去。撥草瞻風信所長。若也承當得
去。再與你一箇花押。免使人道冒姓佃官田。良久曰。
白薝蔔花露滴滴。碧苾芻草雨濛濛。田地自無塵一
點。是何人合住其中。
晚參。舉雲門因僧問。和尚年多少。門曰。七九六十八。
僧曰。學人不會。門曰。不會為汝減卻五年。師曰。雲門
和尚恁麼荅話也是有年無德。何故聻。民可使由之。
不可使知之。
臘月廿五。晚參。喝一喝曰。果能善別音響。便自金春
玉應。調入陽和。若去論量雲門下有與麼事。法眼下
無與麼事。臨濟下有與麼事。溈仰曹洞下無與麼事。
再過五日。皋亭看汝等手忙腳亂。
除夕。晚參。挨拶到箇時節。尤馳求心不歇。向別人口
角邊去討。達磨老子為之氣喪。皋亭若不出一隻手
相為。他時後日食土也消不得。驀拈拄杖。眾走散。復
召曰。江西湖南不違時失候底師僧。且道者是第幾
句。眾無對。乃曰。堪作何用。
歲朝。上堂。今朝又是從頭起。兩堂大眾須善委。虎豹
文章率壅容。麒麟頭角依位置。一片栴檀古佛心。石
鼎煙斜無隱爾。天高地厚報有歸。五日一風十日雨。
大德川流信所之。小德敦化豚魚喜。但願東風齊著
力。一花五葉開碓嘴。黃閣簾垂尊貴生。四臣不昧承
斯旨。端居寰海定龍蛇。文思欽明視聽裏。動容周旋
皆中節。萬別千差秪者是。驀拈拄杖卓一下曰。是上
古風規。是今時樞要。新年頭佛法切忌逢人錯舉。
晚參。當明中有暗。勿以暗相遇。當暗中有明。勿以明
相睹。明暗各相對。比如前後步。石頭大師在汝等髑
髏內橫出豎入。見汝諸人不識。騎山門歸南岳山去
了。秪留得箇末後句子。今夜不免舉似。良久曰。謹白
參玄人。光陰莫虛度。
解制。上堂。問。結制叢林古規。解制衲子家風。有一不
解不結底人。和尚如何款待。師曰。三門外與他一頓。
曰。全身顯出通方眼。覿面相逢要是誰。師便打。僧便
喝。師曰。兩喝三喝後如何。曰。石虎巖前獅子吼。一拶
臨機露爪牙。師曰。臨濟大師笑你。曰。者老漢利害也
不識。師曰。山僧今日死在上座手裏。僧又喝。師打曰。
馬廄羊場。有甚麼限。乃曰。十五日已前。上下四維。春
<pb n="572"/>
風包裹。你若出得頭來。皋亭也不惜隻手。直拈一塊
乾矢橛驀口𡎺。看你知些氣息的定是嘔出心肝。焉
肯向赤肉團上錯認。方信道父母非我親。誰是最親
者。諸佛非我道。誰是最道者。十五日已後。東西南北。
日月縱橫。苟若踐踏他古道不著。饒你橫擔豎夯。未
免處處潑狼潑籍。忽然被繫驢椿子拶得鼻孔血淋
淋。始去叫屈道。未出門時早是錯了。正當十五日。鶯
啼古木。花燦寒枝。恁麼來者隨他住。不恁麼來者聽
所之。惟有拄杖無伎倆。相伴山僧依舊位。不離當處
常湛然。覓則知君未瞥地。雖然古人道。向上一路滑
如苔。汝諸人腳下草鞋是幾文唱得來底。緊峭。緊峭。
上堂。日用平常句。青松蓋不匝。黃葉豈能遮鶻眼龍
睛。者腰間響剝剝底用得甚快。若是向藤倚樹。樹倚
藤上去辨有辨無。拶得到藤枯樹倒時被人呵呵大
笑。始知笑裏有刀。縱饒有大氣力。從南岳負得一橛
沒量大底來。也當不得家家門前火把子。每日黃龍
峰上來下去。一轉兩轉。還是人搬柴。柴搬人。皋亭門
下。
上堂。攪空風雨連朝作。心印披離恣穿鑿。因思擊竹
老香嚴。解道玄玄惟獨腳。啐啄覿面當機。如不薦別。
喚沙彌也太錯。
上堂。有眼者見。有耳者聞。文殊不住金剛窟。獅子嚬
呻翠靄中。腳瘦草鞋寬。衲僧家人人知有前三三後
三三。畢竟是多少。
上堂。未具胞胎已前一句明如日烜赫輝煌。秪是汝
等被見聞覺知蒙覆已久。去東邊問向上向下。西邊
論玄要主賓。似恁麼馳求心不息。拋卻自家屋裏至
尊至貴。反不知奉養。皋亭無論晴雨。普請一轉。若是
坐取安佚底自然不會。將勤補拙底必合知機。
上堂。問。和尚說法遍天下。因甚又道無元字腳。師曰。
不妨疑著。曰。恁麼則西天四七。東土二三。師曰。你那
裏見得。僧便禮拜。師曰。祖師來也。曰。恩大難酬。師曰。
得箇毛桃便喜歡。乃曰。有一人不居目前。不行烏道。
向銀碗裏作息。明月中露影。若人親覲得者。能使石
頭真吼再震。新豐古調重新潤。西堂出眾。作禮歸位。
師曰。三十年後切忌向者廝邊覓。
晚參。舉玄沙垂語。諸方盡道接物利生。忽遇三種病
人來。且作麼生接。患盲者拈椎豎拂他又不見。患聾
者語言三昧他又不聞。患啞者教伊說又說不得。且
作麼生接。若接不得。佛法無靈驗。時有僧出曰。三種
病還許學人商量否。沙曰。許汝作麼生商量。其僧便
出。沙曰。不是。不是。地藏琛出曰。某甲有眼耳口。和尚
作麼生接。沙曰。慚愧。便歸方丈。師曰。而今一等見拈
椎豎拂便向未拈時作道理。何異盲。言語辨論便去
口角邊覓解會。何異聾。纔問著他不是胡喝便去亂
統。何異啞。似此等不起之症。達磨再世有甚麼捄處。
且道三種病人汝等作麼生會。一僧出。師曰。者是患
盲底。一僧喝一喝。師曰。者是患聾底。一僧打一圓相。
師曰。者是患啞底。良久曰。要識三種病人。問取適纔
禪客。
晚參。白鷺下田千點雪。黃鸝上樹一枝花。達磨最初
不識。賺彼腳痛。玄沙頂門眼正衲僧。一棒打殺龍蛇。
三句外。六句內。汝諸人作麼生辨。眾無對。乃曰。有眼
若盲。有口如啞。
天中節。小參。不采藥。不書符。本無生死諸不祥。何須
更用白澤圖。七百甲子老禪和。五年不會費分疏。無
揀擇一句汝等作麼生道。一僧便出去。師曰。將謂吾
孤負汝。卻是汝孤負吾。一僧曰。請和尚尊重。師曰。笑
殺赤鬚鬍。問取東壁葫蘆。
晚參。舉雲門曰。盡大地是箇解脫門。枉作佛法會卻。
何不見山是山。見水是水。師曰。雲門和尚夢裏合眼
跳黃河。醒來依舊在床上。既不作佛法會。見山何曾
是山。見水何曾是水。皋亭恁麼道。多少人喚鐘作甕。
<pb n="573"/>
晚參。露裸裸天不能蓋。地不能載。赤灑灑風吹不入。
雨打不溼。若是己眼未開底。但秪向耳根熱鬧處去
東撮西撮。直饒你拈得出來。也止不得小孩子啼哭。
皋亭恁麼道。如破絮敗纊。有血氣的不待雞上樹。鴨
下水。始知老婆徹困。喝一喝曰。退後。退後。
天界老和尚忌日。燒香。昔年此時日。白鳥和煙沒。今
日昔年時。烏雞帶雪飛。十影神駒趁不及。八臂那吒
失卻威。盡道事千差。葫蘆棚上挂東瓜。盡道理一貫。
鷺鷥抱卵生老鸛。夢裏拾得一千文。天明依舊秪一
半。那一半留與叢林細打筭。
上堂。行腳高士橫擔卻拄杖。者邊經冬。那邊過夏。還
知將飯與你喫底有幾箇具眼。者裏若料揀不明。他
時後日打入異類。莫怪皋亭不為道破。東西南北總
是祖翁田地。踏得著底自然玉樹撐空。金枝覆地。你
纔去生心動念。早被人侵疆越界了也。高聲召眾曰。
不得囫圇吞。
晚參。百不思時喚作正句。文殊起佛見法見。正恁麼
時喚作甚麼句。眾無語。師曰。一齊列向鐵圍山下。
上堂。若是箇本色作家。腳尖上踢出一尊佛來。當甚
小兒戲。更去指天指地。稱尊道卑。縱有三斤麻。一疋
布。也遮掩醜拙不得。忽然將三十文打與一條絛。再
奉三尺竹交割在露柱上。帶累古佛叫屈時。使得東
山水上行。依舊共諸人一樣。眼橫鼻直。等待南山起
雲。北山下雨。口秪好挂壁。良久曰。理無曲斷。
晚參。諸人得恁麼應時應節。皋亭得恁麼忘前失後。
諸人得恁麼壁立萬仞。皋亭得恁麼拖泥帶水。諸人
得恁麼縱橫自在。皋亭得恁麼跛跛挈挈。皋亭過處
皋亭自能撿責。諸人用處諸人合知。一僧出曰。風匝
匝地。師曰。向汝頭上撒一泡屎。臭氣也不知。
上堂。佛殿裏燒香。山門前合掌。露柱騎牛入淨瓶內
澡浴。拶破龍牙和尚行腳底相見事。人人知有。不勞
舉似。白鳥入蘆花。如何是轉身一句。雲有出山勢。水
無投澗聲。
上堂。雨腳隨風轉。慈烏繞樹喧。者裏若不洞然明白。
直待虛空粉碎時。一片兩片不知落處。有口如啞。有
眼如盲。
郢柏旭維那盡七。小參。跨過五馬橋。向浴龍池畔出
得一身白汗底。腳跟下寬廓非外。寂寥非內。步步合
古轍。匝匝起清風。儘教四山相逼。又何必遠登極樂。
高踞涅槃。為他如是知見。三界之相無有生死。無有
起滅。無有淨穢。無有廣狹。纔起一念分別之心。便見
有聖可愛。有凡可憎。諸人都是擔佛著肩上傍家走
底。聞那裏有佛。便著佛礙。那裏有法。便著法縛。那裏
有祖師。便著祖師魔骨。那箇善知識不為人底。那箇
善知識肯為人底。前廊下。後架上。逢著便問。見著便
拶。處處全提。如擊石火閃電光。此等狂解。若是箇大
丈夫。先天為心祖底如握寶劍相似。一切揮盡。若有
一絲頭。便見一絲頭。不見道。纔有纖毫即是塵。擬議
遭他魔境骨。所以皋亭十年以來者一副肚腸八字
打開。儘他來來往往。東踐西踏。能得幾箇有血氣底。
獨於郢柏上座稍知痛癢。五年以來勤劬為道。綱維
內外。甚至惡罵痛打。心無怨恨。至於臨捨識之際猶
諄諄不忘師友。則知平日尊師之誠。重道之大。諺云。
弟子尋師易。師尋弟子難。但可惜者兄弟邁往之氣
未能展盡底蘊。遽而中道殂落。皋亭今日特地向人
天眾前為渠據款結案。驀喝一喝曰。三十年後切忌
道。皋亭將官路當人情。
上堂。若論此事。如一條拄杖子相似。有時扶過斷橋
水。伴歸明月村。有時掀翻海岳。撥亂乾坤。有時鉗錘
佛祖。號令人天。其橫也肩挑日月。其豎也撐拄天地。
雖然如是。只是不許喚作拄杖。若喚作拄杖。此人有
目無足。若不喚作拄杖。此人有足無目。畢竟喚作甚
麼。眾無語。拈拄杖趁散。
<pb n="574"/>
晚參。舉南泉因東西兩堂爭貓兒。泉見。乃提起貓曰。
道得即不斬。眾無對。泉便斬之。趙州自外歸。泉舉前
語示之。州脫草履安頭上而出。泉曰。子若在。即救得
貓兒。雪峰問德山。南泉斬貓。意旨如何。山以拄杖便
打趁出。復召云。會麼。峰云。不會。山云。我與麼老婆。猶
自不會。師曰。南泉不惜性命。橫身為物。累他兩堂大
眾死而不弔。趙州生機有路。頭戴草鞋。多少人當面
遭他活埋。德山雖能據令。不會斬貓大意。致使業識
茫茫。者反去鑽龜打瓦。大眾。皋亭要與古人相見。不
圖活取貓兒。并與兩堂禪和雪此沉冤。驀拈拄杖一
齊趁散。復召云。他後遇明眼人舉似。
晚參。諸方三等接人。皋亭者裏原無階級。你若是箇
橫行闊步底。處處可以放身捨命。擬向前廊後廡東
窺西窺。直饒你見處親切。也秪是向外馳求。如何道
得箇接手句。
解制。上堂。若是箇不落階級底。爭肯去倚他閒門閒
戶。直饒燈籠戴帽。露柱脫衫。通身手眼。徹底風流。現
得神通十八變。向天台南岳東湧西沒。本色作家看
見。只成得蔑裂莽鹵。總屬依他作解。明昧兩岐。縱能
內守幽閒。猶屬法塵影事。帶累他一隊黃瓜茄子。揚
塵簸土。皋亭今日若不放一線道。未免稱冤叫苦。何
故聻。傷龜恕鱉。殺活有主。
送天界先師盛老和尚木主入徑山祖堂歸。上堂。但
能合他古轍。自然隨處安閒。更去踞虎頭。收虎尾。向
第一句下分三玄。列五位。始識從上古錐面目。忽然
海底紅塵起。山上鯉魚飛時。未免攙前的攙前。退後
的退後。秪好在高高頂上捧缽盂喫飯。殊無大人氣
象。若不是巾子山人於喝石巖前出一隻手。多少漢
指東為西。喚南作北。雖然如是。雙徑有五峰。畢竟那
一峰是正主。豎拂子曰。一杖撐天地。雙眸炯古今。
晚參。其入離其出微不出不入。夜半烏雞帶雪飛。老
胡又不識。衲僧眼如眉。可惜了紅瘦綠肥。雖然動容
揚古路。不墮悄然機。汝等作麼生會。擊禪床一下曰。
千里烏騅不易騎。
啟華嚴期。上堂。盡大地是沙門一隻眼。遍十方是華
嚴一卷經。以此眼讀此經。中間日照天臨。江流嶽峙。
鳥啼春花。猿嘯秋月。岸岸漁燈照雨。村村煙樹籠雲。
菱歌麥唱。蛙鼓蟬笙。將長行短頌。序正流通。有句有
義。無欠無餘。不須更向羊肉案頭載覓遮那妙體。破
驢脊上重問一真法界。步步華藏性海。在在彌勒樓
閣。資生產業盡是普賢家具。治世語言皆是文殊讚
辭。所以道。處處真。處處真。塵塵盡是本來人。真實說
時身不現。正體堂堂沒卻身。然雖如是。汝等諸人要
識毘盧師法身主麼。閒持經卷倚松立。笑問客從何
處來。
晚參。進一步踏斷釋迦脊骨。退一步踢瞎達磨眼睛。
不進不退埋沒己靈。萬象之中獨露身底。如何是主
中主。一僧出。禮拜歸位。師曰。依依稀稀。莽莽鹵鹵。僧
曰。瞞得大眾眼麼。師曰。切忌倚他閒門戶。
晚參。拈拄杖卓一下曰。不圖打草。秪要驚蛇。一僧曰。
和尚也須防始得。師乃擲下拄杖曰。是赤斑。是鱉鼻。
僧擬議。師曰。見之不取。思之千里。拈拄杖趁散。
上堂。漠漠水田白鷺。陰陰夏木黃鸝。無位真人面目。
可憐處處逢渠。者裏若不千眼頓開。東家作馬。西家
作驢。
上堂。昨日栽茄子。今朝種東瓜。儱侗底日見儱侗。丫
巴底分外丫巴。皋亭者裏總與一杓屎。那討閒工夫。
更去撒土撒沙。以一重去一重即不問。不以一重去
一重又作麼生。日長睡起無情思。閒看兒童捉柳花。
上堂。看簍打簍。依樣畫樣。山僧是江西割禾客。三點
如流水。曲似刈茅鐮。秪要使得快。若覓文彩縱橫。好
似蕭山縣裏草鞋。三文錢一緉。著也好。不著也好。到
家事即不問。通方一句作麼生道。錢塘去國三千里。
<pb n="575"/>
晚參。日午打三更。夢中占夢。者喚作敲唱雙行。水上
卓紅旗。眼裏有澀釘底認為正令全提。縱道得句中
有意。意中有句。帶累達磨老子向露柱裏叫屈。眾中
還有為祖師出氣者麼。一僧喝一喝。師亦喝。僧擬議。
師曰。眼裏無筋一世貧。
上堂。黃梅時節家家雨。青草池塘處處蛙。目前有意
人不識。老胡空自涉流沙。禾山秪解打鼓。歸宗剛要
斬蛇。落花有意隨流水。流水無心戀落花。
晚參。拈起拄杖曰。皋亭從不倚勢欺人。牙如劍樹。口
似血盆底當面分付。一僧出曰。和尚是何心行。師便
打。僧便走。師曰。賺殺人。
解夏。小參。即此用。離此用。銀香臺上生蘿蔔。無論渠
有地頭。沒地頭。是船來。是陸來。銅沙鑼裏滿盛油。要
問他是賓中主。主中主。者裏會得。橫挑拄杖。者裏不
會。草鞋𨁝跳前途。忽有人問皋亭。得力句作麼生舉。
眾無對。還我九十日飯錢來。
晚參。柴多蒸飯。米少煮粥。衲僧家計別。山前山後數
秋竹。一莖兩莖斜。三莖四莖曲。捉敗香嚴。勘破多福。
杖林山下竹筋鞭。半裝黃金半白玉。
晚參。一切聲是佛聲。一切色是佛色。嶺猿啼月。床下
寒蛩。如訴如泣。秋林黃葉。似春花半隨流水。半萎泥
沙懷寶迷邦者流蕩在天涯。可惜了八達衢頭大白
牛車。大眾歸堂喫茶。
中秋上堂。吞得吐得底，管他三箇四箇七箇八箇。時
候之盈昃，光明之大小，自然輝輝煌煌皎皎潔潔。話
也話得親切，指也指得明白。若只向雲際裏瞻望，虛
空中邈摸，要別人出一隻手接上階，忽然道出一句，
明暗不相到。直饒拂袖便行，依舊在燈影裏行相似。
皋亭今日豁開戶牖，囫圇推出，免使一隊江西湖南
到處去討胡餅𡎺。以手打圓相曰，何止人間一夜看。
因事晚參。一字不著畫，文彩全彰。三星偃月宮，天地
黯黑。一條拄杖兩人舁，勞而無功。秪如平地起骨堆，
因誰致得衲子難瞞。
晚參。鑊湯爐炭是三世諸佛出身處。狸奴白牯是三
世諸佛善知識。淫怒癡是成就三世諸佛法門。若更
去惡口，小家說菩提涅槃真如解脫，喫土也消不得。
驀豎起拳曰，汝等喚者箇作甚麼。此時若不究根源，
直待當來問彌勒。
結制上堂。若是作家罏韝，不須煆五岳鎔七金為莫
邪干將，始去破魔網斬結使。只據現前鈍鐵頑銅，信
手拈出，利逾吹毛。然後逢佛殺佛，逢祖殺祖，逢生身
父母殺生身父母，一切揮盡始得和平。有般漢不會，
隨流得玅，向三千里外去摘楊花。縱使踏得緉草鞋
破，解道印泥印水印空，雖則錦縫全彰，文彩遍露，正
眼看來泥水不分，主賓倒置。所以進一步則迷其理，
退一步則失其事。饒你不進不退好似繫驢橛子，若
還拽不脫，即能四足風生騰踏萬里，籠頭依舊在別
人手裏。為甚如此。法如是故。
上堂。諸方商量浩浩道。天柱峰高半由旬三肘。量黃
河千里一曲，寬一由旬半肘。量東家灶門，闊三尺二
寸。西家鑊底厚一寸五分。若還一不是二，不可上下
四維春風包裹，待東山西嶺青時，十方婆伽梵一路
涅槃門路頭依舊踏不著。縱然朝三千暮八百，驚起
東海鯉魚𨁝跳，雨似盆傾，多少漆桶不快。
上堂。少所見多所怪，腹大尾尖鳥嘴魚腮。著相取菩
提者未免疑心生暗鬼，病眼見空花。忽然一馬生三
寅，便道見怪不怪，其怪自壞。皋亭一一從頭按過。南
來者三十二相，北來者八十種好，杖林山下竹筋鞭，
畢竟作麼生會。我不敢輕於汝等，汝等皆當作佛。
上堂。大愚肋下還拳，忠則盡命。黃檗面門揮掌，孝當
竭力。你若去東家求床臥，西家討飯喫，額頭上縱搭
得鳥篆蟲文獸蹄鳳翅，依舊是門外遊人，伶俜下乞。
諸仁者，獅子捉象亦全其力，捉兔亦全其力。且道是
<pb n="576"/>
甚麼力。不欺之力。汝等要識不欺之力麼。拽拄杖一
齊趁散。
上堂。眾人咻咻，不如一人諤諤。龐公笊篱，清平木杓。
情存向背，底分有漏無漏。見處偏枯底論大小短長。
若問桶裏水缽裏飯，自然打在無事甲裏。且道天寒
日短，兩人共一碗，明甚麼邊事。執之失度，必入邪路。
上堂。急水灘頭打毬子，見得落處。暫時岐路，猛火聚
裏拈出蓋膽毛。歸家穩坐，待十五日已前。十五日已
後，縱然春風解凍，魚躍深潭，依舊頭重尾輕。還有出
手相捄者麼。一眾耳聞目睹，莫道皋亭平地欺人。
晚參。玄沙封白紙寄雪峰家親作祟德山擔疏鈔，參
龍潭外侮臨門。皋亭當時若見，總與三十拄杖。何故。
有情可恕，無理難容。
解制上堂。一向把緊繩頭，儘他坐久成勞。今日解開
布袋，且看明眼落井。你若道結也逢場作戲，解也竿
木隨身，又何異鈕上著枷，枷上著鈕。浙東山，浙西水，
那能踏斷泉聲，寫出飛禽。諸仁者，的的直言，的的惺
惺，直言惺惺。他時後日，切忌喚龜作鱉，指槐罵柳。若
是得之於心，應之於手，自然知皋亭從不拗直為曲，
將無作有。現成一則公案，不免重為舉似。猴愁摟搜
頭，狗走抖擻口。
晚參。德山小參不答話，趙州小參要答話。更旂易幟，
撒土撒沙。鵲不得喜，鴉不得殃。甲馬單鎗，單鎗甲馬。
妓女不知亡國恨，隔江猶唱後庭花。
上堂。語中有語，名為死句。語中無語，名為活句。古人
恁麼道也是臨危悚人。忽然拈須彌山著在眼裏，將
大海水著在耳裏，又作麼生商量。若商量得下，知你
是箇移床喫飯漢。你若不明，也知你親。忽有箇衲僧
出來道，皋亭恁麼也是作死馬醫。
上堂。拈起拄杖曰，便恁麼將去，只恐太奢。多少人望
上心生。若是拗折將來，猶恐太孤，未免節外生枝。還
有共出隻手者麼。卓拄杖一下，曰，扶過斷橋水，伴歸
明月村。
小參。夜來好風好雨，蜣穴蟻垤皆水。蝦蟆蚯蚓登堂，
亦說三玄五位。雖然門庭烜赫，豈免是非倒置。氣得
泥人眼赤，瑣聒不得酣睡。惟有拄杖安閒，省卻口勞
舌沸。固是家風冷落，也要顧名思義。且道塵說剎說，
熾然說無間歇，未審是第幾句。一僧曰，謝和尚再舉。
師曰，賊是小人，智過君子。曰，雨過竹風清，雲開山岳
露。師曰，又被風吹別調中。僧便喝。師曰，舌拄上齶。僧
無語。師顧左右曰，分明記取。
上堂。夜來雷雨如注，今朝風狂日麗。小橋曲澗，蹂躝
落花無數。一切智智，清淨無二。無二分，無別無斷故。
釋迦老子成道三七日中，觀樹還有知得落處者麼。
喝一喝，曰，露。
晚參。五法三自性，八識二無我。鑿石湧泉，鑽木出火。
用處不換機，笑倒破灶墮。止如四禁三墮，明甚麼邊
事。三江口人拽石鳴鑼，六合縣裏打鼓栽禾。
遠出歸，上堂。去時花開紅樹，歸來綠滿林梢。流鶯叮
囑惜春殘，誰解機前自較。須菩提太無端，不但瞞人
兼且自瞞。還有不被瞞者麼。華山處士南岳嬾瓚。
上堂。山僧昨日進城，得一箇獨步大方句。今日舉似
諸人，免使三十年後腳跟在別人手裏，上南落北從
東過西。
晚參。旃檀與荊棘同林，貴賤各異。大鵬共斥鷃齊飛，
遠近自殊。全提半提，或出或入。要辨平等一致，如何
道得箇得失兩忘底句。
上堂。東瓜直儱侗，瓠子曲彎彎。將謂草窠裏有與麼
事。許多時雨水一齊並疊了也。省得東廊下西廊下
牽牽撦撦。如今說法委露柱，普請煩燈籠。秪有一件
事替諸人不得。後架上籌子金貴。忽有人問，急切一
句，作麼秪對眾無語。師曰，下坡不走，快便難逢。
晚參。大用現前，不存軌則。忽有箇衲僧出來推倒禪
<pb n="577"/>
床，皋亭便與他全體作用。為他也有權也有實，也有
照也有用。驀喝一喝，曰，者一喝，諸人作麼生商量。維
那便喝。師曰，作家作家。那曰，不消一句子。師打一棒。
那曰，只宜老漢。師曰，比擬張麟遇兔，奚為。
上堂。門門一切境，回互不回互。雨過竹風清，雲開山
岳露。回而更相涉，不爾依位住。蜻蜓立釣絲，猢猻倒
上樹。皋亭恁麼道，生鐵鑄錮鏴。還有人見得古人者
麼。擊拂子一下，曰，千年田，八百主。
上堂。不落階級一句，直如弦，平似掌。自古至今，多少
人穿緉草鞋向南岳天台七縱八橫，踏得著底能有
幾個。還有要合古轍底衲僧出來踐履看，也不枉從
皋亭門裏過一遭。有麼有麼。眾無對。乃曰，把手教他
行不得，為人自肯乃方親。
中秋上堂。古人道，未跨船舷，好與三十棒。爭似如今
懵懂頑賴。於十五日已前十五日已後，叉手疊足向
方丈內繩床邊討胡餅喫相似。雖則眼飽，其奈肚饑。
皋亭從不將常住物作自己用。今夜事不獲已出一
隻手，秪是不得容易看過。驀以手打圓相，曰，但莫憎
愛，洞然明白。
天界先老和尚忌辰。師曰，九月初七一句子，三世諸
佛不敢舉。黃花繞砌傍霜寒，白鷺和煙立汀水。天中
函蓋喪全機，向上有路滑如泥。縱橫三墮滿目前，幾
箇知音能善委。
晚參。道吾舞笏秘，魔擎叉因邪。打正因正打，邪有般
漢聞。恁麼說話便道，蒹葭自白蒲自綠，秋來落葉春
開花。頭頭是道，法法無差。但去打牛，不必問車。晝也
十炷香，夜也十炷香，捏緊拳頭咬定牙。歲久日深，自
然水到渠成，蒂落熟瓜。只恐麻上生繩，繩上生蛇，生
死岸頭未到家。三十年後不去叫孃，便去哭爺。要得
急切相應，問取嶺頭玄沙。
師至牧菴，眾請小參。問，寶座分身，普應群生之機，明
鏡當臺，廣開法界之緣。竿木逢場，請師法要。師曰，市
廛連野色，朱紫雜鐘聲。曰，如何是賓中主。師曰，木落
千山靜。曰，如何是主中賓。師曰，霜寒菊未稀。曰，如何
是賓中賓。師曰，家鄉萬里程。曰，如何是主中主。師曰，
文明先以理。曰，賓主一句蒙師指，誰是居廛出格人。
師曰，今日眾居士請山僧陞座。乃曰，破塵出經，智者
機前自任。莖草建剎，賢于格外全施。既風規之未墜，
復何古亦何今。所以法無定相，遇緣即宗。道絕功勳，
隨機頓現。一向千峰頂上，何妨帶水拖泥。今到鬧市
紅塵，儘好閉門打睡。有世界以光明為佛事。有世界
以音聲為佛事。有世界以香飯為佛事。有世界以衣
服為佛事。皋亭者裏攝淨穢為一土，融真俗為一諦。
欲光明者，與他光明。欲音聲者，與他音聲。欲香飯者，
與他香飯。欲衣服者，與他衣服。不見釋迦老子道，我
觀三千大千世界，無芥子許非是菩薩放身捨命處。
以故等遍等，涌遍涌，吼遍吼，動遍動，擊遍擊，為甚如
此。塵中能作主，化外自來賓。
上堂。寒汀饑鴈集，雪嶺冷猿啼。斷臂求心者，空階立
未回。既是覓心了不可得，因甚又道以心傳心。者裏
道得個出身句，普通年間事秪在目前。其或未然，去
去西天路，迢迢十萬餘。
上堂。無舌人解語，牆壁瓦礫插嘴。無手人行拳，萬象
森羅稱冤。荒村古院裏，佛法稻擔柴鐮，用得著的也
會動地放光。若覓第一句第二句第三句，浙東浙西
叢林庫下供過奴也舉得長行短頌。皋亭者裏論實
不論虛。驀拈拄杖卓一下，曰，自行腳住山以來，全得
渠力。復豎起曰，諸人喚者箇作甚麼。曰，漆桶不快。
上堂。鐘鳴鼓響時，諸人齊集此。不是問禪道，便是覓
佛祖。似如此馳求，昧卻家中主。緇田日荒蕪，生死將
何補。皋亭識慚愧，爭肯隨莽鹵。也不拈椎拂，也不引
今古。因甚如此聻。豈為鼷鼠機，枉發千鈞弩。
晚參。今時參學人，類皆耽著閒靜。殊不知打在無事
<pb n="578"/>
甲裏。忽然遇著逆順境緣，胸中便見七上八下，礙塞
殺人。猶如下雪天相似。四野黃雲漠漠，長空厲風搖。
搖一霎時大地山河盡皆變白，將謂是潔淨境界。明
朝後日，赤日一出，遠近山麓，依舊突兀現前，大溪小
澗，滔滔寒流不止。從前所得，毫無交涉。為甚麼如此。
驀拈拄杖卓一卓，曰，總未透得者一重關。還會麼。潮
落海門雪初盡，風生泰駐月重明。
除夕小參。末後一句，始到牢關。水上卓旂紅閃，爍嬰
兒墮地鬢毛斑。四九三十六，七九六十三，透不過者
被我熱瞞，明眼衲僧作麼躋攀。顧左右云，美花多映
竹，好鳥不歸山。
元旦上堂。拈起拄杖曰，皋亭與者上座住持世界以
來，東撐西拄全得渠力。從不愛富嫌貧，較短論長。拄
杖子貧時，皋亭波波挈挈，百醜千拙。皋亭富時，拄杖
子豎窮三際，橫遍十方。有時東勝神洲打鼓，西瞿耶
尼上堂。北鬱單越誦經行道，南贍部洲灑水焚香。既
無同異，寧有封疆。何故如此。以拄杖卓一卓，曰，遐邇
壹體，率賓歸王。
訪舊回，上堂。秦望山高，鑑湖水闊，盡道飛鳥不度。山
僧泛一葉小舟，將高深坦夷闊狹險艱一一勘到，總
不出者裏。且道者裏畢竟寬窄多少。眾擬議。曰，何得
抑己而已。
受壽昌請，上堂。拈啟曰，霞箋錦字，遠從上國頒來。彩
篆瑤章，還自家邦寫出。言言玉屑，句句金聲。乃寰中
之誥典，作方外之干城。仰披來命，展布風猷。宣啟畢，
乃卓拄杖曰，天半峨峰，雙輪互繞。倒流石峽，剎海歸
趨。門庭高峻，堂奧幽玄。出入其中者，皆祥麟威鳳鸑
鷟狻猊。所以西河獅子伏藏薈莽，南山鱉鼻深遯崖
巒。皋亭二十年前識得根源，故於三吳兩浙建法幢，
立宗旨。取之左右，用之無窮。自分多生慶幸，畢世榮
因。茲者又承法兄梅逢和尚並黎川闔郡長者，必欲
山僧把手看飛龍，合譜繡鴛鴦。水陸千里，使者慇誠。
如今不惜醜拙，為答來風。驀召專使，曰，領取回音。復
展兩手曰，歸到黃龍峰下，重為舉似。
弁山訥和尚至，上堂。見滲漏，情滲漏，語滲漏。投子油
缾，滿盛不夠類。墮隨墮尊貴墮，布袋茶鹽青錢一箇。
有時雷震清飆，雨飄山岳。有時花笑鳥啼，水流魚躍。
總不如我弁山法兄，運斤成風，煙雲錯落。所以洞山
老祖道，末世眾生，人多乾慧。見解人有，行解人無。今
時也有鑽珍珠解玉版者，也有擅武庫挾韜鉗者，致
使毘盧師法身主，草封塵鎖，向上一路右趨轉左。皋
亭今日就窠打劫，因風放火。諸人要識玄關金鎖麼。
以拂子劃一畫，曰，過若也不會。禮請弁山和尚重為
說破。
慈氏世尊開光。上堂。問，雲開寶殿，洞見本地風光。月
映珠林，顯出今時面目。未審開光一句如何舉唱。師
曰，青山浮翠黛，澗水落潺湲。曰，即今人人瞻仰有分，
箇箇讚嘆莫能。師曰，黃鶯枝上語，潦倒不堪聞。曰，迥
出古今正法眼，縱橫無礙任施為。師便喝曰，太陽不
剪霜前竹，水墨徒誇海上龍。師曰，自知較一半。曰，若
非皋亭門下，未免諸方檢點。師曰，錯會不少。乃曰，長
年開口笑，只為太惺惺。所以三禪迥迥，入作無門。闤
闠堆堆，見聞莫及。直饒拖得箇布袋，將淨穢腥膻神
奇朽腐明珠白璧破絮敗纊都盧收拾，卻謂是閒家
具。伸出隻手，移山塞海，緯地經天。打泥鐘擊瓦鼓，放
溺揩屙揚塵播土，盡情拋撒，總看作平常事。皋亭今
日忍俊不禁，重為繪綵虛空，雕鏤日月，磨栴檀鐫黃
金，施設在前。使一切人見相識心，凝神契道。令舍近
求遠者不向睹史院內再覓蹤由，懈怠懶惰者何須
龍華三會始承記莂。不見道，彌勒真彌勒，分身千百
億。時時示時人，時人自不識。驀以拂子擊禪床，曰，識
得了也。
戒子澄慧五十誕，請上堂。但得大莫愁，末㘞地一聲。
<pb n="579"/>
兩眉橫愛見，大悲千眼豁。盡知因行掉臂，誰識履長
步闊。所以古人道，未有世界以前，先有此性。世界壞
時，此性不壞。既無生，又不壞。何待水落石出始見體
露金風，潦盡潭空方知夜寒無影。者裏明去，南有衡
岳，北有泰岱，東瞻碣石，西睹沙漠。中間嵩山最高處，
為熊耳峰。達磨老子航海而來，鼻大眼深。當門板齒
被流支三藏打落，面壁冷坐了九年。汝等諸人要見
上古風規，但飽喫飯，叉手疊足去摸索，始知皋亭有
口不向閒處說。雖然龐公笊篱，清平木杓，明甚麼邊
事。以拂子擊禪床，曰，秋天數鵰鶚。

<other>觀濤奇禪師語錄卷第二</other>

<sarticle><article>觀濤奇禪師語錄卷第三</article></sarticle>
門人興舒等編
<other>住建昌府新城壽昌禪寺</other>
師於康熙辛亥夏受請，秋九月十二日入院。
山門高而無上，廣而無畔。直饒蹋盡水泥，者裏也須
親到。舞鳳蟠龍排青嶂。
佛殿二尊不並化，三箇訝郎當。還須依例作禮，且要
增金以黃，一任平人亂度量。
祖師一花五葉，直說曲說。今日到來，摟其窟穴。
老祖影堂。知道山不好，全身皆靠倒。嬴得沒柄鋤頭，
天下人盡去尋討。不是嫡骨兒孫，依舊門外之遶。
據室。有黃檗接臨濟之棒，承當須是其人。得雪峰參
老觀之機，入門且看作者。若是畏刀避箭，且居門外。
上堂。師至法座前，拈請啟曰，正宗一句，迥絕離微。兄
奏塤，弟拍箎。響遏行雲和難齊，逆風吹又順風吹。維
那宣畢，指法座曰，蹋毘盧頂𩕳上行，誰不闊行驟步。
向刀山劍樹裏坐，那箇橫身直跨。者裏見得，新長老
話墮。者裏不明，將錯就錯。遂陞座拈香，此一瓣香名
不得狀，不得供養本師釋迦和尚。直下六十九世古
錐，以此祝延
今上皇帝聖壽萬歲，伏願道洽唐虞，德同文武。此一
瓣香，瑞世嘉卉柱國楨良，供養本寺中興無明經公
老和尚及歷代住持和尚。以此仰荅股肱王室闔國
勳臣暨省府邑宰文武官僚，伏願治同伊尹，化並龔
黃。此一瓣香，非功勳所致，乃願力成就，供養南岳竺
菴和尚現主方丈梅逢和尚。以此增延本寺護法檀
那華算，伏願扶持佛日，高握化權。此一瓣香，雜毒叢
中種就，煩惱海裏飄來。第二回拈出，供養前住徑山
中興顯孝，即此堂上天界先師覺浪盛老和尚。以此
培植本寺耆舊諸山宿德，伏願同趨向上，共證心宗。
白椎竟，師卓拄杖曰，敲唱雙行要驗生機。有路單刀
直入，須是作者登堂。還有作者麼。僧出問，法幢久豎，
剎海同趨。祖院初臨，冀聞垂示。師曰，秋雲垂四野，秋
雨灑長空。曰，可謂鳳山起舞，硤水增潮。師曰，你那裏
見得。僧便喝。師便打，曰，不可放過。問，虎嘯風生翼乎，
鴻毛遇順風。龍興雨致沛然，巨鱗縱大壑。門庭施設
即不問，塤箎迭奏事若何。師曰，節拍清機寄與誰。曰，
天半峨峰千古秀，倒流石硤一源長。師曰，誰人會得。
曰，與麼則鋒前不露影，旬後覓無蹤。師曰，轉見週遮。
問，二尊並化即不問，祖父家業請師宣。師曰，拽兩齒
耙，濺沒脛泥。曰，黃鶴峰與黃龍峰相去多少。師曰，闍
黎曾到浙中麼。曰，謝和尚一問。師曰，猶隔三千。乃曰，
入此門來，莫存知解。發明正法眼藏，展托化外機權。
半鉤斜照熊耳增寒，一鑒輝空藥嶠孤嘯。雲巖全身
指示，新豐覿體親承。荷玉繩繩，雲居卓卓。威音那畔，
控鳴鏑以爭長。空劫者邊，佩雙輪而合耀。或明或暗，
頓使人境交參。半合半開，直得主賓互換。廩山獨秀，
高揭真風。峨峰插天昭回四表，浚深九曲波瀾綻開。
筆花正榦，盡是建立邊事，非為向上全提。新長老到
來，荷祖宗正印，承先人法綱。聿見雲垂四野，林巒飄
<pb n="580"/>
襯足之花。雨灑長空，大地發靈苗之瑞。驀豎拂子曰，
看千峰勢到岳邊止，萬派聲歸海上消。復舉僧問曹
山國內按劍者誰。山曰，曹山師。曰，曹山和尚雖然獨
據寰中，要且未明尊貴自別。只知有已，不知有人。今
日或有問新長老國內按劍者誰，但對他道，興國和
尚。忽有箇衲僧道，和尚恁麼道只知有人，不知有己。
師咄曰，從來揖讓稱尊貴，若守功勳是外臣。
當晚小參。水陸千餘里，奔馳已一月。青山白雲寺，歸
到且休歇。佛法本無多，何須重重說。大地絕纖塵，滿
目皆祖業。果能自承當，秤錘原是鐵。還有為無孔鐵
鎚著楔者麼。一僧曰，學人今日不著便。師曰，好與三
十棒。曰，和尚是何心行。師曰，知汝承當不下。僧禮拜。
師卓拄杖曰，切。
黎川闔邑紳士入山，請上堂。風前一句迥絕名模，理
後千機愈增邈摸。若能於洪濛未兆之先觀化機以
自裁，玄牝初啟之際識天根而獨立，始可判分兩儀，
建立三才，奠安五嶽，開闢四瀆，然後陶鑄生佛，曲全
萬物。所以古人道，天地之前徑，時人強莫移。既名不
得，狀不得，現前山河大地明暗色空草木昆蟲賢愚
貴賤又從何處而起。今日遠承闔邑護法賁臨泉石，
山僧到者裏豈肯緘默。所謂借他拍板與門椎，我亦
逢場而作戲。驀豎拂子曰，以我為隱乎。吾無隱乎爾。
晚參。黃龍頭角，固已高擎天外。彩鳳銜珠，畢竟是誰
親得。代曰，有功者賞。曰，有功者賞，盡是臣分邊事，如
何是尊貴一路。代曰，夜明簾不捲。又曰，夜明簾不捲，
汝諸人作麼生與壽昌相見。良久，喝一喝。下座。
師至龍津寺，潤首座請上堂。七佛已前田地，人人腳
頭腳底。寬廓非外，寂寥非內。纔生一念，忻聖憎凡厭
苦慕樂之心便見。四山＆CB21421;屼，二水瀰漫。勞他從上作
者繪彩虛空雕鏤日月，位置五岳疏鑿四瀆。或時傑
閣凌霄，或時荒煙斷草。所以皋亭於五年前令潤首
座居愚守谷，溯流尋源，要使南來北來直趨向上，親
詣寶方。以故山僧昨夜信腳蹋到，也得提燈挈水掖
後攙前。譬如百尺竿頭，重進一步。今日始得與大眾
相見，固是平常家風，也要鹽醬隨宜。所謂言語通親
眷屬。驀豎拄杖，且道者箇畢竟承誰恩力。復卓一下
曰，孤根自有擎天勢，不屬陰陽造化功。
晚參。殘霞一船，多處添些。黛影千嶂，少處減些。不落
見聞底禍，不入慎家之門。觀世音菩薩將錢買餬餅，
放下手，元來是饅頭。
茂新禪人懺罪，請上堂。通身是，遍身是，八萬四千無
忌諱。揚塵播土遍十方，錦縫不彰誰敢覷。松引風泉
咽，石蟬噪晚涼。蟲響砌夜來，山月上高峰。相對喃喃
問緣起。句中意，意中句，驢鳴犬吠大脫空，鋸＆CB21107;秤錘
無實義。杲日暉空雲遍野，秋風一陣雨灑地。露柱燈
籠長佳苗，他年得授靈山記。以拂子擊禪床，曰，能捄
世間苦，觀音妙智力。
開爐上堂。諸方今日鎔五岳鑄七金為干將莫邪太
阿青萍，去戰魔軍斬結使。山僧初到黃龍峰下，登老
祖之堂，就其壁壘。更不去改旗易幟，減灶添兵。依舊
是古爐鞴古鉗鎚。要使日月星辰山河大地人與非
人盡入其中，普請成佛。設有箇衲僧出來道，彼自無
瘡勿傷之也。但對他道，錯錯。作者好求無病藥。
上堂。黃河千里一曲，泰華萬仞一峰。不是高深難搆，
要且棲鳳藏龍。豈比岑嶁浦漵所聚蝦蟹螺蚌狐兔
小蟲。汝等諸人著得一緉草鞋，出門時箇箇在毘盧
頂上行。為甚麼若逢不逢。良久曰，棒上不成龍。
晚參。捻土定千鈞，不管是上窟是下窟。若是打一棒，
尤不知輕重。待到滴水滴凍時，縱然轉得法輪，也用
盡神通妙用，忽遇著箇截水停輪的，東一片西一片，
汝諸人作麼生相為好。晴明日再普請一轉。
冬至上堂。萬仞峰頭露一機，崖崩石裂。平田淺草道
一句，河翻波沸。丁一卓二放三拋五，直得黃雲四合，
<pb n="581"/>
沙頭立鷺。分明翠靄蘢蔥，斷岸猿啼。錯迕若待三日
前三日後，以一動一靜為機，似者般底凍殺饑殺有
甚麼數。秋戊申冬甲子，太陽從巨蟹入寶瓶。是法住
法位，世間相常住。還有知得向上一路者麼。卓拄杖
曰，女媧煉石將天補。
弟子指月等請上堂。迦葉富，釋迦慳。千聖不傳無別，
訣相喚門前倒剎竿。說得不如行得，見到不如用到。
壽昌門下鋤頭杴耙柴鐮稻擔，拈動也，山岳起舞。放
下也，海晏河清。若是厭勞愛佚的，縱去錫撥寒，雲鉼
汲浪，花裂錦縫，覓金針，鑽明珠，辨九曲，依舊漁翁把
釣竿。雖然古人道，鐘中無鼓響，鼓中無鐘聲。鐘鼓不
相交，句句無前後。還有向句中得旨者麼。揮拂子曰，
落鴈浮寒水，啼猿抱曉霜。
晚參。寒雨連山暗，溪雲遶殿低。目前原有句，終不涉
離微。者裏會得，須菩提巖中宴坐。者裏不會，迦葉尊
者赤腳蹋泥。還有道得者麼。一僧曰，萬古長空一朝
風月。師曰，鵝肥破甑篳。
晚參。末後一句始到牢關。古人恁麼道也是抑而為
之。壽昌者裏從來不許人挂一箇元字腳。汝等若信
得及，把得定，管保天上天下。
小參。智不如愚，巧不如拙。拈得地上水碙砂，打落天
邊第二月。如來惟一說，無二說。諸人若也不信，東南
天傾，西北地鈌。
解制上堂。九十日已前，諸人舌頭盡在山僧腳底。任
是文殊普賢德山臨濟亦覓縫罅不著。九十日已後，
山僧舌頭亦在諸人腳底。你也知休咎，識機變，步步
超釋迦，言言越彌勒。所以山雲匝匼，春雨涔涔。野亭
梅花錯落，官渡歸鴈喧呼。原上牧童長歌燕麥，沙頭
渙父高唱竹枝。雖然章江門外飛猿嶺下有件陳年
骨董，前途忽有人借問，畢竟作麼生呈似他。擊禪床
一下曰，莫道山僧口門窄。
晚參。騎賊馬趕賊，古今已有作者。將金彈子打雀兒，
壽昌慣自不惜。忽有箇衲僧出來道，和尚恁麼道依
舊得不補失。眾中還有為山僧救義者麼。眾擬議。師
曰，飲水也須防噎。
上堂。良醫之門足病夫，巨賈之家多滯貨。達磨不會
唐言，嬴得一場話墮。你若是思而知，慮而解，縱辨得
者竿與麼長，那竿與麼短，依舊新羅鷂過。
青原智和尚訃至，上供。鳳宿龍巢隨類墮，鶴衝霄漢
混難齊。明暗不彰功位隱，千聖從教特地迷。恭惟青
原堂上，墨歷智公和尚，天縱之資，取卿相如。拾芥神
奇之骨，棄富貴若浮雲。拋卻襆頭並丹霞而選佛，急
秉吹毛同大洪以傳燈。初入天界之室，諸方喜其得
師。繼陞七祖之堂，法社盡稱有主。宗說兼通，炮莊卻
走班馬。儒釋淹貫，通雅遽失歐韓。所以門風壁立，望
涯涘者身慄股戰。家法森嚴，遊門墻者目眩心迷。正
擬此藏於五老，何期浮渡於一葦。慈舟歇櫂，十八灘
之雲愁霧慘。願駕停輪，七十峰之松悲草泣。今者聞
訃之次，特薦葵藿之饈。雖然正恁麼時，且道青原和
尚還鑒臨也無。浮廬突兀遮兜率，藥地阡延載雪山。
上堂。麥隴煙寒，桃花浪暖。魚聞雷而化龍，蛙乘水而
放卵。堪笑臨濟德山，平地與人據款。汝等來者裏討
甚碗。拈拄杖便趁。
晚參。兩手扶犁水過膝，說得不如行得。崑崙翻轉作
瀛洲，聞到不如見到。三日風五日雨，應時及節。披簑
側立千峰外的人，為甚麼忙不徹。
上堂。驅耕奪食之機，鋤田翁兩手分付。超佛越祖之
談，水牯牛一肩擔荷。諸人已是無事漢，還知壽昌為
人底眼麼。筍角筤忙長，蕨拳＆CB21420;蔌伸。
祈嗣，請上堂。雷雨震千峰，沿流信可通。飛騰三十二，
一默顯諸宗。不二門中，是機皆墮。一真界內，品彙咸
融。又如時雨既降，山川出雲，二木三草悉蒙天澤。則
一花一世界，一葉一釋迦。或大身而現示平等，或多
<pb n="582"/>
身而遊化國土。或尊嚴殊特，或卑劣庸愚。或乘獅子
吼無畏說，或跨象王縱勇健威。塵塵爾剎剎爾，心心
爾念念爾。所以智度菩薩母，方便以為父。誠實善信
男，柔和慧辯女。故塵說剎說熾然說無間歇三世一
時說，盡稱妙義。自生佗生共生無因生，畢獲真機。雖
然南泉道，盡大地是王。老師檀越但施不作施想，受
不作受想。既施不作施想，受不作受想，畢竟作麼生
始契得他意旨。有甚饅頭䭔子快下將來。便下座。
晚參。秧針刺水，蝌蚪分行。田蛙亂鼓吹之次，山鳥濫
笙竿之長。壽昌者裏內外一如，咸為舉揚。汝諸人見
慣聞慣以為泛常。忽有箇僧出來曰，和尚恁麼道其
奈禍不入慎家之門。大眾為山僧代一轉語，免使他
獨恃其長。一僧曰，自從舞得三臺後，拍拍原來總是
歌。師曰，喪時光，藤林荒。
上堂。初三十一中，九下七庚峰，定向事宜皆吉，者裏
定當得去。寒暑不能拘，陰陽不能攝。雖然睹史院內，
今日有幾人犯突吉羅。
弟子彭嘉祥四十初度，請上堂。騎驢曾蹋洞庭青，細
看東山水上行。待到石壓筍斜出，懸崖花發愈森森。
者裏若緘默得去，便見百物滋榮，千機秀拔。何待出
得一身白汗，始識南來熏風。須是出身有句，要且有
事無身。果能向北斗裏深藏，始知空劫自己。露柱懷
胎，方辯本原自性。盡支那界內，幾箇不是喫爺飯穿
娘衣的。壽昌也，則過水用筏，傳火將薪。還有識得當
人金剛眼睛者麼。靠拄杖曰，今日熱如昨日。
晚參。離山四十五日，高深坦夷俱歷。惟有眼睛眉毛，
依舊兩不相識。致使千聖皆疑，何能理事如一。還有
不落階級直趨向上者麼。驀豎拄杖曰，山僧全得渠
力。
師至桃花山，眾請上堂。山僧前日從大好山中著得
一緉草鞋，緊峭異常。以故今朝有一箇到頂句子，并
得＆unrec;山中遺範，始與諸兄弟相見。若只借烏藤為伴
侶，將箬笠遮面門，雖則逢橋問路，遇水尋山，倚松岑
而品石，攀蘿薜以銘泉，寄亭臺方寫遊興，靠墻壁始
賦歸詞，自稱蹋斷流水聲，看盡飛禽跡，殊不知見山
依舊忘道。將謂桃花是一片紅，一片白。翠竹是幾竿
短，幾竿長。要與出頭天外者把手同行，直是三千里
外。安知此處僧寶盡滄海之珠，叢林皆栴檀圍繞。雖
然百歲老人分夜燈，畢竟是甚麼意旨。良久曰，百歲
老人分夜燈，紙撚無油兩頭然。謾言諸聖無傳法，好
看千峰足底眠。
晚參。舉漸源興和尚因寶蓋約姪來，乃捲簾在方丈
內坐。蓋一見，乃下卻簾，便歸客位。源令侍者傳語曰，
長老遠涉不易，猶隔津在。蓋遂擒住侍者，與一掌。者
曰，有堂頭和尚在，莫打某甲。蓋曰，為有堂頭老漢，所
以打你。者舉似漸源。源曰，猶隔津在。師曰，一人開門，
卻敵一人壁壘高陳。若不是侍者犯難成仁，幾乎入
室操戈。有人道得通津句，與他拄杖子歸堂。
師至石門菴，弘西堂率眾請上堂。未跨石門一句，向
錢塘那畔早已分付了也。又何須鼓響鐘鳴，方知向
上有機。竹杖芒鞋，始識機前得路。其如山擁桃花，泉
通石硤。松頭露滴銅瓶，竹杪翠飄衣裓。白雲橫谷口，
從來鳥道無依。青猿啼夜月，一任玄路有準。穿林寒
花著雨，繞砌芻艸生嵐。正恁麼時，人在境中，境在人
裏。還有分得賓主者麼。擊拂子一下曰，三十年後自
有明眼人道破。
晚參。金鋤不動土，靈苗何處生。者裏一科那裏一行，
有甚麼難下手。今時人見解類皆如此。縱好好修事，
得二年同一春，也止不得他的貪饕。若遇金鳳宿龍
巢，依然錯過不少。拈將須彌山納在芥子裏，將謂有
與麼事。而今平實與諸人商量，二時僧堂裏拈匙把
箸，畢竟承誰恩力，且莫心麤。
晚參。舉僧問首山如何是佛。山曰，新婦騎驢阿家牽。
<pb n="583"/>
師曰，新婦騎驢阿家牽，盡云槎上泛張騫。水茫茫月
纖纖，牛郎牽牛立溪邊。盈盈織女機中坐，贈與一石
大如拳。歸來持去問君平，始悔遇僊不識僊。休相悔，
還與三文擲卜錢。汝諸人還知麼。他時後日，免得鑽
龜打瓦。
晚參。夜半捉烏雞，好看白拈手腳。日午點金燈，顯他
本有光明。露柱騎山門，上天＆unrec;峰撞破帝釋殿上天
鼓，直得苦空無常一時平沉大地。汝等還知也未。眾
無語。師曰，逢人切忌錯舉。
晚參。將須彌山著汝眼裏，將四大海水著汝耳裏，又
道好事不如無。將缽盂載汝，將一莖草蓋汝，又道壓
良為賤。汝等頂笠腰包，諸方尊宿豈無相為得力句。
拈卻一邊，不受人惑底師僧試出來道看。眾擬議。師
曰，者野狐精。
晚參。問一荅十的與他半箇餬餅。問十荅百的＆unrec;＆unrec;
他餬餅半箇。一向開口不得的，囫圇與他一箇。若是
向父母未生已前道得一句子，不可小當他。黃金自
有黃金價，出來當面與他勘過。有麼有麼。眾無對。曰，
話墮。
晚參。第一句，壽昌橋與諸人道了也。第二句，老人石
與諸人道了也。第三句，獅子關與諸人道了也。忽有
箇衲僧出來道，和尚恁麼說話，爭柰諸聖眼何。然雖
如是，也不得埋沒諸人。試出來與拄杖子相見。僧才
出，師便打。曰，一釣便上。
晚參。道用心傳，火用薪傳，禪用拄杖子傳。忽然拄杖
子出來道，和尚恁麼說未免招人怪笑。且拄杖子元
是無孔竅底，禪和子又是無孔竅底，不但不能傳禪，
兼且言不該典，非智者之所談。師乃咄曰，臨濟在黃
檗，喫三頓痛棒，難道是言不該典。雪峰被德山打一
棒，如桶底脫相似，難道是杜撰。興化喫大覺痛棒，薦
得臨濟在黃檗喫棒的意旨。難道禪不是拄杖子傳
底。拄杖子呵呵大笑，曰，盡去刻舟求劍，幾能得魚忘
筌。
上堂。眼若不睡，諸夢自除。心若不異，萬法一如。者裏
見得祖師，可以騎猛虎入蟻穴，趁毒龍上蜂鬚更。或
擬議，前是山門後是佛殿，有甚麼障礙諸人。拍禪床
一下，曰，惺惺著。
上堂。無師智，自然智。拾得唱歌，寒山埽地。手之舞之，
足之蹈之。天之高廣，日月星辰所繫。地之深厚，山岳
江海所止。汝諸人從頂至踵聖名凡號孰置。者裏若
得，雙眼頓開。你即什迦，什迦即你。若更求佛意祖意，
大似捨父逃逝。
晚參。折半破三，該通今古。拈頭作尾，和融上下。百草
頭上一句，人人道得。佛眼覷不破底機，畢竟落在甚
麼處。使钁不及拖犁。
上堂。千峰勢到岳邊止，碣石東奔不顧。萬派聲歸海
上消，洞水逆流不住。三面狸奴憤怒不平，使針眼魚
吞卻須彌盧，蟭螟蟲吸乾大海水。八臂那吒揚聲大
叫曰，眾生本平等，日用自生疑。
上堂。長連床上抖擻不盡的，東廊上西廊下插腳不
入。佛殿前僧堂後揀辨得明底，叉手疊足時撈摸不
上。縱然著得一緉草鞋，向高高山頂立，深深海底行，
方知爛泥中有刺。若是有智主人，二俱不受。雖然是
法非思量分別之所能解，還知大梵天王與帝釋天
商量箇甚麼事。惑亂人不少。
除夕。舉僧問金峰金盃滿酌時如何。峰曰，金峰不勝
酩酊。師曰，金峰雖則語赴來機，未免隨他顛倒所欲。
設有人問壽昌金盃滿酌時如何，但對他道，寧將斟
酌意，莫用奕棋心。復曰，瓦鼓高歌欲雪天，金杯滿酌
椒花筵。濃雲釀凍催殘臘，速遣春風報稔年。
解制上堂。問，釋迦未出世，達磨不西來，佛法遍天下，
談玄口不開。如何是不開口談的玄。師曰，不可將鼻
孔裏與你道。曰，忽遇銅頭鐵額和尚，又作麼生。師曰，
<pb n="584"/>
一棒一條痕。曰，恁麼碧潭深萬丈，直下取魚歸。師曰，
得者不為貴。乃曰，結卻布袋口，三世諸佛出頭不得。
解開布袋口，千手大悲摸索不著。一解一結總不出
壽昌底手。遂撫掌三下，曰，還知壽昌好手麼。復揮案
曰，自有一雙窮相手，不肯輕揖等閒人。
晚參。晴天開水道，暖日撒秧芽。布穀聲聲切，春忙亂
似麻。秪如金鋤不動土，靈苗向甚麼處生。不可打在
無事甲裏。
小參。水清渟而涵月，山萃拔以蒸雲。魚騰躍以化龍，
龜藏六而通靈。人人衣裏明珠，為甚麼不得常光現
前。洎不問過。
上堂。山前一片水田。禪和家終日披披搭搭，亦不知
界限之廣狹，水路之淺深。連日分付直歲普請，不但
要使功不浪施，并得識祖翁基業高厚。還有見得界
限分明者麼。把秧斟酌分行壟，佇望平疇綠滿塍。
上堂。淫雨戰空，聒耳難禁。平疇高阜，塞眼成塵。轉山
河大地歸自己，衲子從來打并得下。轉自己歸山河
大地作麼生。出身披簑帶雨耘田者，縱有丹青畫不
成。
晚參。舉定州善崔和尚因州將王令公於衙署張座
請說法。崔陞座，拈拄杖曰，出來也打，不出來也打。僧
曰，崔禪聻。崔便擲下拄杖，曰，久立令公，伏惟珍重。便
下座。師曰，崔禪旌旗四列，任是飛鳥莫度。誰知几席
間突出行問小卒。當時若不放過，盡定州一城人俱
該喫棒。而今叢林商量，道當時崔禪棒折。那是則故
是，秪成得箇生滅心行。不但傷鋒犯手，帶累令公亦
成虛設。還要識古人麼。大鵬只展摩霄翅，焉肯籬間
爭腐鼠。
上堂。諸方今日采藥書符，壽昌爭肯守轍循途。何故
聻無數綠萍浮水面，從教人喚落花圖。
瀛山巒和尚至，上堂。空界色界懸疣附贅，正位偏位
鼠肝蟲臂。鳥道玄路展手，生鐵錮鏴著鈕。四禁三墮
滲漏，蝦跳何曾出斗。不見古人道，寧可永劫受沉淪，
不向諸聖求解脫。十成底事也須颺卻，擲地作金聲
直須不顧。所以博山老人云，我得壽昌古佛一箇不
肯，三十年建法幢立宗旨用之不盡。汝等諸人是擔
佛著肩上行腳的，處處去覓佛覓祖，直饒覓得究竟
不是真佛祖。今者賴遇明眼人在此，壽昌豈敢寶秘。
還要識真佛祖麼。靠拄杖噓一噓，曰，下坡不走，快便
難逢。
上堂。魚躍淵，鶯啼樹，蕩蕩一條官驛路。自離襁褓脫
空行，老大縱橫從步武。下座徐行曰，一二三四五，還
有相隨者麼。眾擬議。拽拄杖便趁。復擲下曰，顧。
福山寧和尚訃至，上堂。法城崩，法燈滅，法海停波法
流竭。五月十五雪花飛，法身凍殺離生滅。糢糊肉眼
論生死，懵懂癡頑歎斷絕。無去無來忘言說，石羊吞
卻天邊月。萬象森羅斫額看，大地茫茫如潑墨。鐵牛
乳湩滿虛空，散作人間甘露滅。者一點，那一橛，分付
諸人好辨別。還有知得落處者麼。記取此日此時節。
晚參。大統綱宗先須識句，斷梗蓬塵扶傾濟溺。秪要
墮聰黜明，絕聖棄智，折箸殘蒿可以破塵破的。若是
師心佛祖意存玄味，縱饒千聖出來摩頂授記，好似
入檻獼猴，繫橛跛驢。不見黃梅會裏五百人俱會佛
法，惟有盧行者只去負石舂米。汝等要步他後塵，也
須顧名思義。雖然如是無厭足，王住處為甚麼其門
如市。復顧眾曰，諸人生身父母臥在草窠裏，畢竟作
麼生救濟。
上堂。須彌著在針鋒上，四維上下位置妙。東看則西
南觀北，何須更去辨邊表。蟭螟眼裏放夜市，十字街
頭揚聲叫。智入三世無往來，中心樹子俱摧倒。壓陷
華山十八村，至今官賦無人紹。汝等黃瓜茄子還知
麼。未雨先風，雨下不凶。
上堂。撥萬象不撥萬象，胡地冬抽筍氣侯。無偏向是
<pb n="585"/>
醍醐句，是毒藥句。金將火試，人將語試。壽昌二十年
坐者曲彔木，從來借他人鼻孔出氣。為甚麼如此。白
蘋江靜月初臨，秋聲多半在樹上。
上堂。石牛欄古路，一馬生三寅。智者見之之謂智，仁
者見之之謂仁。輪扁斲輪，郢匠運斤。汝等諸人，眼能
見色，耳能聞聲。如何是佛乾矢橛麻三斤。為甚麼不
會失錢遭罪。
上堂。刈禾鐮子曲彎彎，舀水木杓圓轆轆。雞足峰前
疊足坐，曹谿路上相奔逐。諸方三八晚參，敲金戛玉。
壽昌者裏種田博飯，家風樸素。雖是瓦碗竹箸，一任
諸人恣意取足。然雖如是，鎮州出大蘿蔔頭，畢竟是
何意旨絲不如竹。
晚參。壽昌橋度驢度馬。寶鏡池驗凡驗聖。老人石坐
觀成敗。道得的入地獄如箭射。道不得的也入地獄
如箭射。作麼生是汝諸人出身路。
上堂。霜高木落山骨露，水涸潭空岸痕多。後夜青猿
叫月，終朝白鳥浮波。西天二十八祖捕風捉影，東土
五派二支入室操戈。笑倒元和佛陀，惱亂躂丘達磨。
為甚麼如此。功不補過。
晚參。龍峰插漢青，石硤翻空白。若以眼見耳聞，天地
懸隔。不以眼見耳聞，天地懸隔。何故聻西河師子南
山白額，諸人還道得也未。笑倒李八百。
開罏日，知浴懷先請上堂。猛火著油煎佛喋，皮毛刮
盡情智竭。壽昌原是古罏鎚，餘燄一鼓亙天熱。三世
十方各處分，爭肯一模而脫出。驀拈拄杖左邊卓一
下，曰，過去諸佛諸菩薩圓明自在，朽木不可雕也。以
拄杖右邊卓一下，曰，未來諸佛諸菩薩毛血未克，難
薦齒牙。以拄杖中間卓一下，曰，現在諸佛諸菩薩多
才少智，鼠肝蟲臂。一齊趁入罏中，要使焦頭爛額，梵
天濺血，諸方盡去，買帽相頭。壽昌總教從事三尺不
見道。若不揮劍，漁父棲巢。秪如揮劍後作麼生。復卓
拄杖曰，只要重論蓋代功。
上堂。牛拽耙，馬搭鞍。一有多種，二無兩般。寶誌公杖
頭刀尺，寒山子樺皮作冠。瀑布不溜青山走，多少時
人被眼瞞。還有不受瞞者麼。松關騎虎有豐干。
晚參。解點飛龍眼睛底，為甚麼棒上失卻。慣按牛頭
喫草底，因甚勞而無功。直饒有智主人，二俱不受。正
好朝三千，暮八百。
晚參。問一荅十，問十荅百。父母未生前十箇有五雙
道不得。無事倚蒲閒縱望，晚霞片片挂寒柏。
建昌府北園弟子不遷請上堂。白雲白，青山青，霜寒
黃落覆苔深。偶爾扶笻溪上立，也有隨流問法人。道
無名，絕古今，莫將言句妄疏親。歷歷孤明能自諉，聖
名凡號總虛聲。棒頭眼，格外機，五位三玄作範圍。千
聖不知何處去，空留矢橛療狂饑。向上路，滑如苔，撒
手橫行實快哉。懷藏至寶輝天地，無數塵勞盡照開。
驀拈拄杖卓一卓。下座。
章山永壽寺重建大雄殿，上梁。本是一株大樹，可以
覆蔭人天。裁成千古梁棟，巍然撐持法界。日月互繞
並河山之壯麗，水雲齊赴等性海以攸長。盡東西南
北之美，合陰陽造化之宜。任是三十二相，讓他高出
一頭。縱有八十種好，畢竟合歸眾妙。時節若至，其理
自彰。因緣會遇，如事乃備。明堂瓦插檐，涵攝三千大
千。雕甍石為闥，融通報土淨土。重振永壽宗風，願祝
天子萬年。
黎川眾護法入山，請上堂。夫子不識字，達磨不會禪。
兩個上大人，疑殺化三千。何故聻擔雪填井，止渴喫
鹽。雖然，不見僧問雲門如何是和尚家風。門曰，有讀
書人來報。師曰，雲門雖則斯文，能任其如道出一隅。
壽昌門下鄭尚書李僕射世外金湯，蘇學士黃太史
法中儒雅。只如有讀書人來報，畢竟是何意旨。今日
因行掉臂，特為註破。讀書人來報，吾道一以貫。迦葉
糞埽衣，顏回在陋巷。須知此道存今古，致有聲光徹
<pb n="586"/>
霄漢。
潤首座請上堂。問，向上宗乘即不問，好山一句請師
宣。師曰，晴雲烘草色。曰，恁麼則短柄鋤頭掀翻大地。
師曰，寒日麗松蒼。乃豎拄杖曰，黃檗用者上座打臨
濟，秪成得忤逆家聲。德山雲門以他扶老濟顛，致有
嚴厲風範。蓮華峰菴主將去橫擔千峰，幾見路絕人
荒。有祖以來，或時支門拄戶，或時拗直作曲，或時擊
透重關，或時降伏魔怨。壽昌自撥草瞻風以至出世
住山，從不曾背他。今日登祖父之堂，坐祖父之座，豈
可置他在壁角落裏。遂擲下，曰，莫作等閒看。
證侍者請上堂。拈起布毛，如山依嶽。卷卻席子，似水
歸川。從來恩多成怨，自古義出豐年。老人說法口鈍，
不去敲禪床，儘他用劍刃。上事餘閒，一味工眠。任從
客相見，要且夢有人原。參得禪，參不得禪，冷暖自知。
一聲喚，一聲應，兩無孤負。教嚴而後道尊，何勞勝劣
相角。師勝始是資強，不必黑白稱譽。壽昌門下，椰子
大，須彌大，可依可託。藤條長，朽杌長，堪雕堪飾。雖然
全得渠力，畢竟同出隻手。驀拈起拄杖卓一下，曰，收
啟千佛道場。弘西堂請上堂。棒頭得路，猶為顧注之
蹊。言下知宗，盡屬緣慮之表。直饒招手橫趨，未是高
才捷足。睹竿直返，難云透關正眼。壽昌者裏層煙為
塔，上出梵天。鏤冰作花，橫亙大地。住電為燈，光合塵
剎。刻月作舟，中泛濁海。雖是水月道場，鏡花佛事，然
而酌水獻花，不失其宜。何須更向五臺山赴齋，大悲
院應供。即能一飽忘百饑，未免勞身佚口。山僧昨夜
運心誠想，欲供三世諸佛。洎現前大眾將一句一字
滿足無遺，四事具備，六度齊彰。驀喝一喝曰，粉骨碎
身未足酬，一句了然超百億。

觀濤奇禪師語錄卷第三

<sarticle><article>觀濤奇禪師語錄卷第四</article></sarticle>
門人興舒等編
皋亭舒首座，洪西堂神監院，洎兩序執事，同杭州護
法供法衣法被，請上堂。問，吳山山頂雲，西湖湖內水，
雲擁黃龍峰，水合石硤流，為是神通妙用，為是法爾
如然。師曰，蒼靄看無盡，潺湲弄有餘。曰，武林闔郡居
士，拈一瓣香，祝和尚大誕。未審和尚還受祝也無。師
曰，匝匼隨風轉，繽紛滿地飄。曰，恁麼則一聲春鳥青
山外，無限輪椎擊不開。師曰，透關有眼者，亦自知機。
變曰，室內兒孫全得力，萬邦齊仰祖風高。師曰，且看
腳板下毛長多少。乃曰，從來不肯囊藏被，蓋要見八
風披露，千眼頓彰。為他本有上原著不得一箇佛字，
一箇魔字，一箇僧字，一箇俗字。才惹著者一縷，便見
金花覆地，玉蕊擎天。散綵縵於長空，布風旛於遍界。
所以古人道，不受底端的是眼，將來底畢應是瞎。何
況金毛現於雲中，爪牙怖於疊巘。嚬呻顧注返擲，騫
騰玄沙虎象。骨猴南山，鱉鼻向北。蠻驢腦裂皮焦，威
獰遠伏。正眼看來，總是揚塵足岳，擔雪填井。眾中忽
有箇衲僧出來道，和尚受檀越供養，畢竟作何報荅。
驀擊拂子曰，將此身心奉塵剎，是則名為報佛恩。
石鎮眾居士請上堂。平常展演，沃野千里，七聖皆迷
於具茨。突兀施陳，岡巒萬仞，群僊盡隨於妙峰。翻空
雪瀑，濺顛雷於檐際。跨渤巨艘，載明霞於階除。至若
緗雲彩電，白月清風，南金北貝，飛縵舞幢，如意瓶，破
暗珠，四法財，八功德，俱是日用事，為甚麼如此聻是
處是慈氏，無門無善財。
心知藏樹典客請上堂。一字書乾海墨，一喝該通五
教。以百千萬億不可說的字，始能發明義海。以百千
萬億不可說的義，盡歸向藏海。所謂心地藏，功德藏，
無盡藏，如來藏，盡該攝一喝中。然後使天中來的菩
薩，與他說六度萬行諸波羅密門，令他捨欲樂趨佛
乘。人中來的菩薩，與他說五戒十善，蠲除苦集，契入
<pb n="587"/>
道心。羊中來的菩薩，與他說三解脫，去貪瞋癡，免畜
生報。或他方世界來的菩薩，從地湧出來的菩薩，當
與他衣服，與他齋喫，與他茶喫，與他臥具，與他醫藥，
使他發菩提心，俱向一喝中成正覺，轉法輪，般涅槃。
驀喚大眾曰，且道者一喝從甚麼處來。復喝一喝曰，
智者聞之猛提取。
兩序請上堂。虎豹文章，治世經綸。銅頭鐵額，叢林標
格。壽昌者裏從來家風樸素，人人牽犁拽耙，從不論
因計果。寒山蹋碓，拾得挨磨。普賢搬柴，文殊著火。復
以拂子點曰，第一座，第二座，金鎖玄關擘篾做。第三
座，第四座，縛鬼芒繩要左搓。東西頭，首執事，兩序二
十餘人，雪峰毬子只三箇。聚毛成裘足可觀，聚沙作
佛虛空大。佛身既有虛空大，汝等諸人向甚麼處出
氣。放下拂子曰，用力不多。
金谿項山紫雲禪寺知微禪宿仝寰空師，請上堂。參
禪學道人只要識得本來面目，自然能受用本地風
光。雖波波挈挈，拄杖擊碎千山。泥泥水水，芒鞋踢翻
巨渤。或騎獅子，或駕象王，游戲他方國土。或挂垢衣，
或著珍御，坐斷報化佛頭。或以一身現多身，或以一
劫示多劫。所以釋迦老子道，如來明見三界之相，無
有去來，無有起滅。如是則紫雲深處面面相＆unrec;，黃閣
簾垂時時得旨。何須把火重矚，始辯親疏。揮拳驀示，
方知直截。風來席上，冷澹一堂。雪滿山中，芳規萬古。
諸人還要識本來面目麼。揮拂子曰，曾記少年騎竹
馬，看看又是白頭翁。
解制上堂。平鋪蒲團疊起腳，直饒三世佛祖，也入作
無門。高捲布簾橫擔杖，任是德山臨濟，定要公驗分
明。若是追風良驥透，網金鱗，必然別資一路，何故聻
澤廣藏山，理能伏豹。
晚參。正月雨，二月雨，四十五日盡滂沱。弄泥團漢居
正位。也陞堂，也說偈，長行短頌悉周備。尋聲救苦現
他方，琉璃界內攙行市。度得癩狗去生天，糞箕埽帚
為授記。拄杖子出來道，和尚恁麼說話，爭奈諸方眼
何。師咄曰，你者木頭也敢向人天眾前插觜。惹得伎
死禪和，處處去說神說鬼。
師至廩山埽塔。瑞如監院請上堂。拈香。此一瓣香，空
劫以前栽就，大好山中攜來，供養我本山堂上洞宗
三十世蘊空忠祖老和尚。伏願為雲為蓋，普覆群機。
乃曰，短笻撥雨破寒煙，路出蒼崖斷石邊。忍凍梅花
依竹外，山雲山鳥舞階前。高有月，深有泉，突兀晴巒
影不偏。不是群峰爭比類，誰能得見此孤妍。所以道，
盡大地是真實人體，但向腳頭腳底蹋著祖翁田地。
收得原本契書，自能淬礪古今，陶鑄剎海，邈寫風光，
指揮大地。攀躋峭壁懸崖，俯摩蒼藤怪石。取之終古
以不禁，用之萬世而無盡。若只在三千里外觀瞻，白
雲影裏摸索，忽然煙嵐四市，猿鶴翩翻，未免心迷目
眩，懷疑生謗。山僧二十年於三吳兩浙，風風雨雨，水
水泥泥，穩蹋親躋，領略殆盡。今日登祖師之堂，陞祖
師之座，楖栗烏藤不見短長，古樣伽黎原無異色。雖
是上古風規，亦可為今時樞要。直得稱揚亦稱揚不
盡，讚頌亦讚頌難窮。豈可作等閒見聞。驀喚侍者曰，
祖師前添香著。
泉書記采天然木如意供師。小參。相識一片，相失萬
重。比曹家女美態雍容，非造物之化裁，豈五岳之靈
鍾。謾將狂吟作舞，能善用可以撼動穹峒。何須擊碎
唾壺，在知幾可以摧壞魔宮。乃和氣之蒸成，儼芝菌
之兆豐。實淳風之吹出，若彤雲之方雺。升於巖廊之
上，奉一人之尊崇。處於丘壑之間，啟千聖之遺蹤。等
秋月陰涼大地，並夏日爍破邪宗。指揮處花雨濛濛，
號令時符印雄雄。公輸難施其巧，郢人相顧不逢。本
色何能擬名，住山宜乎稱翁。如今拈在龍峰上，相佐
山僧振祖風。
上堂。月迥高空秋露垂，鴈聲嘹嚦過峰西。年來贏得
<pb n="588"/>
心無事，不用盲聾免是非。玄沙和尚，麻衣草履，無端
上平遠臺。一滑滑倒，至今無有人扶起。還有衲子肯
出隻手相扶持者麼。求人不如求己。
晚參。舉智門祚和尚因僧問曹谿路上還有俗談也
無。門曰，六祖原是盧行者。師曰，青原倒插荊。嘯峰師
兄墨歷師兄住院時，已發三枝新榦。南岳讓遷二祖
舍利塔，傳法堂。似石師兄已結搆了也。壽昌古佛門
下，子子孫孫東撐西拄。老智門雖則因事長智，要且
言說不到。山僧也下一轉語。設有人問曹谿路上還
有俗談也無，但對他道，菩提本無樹，明鏡亦非臺。者
裏見智門則易，見壽昌則難。具眼衲僧試檢點看。
上堂。九烏射盡，何須箭後有路。一翳猶存，難期坐享
昇平。驀拈拄杖卓一下，曰，薦得底，第一句第二句第
三句，句句通神。薦不得底，分三玄列五位，皆成賸語。
還有薦得者麼。放下杖曰，別是一家春。
寶方弟子大鑑等莊嚴受業師。思賢耆宿請上堂。古
佛堂中是誰親到。妙高峰頂那箇先登。若是不動步
者，縱能得然燈古佛摩頂記，莂猶屬依他。何況七日
週遮，始相見於別峰。雖然蹋破草鞋，未免功勳自墮。
所以青山嵂崒，巖花歷亂。鶯啼澗水潺湲，岸柳飄颺。
魚躍平疇綠野，淺種深耕，丹嶂層巒，重荷輕負。溶溶
春日，麗晴色於蒼松。疊疊春雲，散明霞於翠竹。故圓
覺經曰，居一切時，不起妄念。於諸妄心，亦不息滅。住
妄想境，不加了知。於無了知，不辨真實。又云，一切眾
生妄認四大為自身相，六塵緣影為自心相。正恁麼
時四大離散，六塵消殞，東山西嶺青，畢竟喚甚麼作
當人金剛不壞身相。良久，擊拂子一下曰，智者聞之
猛提取，莫待須臾失卻機。
晚參。舉趙州和尚因僧問道人相見時如何。州曰，呈
漆器。師曰，要識趙州麼。天下有心人，盡解相思死。天
下負心人，不識相思字。
寶輪弟子大御等莊嚴受業師。知予耆宿請上堂。師
卓拄杖曰，一擊忘所知，更不假修持。動容揚古路，不
墮悄然機。正當恁麼時，大鐘橫撞，法鼓轟闐，緇素交，
參人境雜遝。還作麼生說箇忘所知不假修持的句。
驀拈拄杖曰，拄杖子與我知公老宿同過去現在未
來三世諸佛，共入平等三昧。降神處胎。或現大身。或
現小身。或現尊嚴殊特。或現卑劣愚癡。或出家修道。
或梵行純一。或塵勞煩惱。或證果成道。或內密外現。
或權乘凡夫。或六度萬行。或淨佛國土。或滿足菩提。
或演壽量。或說本事。或一劫住無量劫。或無量劫住
一劫。或一義說無量義。或無量義說一義。或般涅槃。
或有餘。或無餘。或示同生死，入無生死。或無生死，示
入生死。或淨邊穢。或穢邊淨。皆是鏡花佛，事水月道
場。所以春山雲漫，春鳥丁東啼曉色。春晴雨過，春花
璀璨遍林巒。平疇綠展，盡露春光。叢林香布，咸繞栴
檀。於是彌勒世尊從睹史內院，打箇欠申曰，夢裏明
明有六趣，覺後空空無大千。驀喚大眾曰，還是覺時
語，夢時語。擊禪床曰，分明記取。
晚參。牛頭橫說豎說，不知有向上關捩子。且道如何
是關捩子。自代曰，也不較多。曰，也不較多，為甚百鳥
銜花相獻。曰，悔不慎當初。曰，悔不慎當初，魯祖經年
面壁，玄沙為甚要打五火杈。曰，只知入水求人，不覺
通身落井。如何是出井一句。代曰，依舊漁翁把釣竿。
普門大士開光上堂。師曰，看海雲雜沓，湧出洛伽之
尊花雨繽紛迎承慈悲之相八萬四千清淨寶目八
萬四千母陀羅臂豎拂子曰總從者裏出現何待雲
山高聳纔瞻寶髻巍峨翠靄叢芳始識身雲殊麗澄
秋波於眼裏列黛色於眉端河北驢鳴河南犬吠大
啟圓通盡十方世界吼遍吼擊遍擊動遍動震遍震
盡演妙音正當恁麼時大士神通願力悲心智慧盡
在諸人一念救苦心中顧左右曰作麼生是救苦心
合掌高聲曰南無觀世音菩薩。
<pb n="589"/>
晚參山僧數月以來同拄杖子從西天東土打箇之
遶並不曾遇著一箇明眼人拄杖子從傍曰難道釋
迦老子不是明眼達磨大師不是明眼山僧與他一
掌而退今問諸人畢竟那箇是明眼眾擬議輸與拄
杖子。
晚參道一句子諸人便妄想第二句總不開口又說
老漢少方便而今東西南北沸似湯不如囫圇傾出
果是久參高士必知機變後學初機好生緇素驀喝
一喝良久曰可惜許。
冰生禪座請上堂日面月面高低等見四智三身顯
用藏仁曉來寒色在松筠谷口梅花香噴盡十方世
界總是當人堅固身何須待洞庭波漲城南草青但
飽喫飯暖穿衣向野亭浦漵看歸鴈陣陣北征儘好
掉臂闊步毋論師子返擲象王縱行壽昌素嘗嬾性
開口便說無甚大喻小喻短偈長行見事便作無甚
一劫二劫證果修因都盧只有一句自然百物滋榮
驀以拄杖卓一下曰會麼靠拄杖曰令不虛行。
晚參豎起拳曰者一句子莫道諸人道不得山僧也
道不得三世諸佛道不得天下老和尚也道不得畢
竟作麼生父母所生口終不為汝說。
普門大士誕日撫州廣壽寺僊源禪座請上堂壽昌
家風從來種田博飯儘他諸方浩浩商量有句裏藏
鋒言前得旨任是紅旗閃爍甲馬單鎗按劍相待張
弓立等果然水洩不通鳥飛難度究竟總歸文明賀
聖朝而今十虛通暢七政旋乾人樂春風農耕壟畝
聲塵上也著到色法裏也透過莫道是雙眼直饒千
眼萬眼八萬四千眼悉歸正見莫道是兩手直饒千
手萬手八萬四千寶臂總成大化只要光剃頭淨洗
腳那管是榆楠木做周匝有餘天地懸隔有朝一日
蹋到汝水城畔擬峴臺前見樓閣凌霄鐘聲徹耳時
無論是觀音舉上藍舉始道山僧不欺人正恁麼時
因齋慶讚且歌一箇種田口號良久擊拂子曰春雲
醉雨勒春寒春鳥啼花春未殘春壟人歌春事急春
庄處處薦春盤。
上堂拆東籬補西壁理長則就撦公被蓋婆腳事寬
則圓拈燈籠入佛殿裏撞著陳如尊者道去則名客
住名主人未審掌亭人姓甚麼投子道底。
上堂鳧脛短鶴脛長松本直棘本曲然於一一法依
根葉分布脫襪打眠板響喫粥者裏若分賓主不得
祖師已歸西竺還有分得賓主者麼合笑不合哭。
晚參肉重千斤智無銖兩雪峰火爐大趙州腳板闊
衲僧家耳裏著得四海水眼裏放得須彌山袈裟裏
草鞋處處到來因甚青州布衫不會還有會得底出
來商量看如無鄉村四月閒人少才罷蠶桑又插田。
上堂一切數句非數句與我靈覺何交涉拄杖子穿
過髑髏且道山河大地與諸人是同是別常因送客
處記得別家時。
晚參舉風穴在郢州衙內上堂曰祖師心印狀似鐵
牛之機去即印住住即印破秪如不去不住印即是
不印即是時有盧陂長老出曰某甲有鐵牛之機請
師不搭印穴曰慣釣鯨鯢沉巨浸卻嗟蛙步蹍泥沙
陂佇思穴喝曰長老何不進語陂擬議穴打一拂子
曰還記得話頭麼陂擬開口穴又打一拂子牧主曰
信知佛法與王法一般穴曰太守見箇甚麼道理牧
主曰當斷不斷反招其亂穴便下座師曰盡謂風穴
擐三玄戈甲施四種主賓盧陂縱有七事隨身也遭
擒下殊不知機不密而謀露慮不遠而憂臨盧陂固
不足論老大風穴亦被俗漢覷破當時待牧主道當
斷不斷反招其亂便好一喝不但見方外人風規高
出一籌亦知祖師心印別有長處。
上堂第一句第二句第三句一一分明重為舉似者
裏會得鐘樓上念讚床腳下種菜現成活計者裏不
會虎咬大蟲蛇吞鱉鼻無本可據且道西方日出卯
<pb n="590"/>
是第幾句瞥瞋瞥喜。
晚參識得一萬事畢你諸人盡是無事人驀豎起拳
頭曰且道喚者箇作甚麼自代曰不勞再三。
小參執之失度必入邪路放之自然體無去住東西
南北無往不遇逢險架橋就水設渡夏后氏以松殷
人以柏周人以栗使民戰栗無數懵懂癡人盡道古
人爭樹不爭樹是何故副墨之子不會問之洛誦之
孫洛誦之孫不知汝等還知麼擊禪床一下曰千年
田八百主。
晚參餧驢餧馬車載斗量不盡透水透沙從教鹽醬
隨宜換卻人眼睛底拈放一邊驀豎拳曰者裏道一
句看復揮案曰放過一著。
上堂聖人無己靡所不己自南自北自東自西牛溲
馬渤土塊乾屎隨緣認得性無瞋亦無喜雖然布袋
和尚向十字街頭等箇人且道畢竟是誰咄曰石敢
當前問路底豈不是你。
上堂本末須歸宗尊卑用其語阿耨四河水滔滔流
未已心外無法身心一如大而化之之謂聖聖不知
之謂神昨日魯三郎妻得曹家女諸人若也不信但
看狙公賦芧。
上堂三世諸佛歷代祖師與諸人起居食息未嘗少
間有時也動地放光有時也全提向上只是諸人情
存向背見處偏枯未免事事打做兩橛頭頭喪失本
真今日還是用那一員尊宿相為好若用德山臨濟
又道是盲枷瞎棒若用洞山雲居又道是葛藤籠絡
若用溈山法眼又道是指東話西畢竟用那箇始得
用盡自己心笑破佗人口。
上堂秋山雲外老秋樹月中分四顧何寥廓此情與
孰論乃高聲喚曰門外犬吠聲有讀書人來報。
晚參一葉落天下秋德山臨濟因甚開口不得忽有
箇衲僧出來道和尚也是賊過後張弓許他是箇了
事漢。
晚參萬法歸一一歸何處一僧出作禮師與一踏曰
下坡不走快便難逢便歸方丈。
上堂霜黃木落山山盡露秋容風急天高處處惟看
鴈字是法住法位世間相常住者裏眼不透青黃耳
不騎聲度帶累寒山子十年歸不得忘卻來時路。
上堂正說知見時知見即是心當心即知見知見即
如今深沙神與地神相鬥不勝鼓一陣黑風將四大
部洲一時遮障了也拄杖子傍觀不忿劈空一棒直
得虛空粉碎大地平沈汝諸人還知麼兩重公案。
晚參若論此事山僧未開兩片皮汝諸人向甚麼處
噉咂便歸方丈。
晚參我若向上提持你者一隊總是涅槃堂裏漢只
得隨汝顛倒知見喚三作五指鹿為馬驀拈拄杖卓
一下曰者箇畢竟從何而起眾擬議曰不勞再勘。
晚參騏驥追風本是汗血種性大鵬運海好看作者
神奇豈同盲龜跛鱉箇箇循途守轍盡大地是箇轉
身句道得著底洗腳上船不費餘力更或擬議未免
奔馳南北如何是轉身句眾無對拽拄杖便趁。
上堂東頭買貴碌磚瓦礫價等連城西頭賣賤照乘
夜光低並糠秕貴賤得宜市利常例貴賤失準理有
損益於佛法中作麼生辨得失誰人識此意令我憶
南泉。
上堂通其變使民不倦普請金剛鑄鐵券墮其肢黜
其明鑿殺混沌是何人子順於父臣奉於君要使兒
孫足下行還有擺手出章江者麼丈人荷蕢子路問
津。
晚參舉南泉和尚因僧侍立次泉顧視之其僧便合
掌泉曰太僧生僧便叉手泉曰太俗生師曰合掌太
僧生叉手太俗生合與不合間二宜免愛憎由也得
升堂愚魯在曾參堪笑老臊胡日午打三更。
薦正藍旗大將軍呀賴請上堂問百骸俱潰散一物
<pb n="591"/>
鎮常存那箇是常存的性師卓拄杖曰無別物曰是
知山色溪光無非清淨妙體師曰莫依他曰秪如薦
拔一句又作麼生道師曰分明記取曰恁麼則一雨
普滋三草二木去也師曰識得拄杖子麼乃曰盡道
拈斷梗蓬蒿可以破塵破的以殘甓瓦礫將去固壘
封關直得金鏃馬前落路分箭後雲影纛後懸機透
刃先阿那箇不是高扶舜日廣布堯仁難免躡趑趄
於步履含擬議於辭端如今東西南北總屬國王水
上塵剎浮幢皆為妙體遮那何須轉山河大地歸自
己亦不必轉自己歸山河大地要知殺人不眨眼底
將軍便是成佛有餘的漢子而今空王俸也不消食
鴈傳書也嬾去看壯氣歸山川忠心昭日月灑灑落
落無蔽無虧始是無依道人之母既不隨類居墮又
肯撲在人天位中雖然如是畢竟作麼生驀喝一喝
曰三十年後有明眼人註破。
薦正藍旗纛章京車不代鑲藍旗纛章京安捺請上
堂三日前古廟香爐去三日後一條白練去正恁麼
時雲蒸霞蔚日照天臨鶯啼綠樹岸柳搖煙人臥玉
樓山花散綵也不消奪人不奪境也不消奪境不奪
人王令既行野老謳歌謝閒名於塵表紀勳業於鼎
鐘以智遣惑誰不委知以智遣智幾能搆得所以古
人道盡十方世界是箇真實人體凡愚聖智生死涅
槃畢竟向甚麼處著驀以拂子擊禪床曰者裏緇素
得明三世諸佛在諸人腳底者裏承當不下諸人在
山僧腳底良久復顧視左右曰逢人但恁麼舉。
薦正白旗夸蘭大賓畢請上堂相隨來也邈畫難成
不是同氣相求爭見風高古策所以把手教人行不
得為人自肯乃方親金針雙鎖備古錦以含春玉線
平牽湊天機而協律盡去驅識情於緣慮之表乾豈
能盡泯見聞於聲色之端喜猶不忘兆五五在明暗
之前列三三處偏正之後到者裏覿露堂堂也須高
著眼看復擲拂子曰分明記取。
薦正紅旗纛章京王國柱請上堂一舉不再舉今已
重舉一見不復見今已繼見果然七事隨身待有伴
即來要立一塵家國無功不處偃三玄甲冑息五位
戈矛打起禾山鼓驗取雲門普何須三變淨土始闡
玄詮九轉還丹方騰霄漢所以趙州和尚曰有時拈
一莖草作丈六金身用有時拈丈六金身作一莖草
用遇緣即宗不分是主是賓饑不擇食管甚䭔子饅
頭若得生機至真不妨且圓前話於是彌勒菩薩從
睹史內院聞說此話拖出箇布袋呵呵大笑且道佗
笑箇甚麼莫待當來。
聞龍華忍和尚示寂廬山金竹坪上堂撐東一枝忽
折摧愁斷春風不敢吹八臂那吒負不起六鼇載去
海山悲不須悲銀碗盛雪混莫及鳳宿龍巢類難齊
小魔拍手大魔笑打鼓普請為報知雖然如是涅槃
與生死畢竟作麼生辨別汝等諸人若辨得古人底
眼目處生滅而不被生滅之所轉其或未然齊到龍
華和尚座前為汝註破。
晚參舉汾陽和尚因僧問如何是祖師西來意汾曰
青絹扇子足風涼師曰快便如風圓轉似水汾陽老
人秪知敏於事而不慎於言壽昌即不然設有人問
如何是祖師西來意但道今日熱如昨日。
晚參多言多慮轉不相應絕言絕慮無處不通大小
祖師好與三十棒何故聻莫將支遁鶴喚作右軍鵝
解夏小參燈籠騎佛殿出山門光不透脫露柱著靴
衫入淨瓶見處偏枯若是體露金風諸人慣得其便
至於水落石出飛猿嶺下有一句子汝等作麼生道
良久曰立秋當種豆白露好鋤茶。
師至延津訪舊歸小參交劍潭奔濤澎湃龍門石怪
險萬狀山僧一艇隨流快捷若風昨從飛猿嶺過踢
碎玄沙腳指底石頭謂山僧曰和尚出入俱從此道
過玄沙和尚有一則公案何不為天下人拈卻山僧
<pb n="592"/>
對他道如今四海平如鏡行人莫與路為讎。
結制上堂高高堆滿滿擔潑狼潑籍一手抬一手搦
卷舒隨宜百草頭上橫踐豎蹋縱意施為有甚麼遮
障諸人有甚麼礙塞諸人管他壁壘高低爐灶冷熱
壽昌者裏大開著門從來易見難識拄杖子從傍曰
和尚恁麼為人只恐土曠人稀相逢者少山僧咄曰
你者漢一向強作主宰若是一等孟八郎漢靠著你
撐門拄戶將謂你有多少伎倆山僧今日若不放過
好與三十且問汝諸人還是賞他是罰他良久曰消
得恁麼。
晚參山僧前日有箇省力句要向諸人道只為舌頭
痛今日舌頭好又忘卻了也汝諸人還有為山僧代
得一轉語麼若道得不獨顯叢林有人且見壽昌門
下令不虛行首座曰和尚萬福師曰者是第二句玉
山曰和尚未出方丈前已道過了也師曰者是第三
句復顧左右曰分明記取。
上堂黃葉曉霜堆驛路小橋臥柳集寒鴉野亭柱壁
多書字風捲遊絲骨落花高高處蒼松倚怪石低低
處淺水湧汀沙風吹釣艇橫雨打茅屋斜盡道境在
人中言外得旨自然頭頭到家似如此會去錯過了
車大蓮花有者道白雲盡處是青山行人更在青山
外雖然說到難免好境被眼遮汝但過得壽昌橋蹋
著石頭路管他是向上向下毋論東寺師叔西山耆
闍三箇柴頭成品字交肩相過參學事畢竟是無差
步步相隨勝似露地白牛車大眾釋迦老子道此處
深固幽遠無人能到既無人能到是誰知深固幽遠
聻卓拄杖曰看腳下。
晚參天下老師盡說有第一句第二句第三句殊不
知盡大地總是諸人正句纔起心思慮便見有百八
句不可說句直饒不起心思也沒交涉畢竟如何卓
拄杖曰收。
晚參山僧二十年覓一箇不被物轉的不可得何況
有能轉物底縱拈得老人石擲向他方世界只成箇
此無彼有何能得泯然自盡諸人且道如何是泯然
自盡底句擊禪床一下曰春來草自青。
晚參六耳不同謀三人證龜成鱉達磨航海而來依
舊春寒秋熱致令後代兒孫箇箇循途守轍反道少
林有妙訣。
除夕小參舉僧問石門和尚年窮歲盡時如何門曰
東村王老夜燒錢師曰古人恁麼荅話不但奢而不
儉要且惹起閒神野鬼多少妄想設有人問壽昌年
窮歲盡時如何但對他道野老敲盆歌臘盡兒孫拍
扳和蠻腔復曰山林燈火照岩叢夜色沉沉古寺鐘
莫謂東風不相識梅花璀璨露春容。
上堂日月杖頭挑照盡體無依袈裟裏草鞋無間功
不立夜明簾外空劫今時雙彰明月堂前正偏混融
獨舉秪如樞密不得旨閫外化權畢竟是誰制令曰
逢人不得錯舉。
臨川南源寺新戒永球等請上堂壽昌老子遺下者
一柄鋤頭雖是式樣不合時宜能操持者管取受用
無盡山僧二十年全得渠力不但能種植靈苗并可
以鋤邪輔正可以降伏魔怨可以撐拄門戶而今南
隴北疇東坡西畬盡長嘉穗山拔崒以蒸雲水澄渟
而涵碧目前總是祖翁田地又何嘗有一絲毫瞞昧
著諸人又何嘗有一寸尺不與諸人同受用每歲成
冬藏之候唱村田樂不拘小律高腔只要應時及節
惟有者柄骨董鋤頭今日不妨拈出汝等俱是他州
外縣來的聞見異常欣慕殊勝復舉起拄杖子曰崑
崙瀛洲翻轉後貴在吾人用意良。
晚參神奇化于爛腐智巧出自愚魯達磨冷坐九年
二祖斷臂良苦要見古人風規也須踐他步武欲得
急切相應明朝臘月十五良久擊禪床曰三握髮三
吐哺。
<pb n="593"/>
成道日戒弟子等誾請上堂夜來星月燦晴虛霜氣
凌凌滿佛廬床薦旋鋪粳稻草鼾眠不覺日當禺紛
紛開眼皆說夢閉目存神免歎吁妄想智慧兩何屬
佛與眾生果悟迷以故打鼓為告報大家莫作屋中
愚雖然如是釋迦老子於正覺山前明星現時悟道
今日黃龍峰下赤日當空汝等諸人又悟箇甚麼者
裏見得定把得住管保汝等天上天下卓拄杖下座。

<other>觀濤奇禪師語錄卷第四</other>

<sarticle><article>觀濤奇禪師語錄卷第五</article></sarticle>
門人興舒等編
<other>拈古</other>
世尊見文殊在門外立乃曰文殊文殊何不入門來
文殊曰我不見一法在門外何以教我入門。師曰世
尊門裏出身不得文殊身裏出門不得仔細看來也
是徐六擔板。
世尊坐次見二人羿豬過乃問者箇是甚麼二人曰
佛具一切智豬子也不識世尊曰也須問過太陽玄
曰不因世尊問洎乎忘卻壽昌經曰君子有成人之
美。師曰兩箇老老大大從來以己方人殊不知黃面
老子將欲取之必固與之。
世尊因五通僊人問世尊有六通我有五通如何是
那一通世尊召五通僊人五通應諾世尊曰那一通
你問我雪竇顯曰老胡元不知有那一通卻因邪打
正。師曰老胡也知有那一通秪是口門窄。
世尊在第六天說大集經敕他方此土人間天上一
切獰惡鬼神悉來集會受佛付囑擁護正法設有不
赴者四天門王飛熱鐵輪追之令集既集會已無有
不順佛敕者各發弘誓願擁護正法唯有一魔王謂
世尊曰瞿曇我待一切眾生成佛盡眾生界空無有
眾生名字我乃發菩提心。師曰非常之事必有非常
之人黃面老子能說不能用當時待魔王道我待眾
生界空無有眾生名字我乃發菩提心但向他道我
不如你管取低首歸降不見道重賞之下必有勇夫。
世尊因外道問不問有言不問無言世尊良久外道
嘆曰世尊大慈大悲開我迷雲令我得入遂作禮而
去阿難乃白世尊曰外道得何道理稱讚而去世尊
曰如世良馬見鞭影而行。師曰不但瞞人亦且自瞞
及乎被阿難一拶直得向驢前馬後立地且如外道
悟去不知還端的也未。
世尊因靈山會上五百比丘得四禪定具六神通未
得法忍以宿命智通各各自見往昔弒父害母及諸
重罪於自心內各各懷疑於甚深法不能證入於是
文殊承佛神力遂手握利劍持逼世尊世尊乃謂文
殊曰住住不應作逆勿得害吾吾必被害為善被害
文殊師利爾從本已來無有我人但以內心見有我
人內心起時我必被害即名為害於是五百比丘自
悟本心如夢如幻於夢幻中無有我人乃至能生所
生父母於是異口同聲而讚嘆曰文殊大智士深達
法源底自手握利劍持逼如來身如劍佛亦爾一相
無有二無相無所生是中云何殺。師曰世尊舍己從
人慈悲太煞文殊權柄在手未得自由兩箇漢無大
人相帶累五百比丘髑髏粉碎又何曾夢見若是祖
師門下直須血濺梵天不見道為人須為徹。
世尊因文殊一日忽起佛見法見被世尊威神攝向
二鐵圍山。師曰大小世尊明於責人昧于恕己皋亭
者裏若有人起佛見法見拄杖子兩手分付三十年
後亦省得人道料揀不到。
城東有一老母與佛同生而不欲見佛每見佛來即
便回避雖然如此回顧東西總皆是佛遂以手掩面
於十指掌中亦總是佛。師曰城東老母其知可及其
愚不可及既知無回避處何故以手掩面婦人態度
<pb n="594"/>
一時露出即今還有不欲見佛者麼。
文殊菩薩一日令善財採藥曰是藥者採將來善財
遍觀大地無不是藥卻來白曰無有不是藥者殊曰
是藥者採將來善財遂于地上拈一莖草度與文殊
殊接得示眾曰此藥亦能殺人亦能活人。師曰大小
文殊善財互相熱瞞不顧傍觀者哂。
六祖因僧問黃梅意旨什麼人得祖曰會佛法人得
曰和尚還得否祖曰我不得曰和尚為什麼不得祖
曰我不會佛法。師曰且道祖師恁麼荅話還得黃梅
意旨不得黃梅意旨要會麼白馬紫金鞍騎出萬人
看借問誰家子讀書人做官。
忠國師因涅槃時至乃辭代宗帝帝曰師滅度後弟
子將何所記師曰告檀越與老僧造箇無縫塔帝曰
請師塔樣師良久曰會麼帝曰不會師曰貧道去後
有侍者應真卻諳此事乞詔問之後代宗詔應真入
內問前語真良久曰聖上會麼帝曰不會真乃述偈
曰湘之南潭之北中有黃金克一國無影樹下合同
船琉璃殿上無知識雪竇顯曰代宗不會且置耽源
還會麼秪消箇請師塔樣盡西天此土諸位祖師遭
者一拶不免將南作北有傍不肯底出來我要問你
那箇是無縫塔。師曰大小雪竇抑己揚人殊不知無
縫塔樣至今巋然不動可惜代宗錯過若是作家君
王如飛龍在天光被四表又何止衲僧門下後耽源
呈頌也是父為子隱子為父隱具眼者試邈模看。
傅大士有偈曰夜夜抱佛眠朝朝還共起起坐鎮相
隨語默同居止纖毫不相離如形影相似欲識佛去
處秪者語聲是。師曰大小傅大士話作兩橛若是衲
僧門下自救不了何故須知遠煙浪別有好商量。
徑山國一欽禪師因馬祖遣人送書到書中作一圓
相欽發緘見遂於圓相中著一點卻封回忠國師聞
曰欽師猶被馬師惑。師曰馬師草草問候欽師万字
折點雖然往復無差轉見道路週遮總謂忠國師道
欽師猶被馬師惑殊不知字經三寫烏焉成馬。
馬祖一日問藥山子近日見處作麼生山曰皮膚脫
落盡惟有一真實祖曰子之所見可謂協於心體布
于四肢既然如是將三條篾束取肚皮隨處住山去
山曰某甲又是何人敢言住山祖曰未有常行而不
住未有常住而不行欲益無所益欲為無所為宜作
舟航無久滯此。師曰藥山於牝牡驪黃之外略露神
駿老追風便顧影驚心步武倒卻若是而今叢林稍
見皮毛差勝若道同時不識祖不張乖弄醜便隨群
逐隊。
雲門因齋次拈起糊餅云我秪供養江西兩浙人不
供養向北人僧曰為甚麼秪供養江西兩浙人不供
養向北人問曰天寒日短兩人共一碗。師呵呵大笑
曰皋亭二十年前也曾恁麼來於食等者於法亦等
雲門雖則行平等慈未免情識太煞使一隊向北驢
望上心生盡往高高峰頂立已謂珍御寶几若是兩
人共一碗江西兩浙有血氣者喫了也須嘔出。
夾山示眾曰百草頭上薦取老僧鬧市裏識取天子
雲門偃曰蝦蟆鑽你鼻孔毒蛇穿你眼睛且向葛藤
裏會取。師曰夾山好事不如無雲門禍不單行雖然
如是駕與青龍不解騎者多又爭怪得山僧。
洞山解夏上堂曰秋初夏末兄弟東去西去直須向
萬里無寸草處去良久曰秪如萬里無寸草處作麼
生去顧左右曰欲知此事直須枯木上生花方與他
合後有舉似石霜霜曰出門便是草山聞乃曰大唐
國裏能有幾人。師曰從苗辨地因語識人二俱作家
且如東去西去者盡是草裏漢又何曾有出身路皋
亭恁麼道不圖打草秪要驚蛇。
洞山因辭京兆興善平禪師平曰什麼處去山曰沿
流無定止平曰法身沿流報身沿流山曰總不作此
解平乃撫掌保福展曰洞山自是一家乃別曰覓得
<pb n="595"/>
幾人。師曰保福老漢錯下名言殊不知洞山老人居
天下之廣居立天下之正位又道覓得幾人果然搆
不著。
洞山聰上堂曰晨雞報曉靈粥後便天明燈籠猶瞌
睡露柱卻惺惺復曰惺惺直言惺惺歷歷直言歷歷
明朝後日莫認奴作郎珍重。師曰大眾好言語若人
信受奉行敢保一生受記從教三十年後有人道皋
亭和泥合水。
金峰一日拈起枕子示僧曰一切人喚作枕子金峰
道不是僧曰未審和尚喚作什麼峰拈起枕子僧曰
恁麼則依而行之峰曰你喚作什麼曰枕子峰曰落
在金峰窠裏。師曰學他者拙似他者死何不奪卻枕
子免得天下人墮在金峰窠臼裏。
梁山因太陽玄參問如何是無相道場山指觀音像
曰者是吳處士畫底玄擬進語山急索曰者箇是有
相底如何是無相底玄頓悟於言下遂作禮起卻依
位立山曰何不道取一句玄曰道即不辭恐上紙筆
山笑曰此語上碑去在。師曰梁山老人嚼飯餵嬰孩
不覺滿面塵灰待他道道即不辭恐上紙筆三十棒
趁出不為廣大門庭子孫也未至斷絕。
太陽警玄禪師上堂夜半烏雞抱鵠卵天明起來生
老鸛鶴毛鷹嘴鷺鷥身卻共烏鴉為侶伴高入煙霄
低飛柳岸向晚歸來仔細看依稀卻似雲中鴈。師曰
混不得類不齊太陽老人拈示殆盡只是罕遇知音
皋亭恁麼道多少錯會者又向炭庫裏作活計。
太陽問僧甚處來曰洪山陽曰先師在麼曰在陽曰
在即不無請渠出來我要相見僧曰聻陽曰者箇猶
是侍者僧無對陽曰喫茶去。師曰者僧果的從洪山
來只是錯傳洪山語以致虛費太陽常住茶湯。
太陽因僧問如何是和尚家風陽曰滿瓶傾不出大
地沒饑人。師曰太陽老人從來家風嚴密門庭廣大
可惜者僧不是登龍者。
興陽清剖禪師在太陽作園頭種瓜次陽曰甜瓜何
時熟清曰即今熟爛也陽曰揀甜底摘來清曰與甚
麼人喫陽曰不入園者清曰未審不入園者還喫也
無曰汝還識伊麼清曰雖然不識不得不與陽笑而
去。師曰瓜熟子離離不入園者坐享無功太陽父子
恁麼揀辨可謂甜瓜徹蒂甜噫。
雪竇顯禪師上堂十方無壁落四面亦無門古人向
什麼處見客或若道得接手句許你天上天下。師曰
雪竇老人恁麼為人何能坐斷天下人舌頭當時若
有箇師僧出眾但向他道和尚話墮也不知待他眼
目定動拂袖便行。
投子義青禪師因僧問師唱誰家曲宗風嗣阿誰子
曰威音前一箭射透兩重山曰如何是相傳底事子
曰全因淮地月得照郢陽春曰恁麼則入水見長人
也子曰秪知金玉異那識楚王心僧禮拜子以拂子
擊之。師曰開疆展土革故鼎新投子老人自是一代
英傑且道者一隻箭而今落在甚麼處有人道得許
他天下橫行。
投子因芙蓉問佛祖言句如家常茶飯離此之外別
有為人處也無青曰汝道寰中天子敕還假堯舜禹
湯也無蓉擬進語青以拂子驀口摵曰汝發意來早
有三十棒也蓉忽開悟禮拜青曰且來闍黎蓉不顧
青曰汝到不疑之地耶蓉掩耳而去。師曰俊哉大似
破壁飛騰三十棒分付得著雖然撿點將來猶少三
十棒在。
芙蓉楷禪師在投子作典座子曰廚務勾當不易蓉
曰不敢子曰煮粥耶蒸飯耶蓉曰人工淘米著火行
者煮粥蒸飯子曰汝作甚麼蓉曰和尚慈悲放他閒
去。師曰深相體信出入無難芙蓉得之矣三十年後
人多懈怠那裏討者閒漢。
雪竇一日見僧來拈拄杖曰我兩手分付你作麼生
<pb n="596"/>
僧退身曰不敢竇曰為甚麼棒上不成龍僧曰三十
年後恐孤負和尚竇放下拄杖曰吽吽。師曰既然兩
手分付何妨如龍得水三十年後也顯叢林有人孺
子固不足與謀老盧亦勞而無功還有眼親手快者
麼復靠拄杖曰收。
雪竇一日上堂眾集定乃曰雪竇得與麼長諸人得
與麼短若有道得齊肩句許伊把定乾坤。師曰雪竇
老人雖則高出一籌千古之下遭人怪笑當時若問
齊肩句但對他道待老漢腳跟點地著。
雪竇到大龍問語者默者不是非語非默更非總是
總不是拈卻大用現前時人知有未審大龍如何龍
曰子有如是見解那竇曰者老漢瓦解冰消龍曰放
你三十棒竇禮拜歸眾龍卻喚曰適來問話底僧出
來竇便出龍曰甚處是老僧瓦解冰消竇曰轉見敗
闕龍作色曰叵耐叵耐竇不顧後舉似南嶽福嚴雅
雅曰大龍何不與本分草料竇曰和尚更須行腳。師
曰雪竇老人大似箇黠兒拾得風流袋不顧傍觀者
哂且道誰是傍觀者。
雪竇舉古德曰眼裏著沙不得耳裏著水不得忽有
箇漢信得及把得住不受人瞞佛祖言教是什麼熱
碗鳴聲便請高挂缽囊拗折拄杖管取一員無事道
人又曰眼裏著得須彌山耳裏著得大海水一般漢
受人商量佛祖言教如龍得水似虎靠山卻須挑起
缽囊橫擔拄杖亦是一員無事道人復曰恁麼也不
得不恁麼也不得然後沒交涉三員無事道人中選
一人為師。師曰雪竇雖則慈悲之故有落草之談帶
累多少人生陷地獄要識三員無事道人麼也只是
館驛裏撮馬糞漢。
長蘆真歇清了禪師上堂處處覓不得祗有一處不
覓自得且道是那一處良久曰賊身已露。師曰督亢
圖窮匕首現旁觀者為之髮豎還有不惜性命底漢
麼。
天童宏智禪師因僧問清虛之理畢竟無身時如何
童曰文彩未痕初消息難傳際曰一步密移玄路轉
通身放下劫壺空童曰誕生就父時合體無遺照曰
理既如是事作麼生童曰歷歷纔回分化事十方機
應又何妨曰恁麼則塵塵皆現本來身去也童曰透
一切色超一切心口如理如事又作麼生童曰路逢
死蛇莫打殺無底籃子盛將歸曰入市能長嘯歸家
著短衫童曰木人嶺上歌石女溪邊舞。師曰者僧久
客未歸猶思故園風景天童老人不惜老婆與他話
盡雲山若是未能身裏出門者何異夢中悲喜然雖
如是瞞皋亭不得。
雪竇鑒禪師參翠山宗宗問道者竭力不無其勞鑒
曰須知有不勞者宗曰尊貴位中留不住是如何鑒
曰觸處相逢不相識宗曰猶是途中主賓如何是主
中主鑒曰丙丁吹滅火宗以手掩鑒口鑒拓開便行。
師曰翠山恁麼問雪竇恁麼荅盡謂賓主穆穆檢點
將來大似持缽不得詐道不饑。
丹霞淳禪師上堂寶月流輝澄潭布影水無蘸月之
意月無分照之心水月兩忘方可稱斷所以道昇天
底事直須颺卻十成底事直須去卻擲地作金聲不
須回顧若能如是始解向異類中行諸人到者裏還
相委悉麼良久曰常行不舉人問步披毛帶角混塵
泥。師曰有國有家者未嘗不本此丹霞老人恁麼為
人難免盡喪家珍。
天童如淨禪師開爐上堂召眾打圓相曰箇是天童
火爐近前則燒殺退後則凍殺忽有箇漢出來道合
作麼生㘞火爐動也。師曰天童老人大似貧兒暴富
賣弄家珍皋亭當時若見踏翻便行令者一隊趨炎
附熱漢凍殺有甚麼過。
鹿門覺禪師示眾盡大地是學人一卷經盡乾坤是
學人一隻眼以此眼讀如是經千萬億劫無有間斷。
<pb n="597"/>
師曰鹿門恁麼示眾也是依經解義報恩雖善斷章
節句怎奈打失眼睛皋亭一出孃肚皮便開眼見明
閉眼見暗至今胸無一元字腳山依舊是山水依舊
是水又何用別作解會也別無難易且道與古人是
同是別辨得者出來吐露不知者切忌心麤。
磁州大明寶禪師示眾若論此事如人作針線幸然
針針相似忽見人來不覺失卻針秪見線者邊尋也
不見那邊尋也不見卻自曰近處尚不見遠處那裏
得來多時尋不得心煩昏悶乃打睡拽衣就枕方就
枕時驀然一劄曰原來在者裏。師曰大明雖婆心切
切若是皮下有血底自然不甘還有為古人出氣者
麼皋亭要問伊知痛癢也未。
磁州雪巖滿禪師初參普照照曰兄弟年少正宜力
參老僧當年念念以佛法為事巖避席進曰和尚而
今如何照曰如生冤家相似巖曰若不得此語幾乎
枉行千里照下禪床握巖手曰作家那萬松曰死灰
裏一粒荳爆。師曰萬松老人錯下名言殊不知青州
勾賊破家我若作普照待問而今如何拈棒趁出免
見互相鈍置。
報恩秀禪師問僧洞山道龍吟枯木異響難聞如何
是異響曰不會恩曰善解龍吟。師曰報恩老人雖別
音響怎奈尤欠一著在者僧善解龍吟只是不知時
節仔細看來也是別寶遇著瞎波斯。
西京少室雪庭裕禪師因僧問如何是祖師西來意
庭曰待乳峰點頭即向汝道。師曰為是荅者僧語為
是別有道理者僧當時若果然會去乳峰至今橫點
頭豎點頭若也不會祖師歸天竺久矣。
西京少室靈隱泰禪師上堂塵劫來事只在於今河
沙妙德總在心源試教伊覿面相承便不解當風拈
出且道過在什麼處卓拄杖曰祗為分明極翻令所
得遲。師曰大小靈隱只見錐頭利不見鑿頭方。
西京寶應遇禪師因僧問如何是西來的意應曰風
送泉聲來几畔月移花影到窗前。師曰寶應老人平
常六韜三略七事隨身恁麼荅話大似坐觀成敗然
雖如是還覺腦門重麼。
南陽香嚴才禪師因僧問如何是理法界嚴曰虛空
撲落地粉碎不成文如何是事法界嚴曰到來家蕩
盡免作屋中愚如何是事理無礙法界嚴曰三冬枯
木秀九夏雪花飛如何是事事無礙法界嚴曰清風
伴明月野老笑相親。師曰香嚴只知指疆畫界不覺
通身水泥者僧會即會也是紙上富貴若是四法界
未夢見在。
西京少室俱空斌禪師因僧問如何是空劫已前底
事空曰石烏龜向火。師曰者僧當時悟去可以隨處
作主若更去東卜西卜則病在心頭。
壽昌無明經禪師問僧趙州道臺山婆我為汝勘破
了也畢竟勘破在什麼處僧曰和尚今日敗闕了也
昌曰老僧一生也不奈何好教你知若實會舉似來
看僧擬進語昌打一棒云者掠虛漢。師曰臺山路惟
趙州與壽昌老人親履實踐故不與為讎可惜者僧
當時舍近求遠遂成周遮若是皋亭待他道老僧一
生也不奈何但云和尚更須買草鞋行腳不圖勘破
壽昌并得參見趙州。
雲門澄禪師因僧問如何是異類中行門曰輕打我
輕打我僧曰我會也門曰你作麼生會僧遂作驢鳴。
師曰者僧雖善步趨猶欠返擲檢點將來也是邯鄲
學唐步。
雲門在雲棲棲舉高峰海底泥牛話問門曰他道內
有一句能縱能奪能殺能活你且道是那一句門推
出傍僧曰大眾證明棲頷之。師曰披沙揀金還他雲
門老人眼親手快若是內中一句能縱能奪能殺能
活莫道雲棲便是高峰亦拈不出何故聻大眾證明。
雲門因僧參乃問你行腳事作麼生僧畫一圓相門
<pb n="598"/>
剔破圓相僧敲桌三下門卻畫一圓相僧又敲桌三
下門又重畫三圓相僧以手抹卻門曰離此之外別
道一句看僧擬議門便喝出。師曰王者之師有征無
戰者僧不識大命擅自對壘及乎被雲門大書露布
方肯束手歸降。
雲門因中丞蘇雲浦問鴛鴦繡出從君看不把金針
度與人如何是金針門曰我在京師走一遭不曾遇
著一人浦復問門曰古佛過去久矣。師曰雲門金針
暗擲辜負鴛鴦獨宿者俗漢錦衣夜行不思故國風
光。
武夷山東苑鏡禪師上堂良久云還會麼千古萬古
事當不得我眉毛縱一縱當不得我額頭點一點當
不得我拄杖子卓一卓當不得我震聲一喝你若不
會燈籠露柱替你下涅槃堂且道為甚麼如此噫立
地死漢有甚麼救處。師曰皋亭當時若在但撫掌云
者老漢熟處難忘。
寶壽方禪師與石車禪師同坐司理黃元公問兩石
相磕時如何車曰一碾便死壽曰只可自怡悅不堪
持贈君。師曰兩箇老老大大向俗人面前呈款若是
皋亭待問兩石相磕時如何只喚黃元公你擬向甚
麼處迴避雖然如是也要救取元公始得。
天界盛和尚問僧甚處來曰和尚不知某甲那界曰
野狐精𨁝跳作麼曰情知和尚有此一機界曰苦不
是新羅僧禮拜界曰村夫喫橄欖。師曰者僧纔從漆
桶裏探出頭來被人喚作村夫不但安名并亦得號。
天界問僧汝是延平來底麼曰是界日交劍潭兩條
龍還在否曰不知界曰蚯蚓驀過東海蝦蟆撞倒須
彌跂死禪和打瞌睡未曾醒在。師曰天界先師費許
多氣力作麼若是交劍潭龍莫道者僧恐闔城人未
夢見在然雖如是老漢卻被者僧勘破。
天界因僧問如何是常住三寶界曰兩粥一飯曰如
何奉持界日朝看東南暮看西北。師曰天界先師是
則固是然所費太奢者僧果能奉持受用無盡其或
擬議祗好東看西看。
天界因僧問石頭和尚有僧問如何是道頭曰木頭
如何是禪頭曰碌磚此意如何界曰藝壓當行曰請
問和尚如何是道界曰好皮不染皂如何是禪界曰
好人不倩錢曰此與石頭答意有同別否界曰白馬
廟前好傘舖曰不會界曰木屐店在對門開。師曰天
界先師果然藝壓當行祗是不合將石頭和尚家私
輕易拋擲可惜者僧不識好惡喚作平常骨董往往
向白馬廟前錯走。
石頭垂示曰語言動用沒交涉時藥山出曰直得非
語言動用亦沒交涉頭曰者裏針劄不入山曰者裏
如石上栽花。師曰大小石頭祗知坐斷天下舌頭不
顧路絕人荒皋亭今日和泥合水三十年後切忌錯
舉。
隨州護國守澄淨果禪師僧問鶴立枯松時如何國
曰地下底一場懡㦬曰滴水滴凍時如何國曰日出
後一場懡㦬曰會昌沙汰時護法善神向甚麼處去
國曰三門頭兩箇漢一場懡㦬。師曰好笑笑須三十
年忽有人問皋亭笑箇甚麼笑一場懡㦬。
風穴因僧問語默涉離微如何通不犯穴曰常憶江
南三月裏鷓鴣啼處百花香天童覺曰露裸裸圓陀
陀直是無稜縫且道風穴無稜縫何似雪竇無稜縫
還會麼和光惹事刮篤成家。師曰說甚麼無稜縫直
得七花八裂塞壑填溝帶累多少人流蕩忘返有人
問皋亭但對他道西天斬頭截臂我者裏自領出去。
曹山因僧問如何是法身主山曰謂秦無人曰者箇
莫便是否山曰斬。師曰入鄉問俗入國問禁者僧拋
家亂走處處去伶俜下乞若不斬卻幾乎認奴作郎
還識曹山麼四臣不昧苔封殿禁苑春深總未知。
郢州芭蕉慧清禪師上堂拈拄杖示眾曰你有拄杖
<pb n="599"/>
子我與你拄杖子你無拄杖子我奪卻你拄杖子靠
拄杖下座。師曰可惜眾中無人何不奪來拗折免得
古今人盡向節目更生節目不見道殺人之父人亦
殺其父吾將以為教父。
藥山久不陞座院主白曰大眾久思法誨山曰打鐘
著時大眾纔集定便下座歸方丈院主隨後復問曰
和尚許為大眾說法為甚麼一言不措山曰經有經
師律有律師爭怪得老僧。師曰大小藥山龍頭蛇尾
當時何不與他本分草料亦免後世兒孫箇箇被葛
藤椿絆倒雖然如是要識藥山麼有時獨上孤峰頂
月下披雲嘯一聲。
保福展禪師因僧問雪峰平生有何言句得似羚羊
挂角時福曰我不可作雪峰弟子不得雪竇顯曰一
千五百箇布衲保福較些子。師曰說甚較些子直是
未在雪峰生平有何言句得似羚羊挂角時劈脊便
棒何故聻從來孝子諱爺名。
雪峰在洞山作飯頭淘米次洞問淘沙去米淘米去
沙峰曰沙米一齊去洞曰大眾喫箇甚麼峰遂覆卻
盆洞曰據子因緣合在德山。師曰雪峰貧恨一身多
不知尊貴家風自別當時若解轉位投機又豈同門
外遊人且道洞山不肯雪峰意在什麼處無身有事
超岐路無事無身落始終。
<other>頌古</other>
世尊初生。
躍冶之金自不祥干將鑄就赤眉殃乾坤撥亂稱
元首竊國紛紛有憲章。
世尊拈花。
蛾眉初覺試新粧一種嬌羞沒處藏推向畫樓誇
眾藝偷香端的許潘郎。
世尊陞座文殊白椎。
上來下去總虛張法令何曾會舉揚不是傍人添
註腳幾乎空討一場忙。
德山托缽。
曾向藍田射石虎幾經塞外息狼煙而今潦倒隨
兒戲要中紅心那一邊。
傅大士講經。
聽聽大士何曾解講經晝見日夜見星雪打梅花
玉一庭多少雲山歸未得幾人能不自伶俜。
僧問巖頭古帆未挂時如何頭曰後園驢喫草。
吞吐乾坤老作家一塵不立舊生涯後園荒草憑
驢喫多少王孫怨落花。
新婦騎驢阿家牽。
首山驢兒撥剌剌新婦倒騎怕跌殺汝水東流過
汴城莫教溼卻凌波襪。
一人發真歸元十方虛空悉皆消殞因甚麼天台山
至今嶷然。
摩月干霄勢莫凌春風歲住赤霞城平田庄上憧
憧客推倒方知路不平。
九峰虔因僧問承聞和尚有言諸聖問出秪是傳語
人是否。
虎驟龍驤越大方金聲玉振豈尋常要知尊貴深
深旨臣相當途印不彰。
風穴陞座曰祖師心印狀似鐵牛之機。
風穴倚官挾勢盧陂帶水拖泥致令祖師心印幾
被俗人輕窺鐵牛機鐵牛機朱點窄處太離披。
巖頭因僧問古帆挂後時如何曰小魚吞大魚。
野老相將問卜居太平無象儘容與古帆挂後鄉
關杳惟見小魚吞大魚。
經題[米-木+八]字。
以字不成八字不是風捲殘蘆墮秋水隨波泊在
釣魚磯無限魚龍不敢視長的如戟短的如匕驚
得龍王按劍起夜來風雨落滂沱萬象森羅談不
已。
<pb n="600"/>

觀濤奇禪師語錄卷第五

<sarticle><article>觀濤奇禪師語錄卷第六</article></sarticle>
門人興舒等編
<other>法語</other>
<other>示瞿次知藏</other>
從上聖賢與常人異者不過立身操行不苟故能照
耀今昔所以身為道本言乃樞機其令人信從如影
隨身故曹谿始從黃梅負舂後來傳衣缽繼祖位甚
至感王臣師禮於今千有餘年宇內尊崇如泰山當
其負石春碓時不過一力作賤役又誰識所行所為
皆聖賢事業今人名色盡向上第一等而行事與輿
儓傖傭之不若其能振末世光前謨吾未之聞也何
以故昔之學者為道求師焚身斷臂采薪汲水除糞
肩輿故曰身為床坐身為奴僕今之學者為名求師
不過豐飲食厚軟暖色斯媮言斯從嬌其故習寵其
作媚以為恩深稍不順己便離心背德又何曾似古
人鞭背流血而不恨禠剝衣裙而不怨驅逐墮崖扃
門折足甚至三登九上而不憚勞易服潛形而不為
恥舍邪歸正而不為欺求賢遠偽而不為非斯皆哲
人事業見諸行事又豈似今時行腳訪道者言不與
心親道不與心明德不為人感智不使人矜事不堪
人傳誦行不致人取並焉敢望人之信重尊從也哉
瞿次喜子親依皋亭其任力荷眾別於他人持紙求
開示語予故舉古人可以為鑒誡有益於身心者令
其入深躋遠直至古人地步庶幾與師友聚首非是
閒相識也勉之。
<other>示雪巢侍者</other>
趙州云不貴苟得不踐高名今時剎竿如林參學者
憧憧師不審資資不擇師彼此相欺惟貴苟得觀其
用心立身處真庸流之不若焉能跂及古人項背況
有高名不踐能光明碩大者哉今人之天資志氣未
嘗不有過古人者第發心行腳親師擇友立身存心
事事與古人悖何以故古人用心要自肯今人求他
肯古人立身期遠大今人甘卑尟古人擇友取直諒
今人愛阿諛古人敬嚴難今人事簡易古人行腳為
見道今人好奔馳古人發心畏生死今人念名聞古
人重法為人今人輕法利己此皆近世聞見之昭著
者安敢望法門之再振吾道之興隆也雪巢侍者稟
質木訥樸實少華乞假歸閩省親持紙求開示予喜
其誠篤故不敢彼此相欺聊舉邇來叢林獘端若是
有血氣者當痛心疾首取法古人則古人不前今人
不後也。
<other>詩偈</other>
<other>巖上吟</other>
 煙水周旋罷匆匆只閉門莫將黃菜葉流出白榆村
鑿石心堪種撥爐火尚溫幾多賓主句捫蝨向誰論 
又
 一把黃茅屋還藏犢鼻禪果然天地大愈見佛身尊
五嶽瓢中影千秋衲上痕若能名實具目擊可忘言 
又
 驅犢前溪牧隨流入草根石斑新蘚滑路沒舊燒痕
秋月從人喻此心許孰論寒山詩一卷細讀可招魂 
又
 亂後人家少山前俱廢村桑麻侵蔓草雞犬絕黃昏
炙背移磚枕燒茶洗瓦盆幸餘行腳地一衲舊乾坤 
又
 藤蘿穿石磴新竹破籬門水筧常留月瓜棚暫作軒
護持梅子樹布置菊花根一歲經營始寒時好負暄 
又
 荷鋤歌白石種荳上高原不識樵人面惟聞向我言
前宵賣乳犢昨日鬻親孫難免誅求急願來依世尊 
<pb n="601"/>
<other>尋山</other>
 芒鞋曾蹋破五岳半浮沉不畏身難隱惟愁塵易侵
天地終還樸人情始見深未嫌支遁癖且再過前岑 
<other>縛屋</other>
 山林宜草率廓落見真情病骨憐衣破龕燈懼滅明
藉茅防滲漏擇木拄欹傾結構須乘早秋高幾日晴 
<other>編籬</other>
 野曠防侵亂山居須護持斬荊填缺陷劈篾整支離
秋月經行夜寒雲出入期古人深遠思戒止見當時 
<other>栽松</other>
 草堂當此後標致望誰尊秀色非無種堅貞別有根
移雲潦倒共抉石淺深存戒令遲剪伐參天勢莫捫 
<other>鏟草</other>
 疾惡心無異傷慈莫近刑芟夷存地步束縛既清寧
火燒根難蔓霜侵莢易青荷鋤工不匱勿使害門庭 
<other>筧水</other>
 山廚初乞火煮粟必營泉策杖尋雲竇攀藤入亂煙
源分隨曲直石落聽潺湲秋熱均鄰圃無勞讓後先 
<other>折蔬</other>
 小圃霑秋雨青青色可餐攜筐採白露引灌帶黃昏
味澹心無辱安貧志所存舉盤思欲共把箸媿難言 
<other>移竹</other>
 讀書深不解終日只看雲晤對無他物相思有此君
南風先致意秋雨後殷勤活計雖平淡聲音自可聞 
<other>采茶</other>
 平原春事足草色上衣香入路煙埋石歸林綠滿筐
水分秋跡淺月借雪痕長持此堪相語山中意不忘 
<other>書妙高菴壁</other>
 幻住雲中已一年青青山色有誰憐綠蘿涼月緣階
上消受婆娑半榻禪 
又
 青山有約記當年為愛蒼松不費錢霜夜寒濤供客
夢餘聲瀝亂打窗邊 
<other>寄棲霞鶴谿兄</other>
 六朝松裏晉時寺坐久成勞老簸箕脫卻一雙翻著
襪波波赤腳走塵涯 
又
 鋤頭活計舊家私耕轉前坡種蒺藜半拍綿州煙月
調令人平地墮雙眉 
<other>留別丹叔</other>
 缽裏餘香始見心還言相共水雲深廬山面目分明
在著得芒鞋便可尋 
<other>寄天界谷語兄</other>
 破院支撐已十年髼鬆一缽乞寒煙王城踏遍歸來
暮衲擁青灰枕月眠 
<other>寄贈苕上嚴三求</other>
 曾聞苕溪清且長匹練滉漾神龍藏頭角至今不肯
見疾雷閃電生其光又聞雲霞飛晴岡峰巒面面芙
蓉裝我亦有懷非旦暮竹杖麻鞋試秋霜探彼窟宅
人其底請為蒼生治霖雨 
<other>答棲霞睡翁兄</other>
 千佛嶺前師表堂六朝人去思茫茫青山有主留真
法白雪難酬勝夜光澗草品泉衣濺綠崖花宿雨缽
函香年來歸路渾無恙松月高寒人夢長 
<other>題畫</other>
 柳色陰陰蔽日明野亭孤漵少人行江空惟見[菧-氐+(林/糸)]蕪
影想是錢塘潮未平 
<other>寄懷明招補兄</other>
 九年不相見空寄幾行書僧史同誰較山雲應自鋤
麻衣盛蠟屐竹杖引清渠他日傳燈譜先圖白髮疏 
<other>藥地智兄書至喜而賦荅</other>
 五承書記問題梅都作錦鱗腹裏胎布網屠龍空說
劍藥籠指馬實藏雷炮成具茨天無縫弄出泥九地
<pb n="602"/>
有坯遠餉餘滓慚過分祖關遙肯為余開 
<other>寄借菴弘子</other>
 寄言石門關中主疊足看雲事可捐莫學興化嗣臨
濟還如趙州見南泉塵中得旨須分印物外行權好
著鞭楊廣山頭青未了覓將餘燄作燈傳 
<other>送嘯谷知藏歸江西</other>
 廿年不作歸鄉夢山水蒼茫半失真若到匡廬為問
訊石門高扃待何人 
<other>喜且翁和尚過皋亭</other>
 曾聞豎大義高揭衡山空骨力岣嶁聳襟懷洞庭雄
原宗深有辨喻指幾能窮得共終宵語微言可化龍 
<other>送光典客歸省</other>
 師老宜歸省道情出世長且將雲水意為作火爐香
竹錫扶春雨磁缾簪棣棠到家應得句舉出驗諸方 
<other>泉書記得天然水如意賦詩予喜和荅</other>
 盤根臃腫得春全雲氣芝神兩舁妍化母有心歸草
木山靈無計護天年書生舞罷風流在大將歌殘老
志堅且讓山翁閒指點從教花雨遍林泉 
<other>峨峰</other>
 峨峰天半聳秀壓萬山青海甸遵神化叢林仰魯靈
蒼黃分草木涼燠辨郊坰砌石開田處風雷晝不停 
<other>廩山</other>
 二姑排遠嶂五嶺燠蠻分清冷秋空月蒼茫煙樹雲
啼猿多領子歸鴈慣隨群似與諸天近微言信可聞 
<other>溪行</other>
 花底啼鶯聲妥帖沙間立鷺步從容正隨柳岸看船
渡風送原西寺裏鐘 
<other>麥羹坵</other>
 一鋤雨雪趁春風壟月煙疇汗血功百世道能通帝
座綸音親問綠簑翁 
<other>老人石</other>
 鬚眉原帶煙霞色肝膽深懷日月光十二金人歸漢
苑春秋惟見穀城長 
<other>寄巢者法姪</other>
 明霞高映秋天迥河渚伊人隔路長幾度鴈聲砧杵
下又隨夜色入松窗 
<other>辛亥冬省月坡老師</other>
 廿年重得侍巾瓶一榻龕燈孰夢醒鶴髮息深存化
母漆瞳照轉辨晨星住山有句過鴻寶出世忘機任
楚經自愧鈍根名廢實幾勞心力慰伶俜 
<other>落梅</other>
 雨後殘花落滿苔鳥啼餘夢喚春回明年為報長安
客馬首還期折寄來 
<other>寄皋亭舒長老</other>
 皋亭平地起骨堆引得群峰爭崔嵬晝倚晴嵐不改
變日月旋遶無時開我昔誤入桃花源姓名流落在
漁船風雨飄花隨流水相傳此處別有天汝既高踞
雲錦上把竿穩待雲雷放戴角擎頭逐浪來絲綸一
擲機宜當他時莫謂水無鱗明月滿載漁歌唱君不
見任公十二牛餌釣其龍能用大者所得奢豈似溪
澗摝蜆蝦 

<other>讚</other>
<other>釋迦佛（怪石為座）</other>
 如此危峻安能孤坐為憫眾生平地遭墮以勇猛力
裂愛欲鎖大千世界一肩擔荷所以天上人間見相
聞名盡去拈香擇火無有一箇半箇向空劫已前著
眼看破是渠是我 
又（圓相內坐蓮華上）
 人人心內誰不有此世界未分名自何起費盡腕頭
邈難相似所以趙州稱念弗喜韶石跛師喚作乾矢
眾生迷倒認物為己果能轉物知慚識恥華敷可坐
月臨秋水 
<pb n="603"/>
<other>托缽佛</other>
 進止有儀施受有度善哉佛子以法而住 
<other>大士（坐一瓣蓮葉）</other>
 眼能觀聲耳能聽色一處休復六用咸克眾生悲心
諸佛慈力體具兼之實憑實式見相稱名如味薝蔔
熱惱清涼半規誰識 
<other>壽昌經老和尚</other>
 推倒大好山露出峨峰天半透過祖師室浚深曹源
波瀚振起二百年已墜之綱宗掀翻五燈譜陳腐之
公案嬴得古佛閒名遍滿神州闢有壽昌門庭峨嵲
霄漢乘願力示現兩身一姓非衣不換應遺讖重來
單絲九鼎青山暮旦開田說大義麥羹丘尚流血汗
砌石闡家風破蓆帽猶高檐岸鈯钁一柄傳兒孫海
墨書乾難盡讚 
<other>東苑鏡老和尚</other>
 武夷巖巖九曲潺潺石屏之下睡虎耽耽奪峨峰印
搴博山旗險坑跨過佛祖皆迷機如劈箭舌如雷電
生涯鈍钁見者股戰崖扉高扃瓦鐺自挈千聖不傳
祗此妙訣本色住山冷襟誰類藥嶠汾州差可比擬
末後句子函蓋相邑長嘯一聲乾坤辟易世衰道降
心燈邪坱遠嚮真風魄禠魂喪奇生也晚未識大全
嘉言善行得獲遺篇作此贊詞以塵足岳厚載之量
肯拒堊濁 
<other>天界盛老和尚</other>
 死貓頭上親沾著佛病祖病齊發作高逞知見跨峨
峰拗得一橛利逾鍔自謂絕世之珍奇九曲溪邊打
失卻赤手無錐何所為汲汲彌縫造嵩岳從茲名句
遍天下足跡幾遭魔外削身雲澤物四十年象龍追
步乘頭角王侯士庶等目觀踞坐禪床恣酬酢伯仲
之間見杲洪峽瀉河傾失安約憂天愍人赤子心一
視死生如展縮我師隱德讚難窮虛空五彩重丹雘 
<other>自影（潤首座請）</other>
 生書香之里而目不識六七出千佛之世而志不欲
作佛有說法之名未肯與人箇元字腳無容眾之量
居嘗龍蛇繞座奔如此紕繆師承濫膺人天真佛祖
冤讎叢林殃害分付潤首座為伊埽蹤削跡庶幾於
壽昌門庭斯賴 
又（孝西堂請）
 澹寫春山瘦骨露平鋪秋水兩眉寒空王有俸渠慵
食背上生毛仔細看噫太無端從來孝子諱爺名翻
笑叢林著熱瞞 
又（證侍者請）
 貌不過常人行未齊先哲學道遇明師而未盡師家
底蘊參禪遭毒辣亦何曾斷臂立雪所以說法不依
格則動履不循途轍知者謂是遁天戮民不識者指
為緇中蟊蠥更有一椿醜處三十年用不盡底被侍
者漏泄 
<other>介山頭陀小像</other>
 未虎嘯而胸排萬古能探天目之靈祕已鵬奮而眼
空一世肯涉五湖之驚濤行人之所難行忍人之所
難忍總知極平常極容易而智不能知識不能識其
顛倒英雄殺活凡聖豈非龐蘊之儔萬回之伍就中
一著不顢頇待三十年後聽其自己向天下人道破
咄 
<other>無年齡公小像</other>
 楞嚴讀罷正受現前心與天遊象帝之先塵剎其說
不許言詮軍持炷香火用薪傳 
<other>佛事</other>
禮悟空禪師真歇了祖靜照塔空劫已前誰是主舟
霞掌下錯承當面門劈破無尋處嬴得閒名滿大唐
閒名既滿大唐為甚麼無尋處聻以拂子拂一拂曰
到家不怕語聲高一盞清茶一炷香。
壽昌重開山經老祖塔盡道同時不識祖分明指示
<pb n="604"/>
也無端致令石峽逆流水倒入西江太瀰漫教眼宗
眼兩何長振衣而起海天寬好山踏破歸休後贏得
峨峰天畔看看即不無畢竟作麼生與老祖相見良
久曰兩輪互繞無終古鳳宿龍巢影不彰。
見如謐老和尚塔正明不露誰能辯指據紛紛事始
彰天下盡稱為伏鳳四目八臂休相望休相望且道
今日作麼生通信四山草木深秋後盡是吾師汗血
黃。
竺菴成和尚衣缽塔分付紅爐徹底煎要見真金色
愈鮮致使劫火瓦礫地傑閣危樓勢插天自是神功
勞百戰大＆unrec;不宰遵古勸湘南潭北不隔線幾對晴
嵐目光眩黃龍峰下路同踐秋風颯颯阿兄面此心
未許傍人薦伽黎古色終無變。
雙峰存和尚塔叢林此日鬥舟黃阿兄劈板振古綱
為報四方雲水客離言句子好商量休商量揭開向
上千峰眼始見高深一道長。
其天浩和尚塔從來同步不同途鷺入蘆花類自殊
墓隧松枝堪挂劍相逢誰識此心孤心不孤不住青
霄看變化肯留潭影蟠明珠。
海會塔設供大功不宰理原常只此歸趨勝覺場好
看峰前流水意滔滔不盡願猶長。
廩山忠祖塔熊耳峰高月影寒一輪足可自盤恒歸
來枕遍青山色折腳鐺兒不肯瞞恭惟洞山下第三
十世祖廩山蘊空忠老和尚之塔青萍獨倚看天外
之飛鴻明珠深抱待寧馨以親授舌本藏雷儘天下
人鬥紫亂朱身同潛角聽塵外客說青道黃少室得
髓荷綱宗而傲世峨峰續燄付心印以標宗以故巍
然廩嶠四海咸稱尊貴浚哉石硤一脈賴此流長不
肖五世孫某遠承慈蔭慚繼芳蹤懷瓣香以躬獻表
愚志而自焚雖然如是正恁麼時如何奉重黃閣簾
垂恩光普青苔日照視聽親。
掃父時顯府君墓生緣誰敢昧斯身謾道而今始識
親踏遍山河皆是血白頭人禮黑頭人。
掃母何氏孺人墓借借之機豈易常森羅倒影落寒
塘二十四年看不厭青山依舊白雲藏。
廩山忠祖忌辰燒香青萍磨得問如何千聖要從腳
下過謾道今朝無伴侶眠雲枕石不勝多。
桃花山影堂上供眾山齊出爭雄長頭角崢嶸踞一
方隱德至今稱伏鳳根株原不借春光恭惟桃峰開
山寂菴老和尚大好山中鏟草骨性天成如騏驥不
受控勒桃花嶺上藏身慧辯生知似鸞鳳必合衝霄
住山六十年高懷可並無業操行九十歲眠雲能繼
思大所以欲隱彌露馨香晚彰茲者百歲彌壽敬淪
杯茗瓣香少展微忱且作麼生與老和尚相見遂燒
香曰千峰萬峰齊拜倒滿空花雨晝濛濛。
福山和尚封龕坐斷簫峰寢萬機含生無路辨離微
如何令人疑生死利物真慈識者稀恭惟福山堂上
石潮法兄和尚之靈托跡淮南並青華嚴之骨氣道
行江西方洪覺範之風標渠無生死未出母胎覆卻
船示有涅槃纔入塵勞翻著襪兩主名藍瞎卻石頭
一城人眼一表化儀揭開琢煉千古師心卮言出轉
腐爛盡為神奇風句飛攝強項皆成法幹正擬慧日
長明何期真燈遽滅萬象悲號眉斷青山森羅哀泣
淚翻碧水智弓方釋波旬重豎赤幡悲駕暫停人天
更驚白墮茲者紫羅帳合視聽難通夜明簾卷轉功
得旨雖然輟櫂停輪畢竟為什麼邊事良久曰雞足
山前無異路熊耳峰上有真規。
舉龕獨坐無尊卑從來類不齊隨他顛倒欲新婦倒
騎驢古帆高挂凌風上好看小魚吞大魚。
闍維金不博金火能入火莖茆莫向此中尋疑殺當
年破灶墮擲火炬曰三世諸佛箇箇將錯就錯。
懸真位次不用安排天然坐得恰好閒對青山送落
暉笑看一老一不老。
<pb n="605"/>
郢柏旭維那火興化擯克賓出院皋亭將郢柏火葬
事既兩般理元一貫若道恩怨不分明留與叢林作
公案。
道因耆宿火般若體般若用寒山拈帚拾得念誦木
葉落時秋潦退黃花開處香風送此回端的不是夢
佛生禪人火佛本無生今云何滅生滅去來似月圓
缺今年冬早雨無多且看紅爐飛片雪。
心月耆宿火如來惟說一心天上只有一月譬喻言
說無窮光明照燭無缺如今月落言路斷畢竟作麼
分別擲火炬云萬里神光一條鐵。
綸副寺火焰裏絲條誰見縷靉靆雲中別有天神光
萬里無遮障謝家人不在漁舡綸子者回公案始稱
圓。
知予老宿封龕四山相逼時如何月朗霜空散彩多
石瘦水枯光不亂惟留清影在煙蘿知予達公童真
入道七十年打成一片盛世為僧彈指項頓超三際
慈悲濟物忍草遍發山前苦行居躬紺宇撐空霄漢
所以若緇若素咸遵德化或遐或邇盡慕芳聲茲者
化緣既畢能事云週要顯圓光萬里以故藏身一室
必使錦縫重披還須密移那畔貼封條云鳳舞丹霄
機不立金剛腦後示重輪。
舉火三世諸佛在火焰裏說法知公老宿與三世諸
佛譚禪祗要見諸行事不許寄以空言免教守株待
兔貴在得魚忘筌擲火炬云不是五位與三玄。
王居士火曾擁雕弓唱凱歌天山定後絕淆訛而今
纛掩西江月特繞蓮花奉佛陀擲火炬云也不較多
月坡老師封龕昔未曾生今云何滅七十餘年獨嘯
好月如今月落長空誰敢到此亂說。
為天界巨音和尚設供古佛堂中曾入作剎竿推倒
善世門兄呼弟應如相諉斯道寥寥不可論恭惟天
界堂上巨音選公和尚靈根夙植妙齡得契心宗智
性天生旦氣早膺法印弘大法歷盡艱難擴正眼幾
蹈危阱百折不回魔外化為神足兩間能任宇內仰
作心城盡擬道同佛日何期壽並白雲嗟保社之凋
殘實吾門之不幸茲者聞訃之初特效蘋蘩之薦表
法乳之同源冀慧燈之普照雖然天界和尚鑒臨畢
竟以何為驗拈香曰圓通門啟無終古大地群昏只
者機。
資福天目禪師入塔獨坐無尊卑諸峰類莫齊白雲
籠不住露出碧崔嵬看他描邈者返擲共雙眉。
<other>銘</other>
<other>旴郡金樓峰寶輪寺知予耆宿塔銘（并序）</other>
禪師名道達字知子郡之徐氏子七歲投壽昌沙門
元賓為驅烏有大人器度賓每過督而不見其退心
至二十受具成大僧見如謐公鍾愛之寶輪乃唐宋
古剎久湮沒皆瓦礫荒墟晝夜芟荊榛拾殘甓三十
年復還舊觀未幾明運數厄國鼎遂遷一旦遭兵燹
諸有燼盡師不少衰以謂災因時變我以願持不數
年間百廢復舉四方緇素咸歎為希有遠近聞名見
相未有不遵德化而被真風然而景暮齒尊禪誦之
餘雨笠煙簑無輒寒暑猶自慊然終身以行門不如
古人至於諸方尊宿及壽昌祖庭知識請法質疑問
辨奧義迨無虛往以時歉歲荒及接壤鄰封持鬥忿
爭恒輒食週濟以身排難然皆至誠導人俱望風音
而消狼毒飲醇味以發善心所以紺宇撐空叢林香
繞忽示微恙遣徒以藍輿迎予囑以後事及叢林大
節遂而趨寂乃乙卯仲冬三日也師生於萬曆丁未
世壽六十九為僧六十二年度徒子若干人俗弟子
不可計茶毘送喪者遍原谷哀慕如考妣非有過人
之智感人之深何能若是慟也於戲世界滄桑俄而
遷變況有限之身能住世幾何第六十年為僧始而
事師學道中而為法求人濟物利生尊賢愛眾末後
歸休猶以護惜叢林住持佛法為憂其生平操行立
<pb n="606"/>
身垢衣惡食勤勞穫耕謙德自居皆可稱述今者繼
祖位而貪殘不去至老死而利釀愈深真烏鼠之徒
聞師行而不愧是佛門之闡提也予主祖庭五載師
為法為叢林雖祁寒溽暑必奔至每相見以憂世愍
人為念是知師在家為賢良君子出世為真佛種草
其弟子某等以師老先製壽藏於寺之右掖而未有
銘以予為知師之深者丐一言而識不朽於塔上以
永孝思於後世也為之銘曰。
 衡霍之源千里分榦蓼花一穗天開屏翰牛嵊欻起
群峰羅逶芙蓉瓣列光削出麗區布黃金輪持萬尋
栴檀圍繞僧寶若琛辟塵離世任佛重誓以身說法
梵壝力衛紺宇蔽空舟碧絢目像設莊嚴見聞心肅
歲歉時災已恒輒食分饗四來其心無㥾六十二臘
無改其操使钁驅犢不少為勞尊賢重道覲聞祕奧
沍寒溽暑躬為之造末後歸真儘可指陳預卜化期
叢林是遵寺之右掖壽藏是穸龜鳳蟠旋天休神宅 
<other>旴郡永光弘比丘尼塔銘</other>
夫道之寓於物也無貴賤男女無小大異同惟心融
神契者之為聖為賢心蔽神昧者之為凡為外然於
道亦無貶損焉猶日月之在天雖江河行潦陂池溝
洫清濁溷溉之殊影落其中則光耀亦不為之少虧
況稟乎陰陽之適靈知之源妙契自心之大至道之
常也哉吾於永光尼亦得而論矣當其良人之喪姑
欲奪其志惟縞衣綦巾誓彼柏舟引刀斷髮把鏡剺
面即古之貞烈不過是也既許身而祀佛能求道以
達志嚙冰茹荼焚頂矢誓苦參勵行雖無著總持又
何加焉以故事久論定一生一死亦可以無憾矣尼
名興宏字永光郡之周氏子幼聰慧誦孝經能怡懌
父母之憂及字裘姓之子不失中饋之常操井曰奉
姑嫜與鄰婦別故有異稱忽夫喪姑欲改適誓死靡
他貧居孑立無以營生故許身祀佛投郡之籓菴禮
尼大振為師隨師初參天界杖人示以主人公話晝
夜不少懈布幃木榻青燈碧篆窮典墳究心地立行
端有年矣繼見青原然和尚示之以本分鉗錘不肯
少假其言句而志益猛利心愈堅忍披精進鎧捧無
滲器後興國忍和尚主壽昌來參請忍和尚痛為煆
煉必以自證自悟為至三年之間參請至再而壽昌
以巀嶪門庭真若萬仞壁立即諸方有擎頭角而至
者咸遭點額況孱弱之質濁漏之品縱能變大僧而
越分前請其如大火聚中焉肯容毫末乎然而矢志
堅銳愈擲而愈壯愈挫而愈利不為之少減其鋒眾
咸為之怯渠必以深入重關則以到家為無事矣歲
辛亥偶有觸覺前之參請話頭與所呈之伎倆打失
始信忍之不我欺也遂欲請證其是以夏期安居不
敢越制而往忽沾疾不起遂而順逝世壽五十九僧
臘三十七度徒法廣等數十人嗚呼眾生貪欲如火
諸佛聖人藉以明道見性猶用之破暗熟食故世不
可無也稍縱恣其燄若秦之用以焚典坑儒戕賊慧
命破壞真如又何異哉況一裙釵之賦能自樹其身
使大家命婦香閨英秀而師其德信其化即身後之
名猶不忍湮其事而使士君子致幣遠緘丐予之銘
而表之非有大過人之操能若是乎今有假我衣服
惑慝真常漂墮本有恬不知恥者至於毀教敗法尤
為得計不亦大可哀歟則予之銘又烏得而已哉銘
曰。
 群靈一性本無染淨趨向有異遂分凡聖譬如日月
光明四揭江潦涔洫影不少淈稟乎陰陽靈知之常
妙契本心至道始彰均舁雖別豈類嬖媟幼艾多慧
門楣高潔及笄于歸頡頏而飛中道失侶絃斷音徽
引錐剺面鏡破髮剸羅襦不施綦巾自薦煢孑無裔
柔弱身贅視佛等慈願焉斯濟青燈熒熒碧篆冥冥
赤軸黃卷弔影惟形木叉繼持如捧盈器涓滴有滲
白璧遭類惟賢是齊惟道是詣茹荼吞冰志操愈銳
<pb n="607"/>
赴火蹈刃期以正信拚此革囊誓求心印萬仞龍門
誰敢輕捫雷火一作褫魄喪魂躡足幾過痛遭折挫
直須自悟終不明破忽然覺觸如聞荼毒打失伎倆
合笑合哭擬求智證時丁蹭蹬一死一生事久論定
稽古賢嬡貞烈堪傳無著總持不隔一線德有遺芳
行可舉揚大家命婦企慕不忘特營窣堵豐碣高豎
丐我銘詩青山有主 
<other>壽藏銘并序</other>
康熙戊午仲夏之下浣日住武林皋亭崇先顯孝寺
次住旴之壽昌觀濤僧大奇從諸弟子請而自敘其
生平曰余豫之撫州雲林渭川里人也父姓彭字時
顯母何氏誕於天啟乙丑之春生而秀異父母愛之
及髫齔有大人氣象鄰族皆稱為宗彥年十九世味
泊然思欲出塵而世道滄桑母亦尋終遂投本里項
山學出世法以昵于俗親故往來煩雜舍之參瀘陽
饒山鐵索老人索以老病卻乃納具于邵武之龍湖
戒壇及歸命依上首月坡山主受諸經論并策發向
上事遂掩關于旴之覺僊峰刻苦勵行造詣忘身關
中誓不睡唯行坐而已未及一年因履穿襪弊以手
納之正思唯六祖在大庾嶺接蒙山曰不思善不思
惡那個是明上座本來面目之句忽然有省自後出
世文字皆通曉無滯遂作書作偈辭坡欲遍參諸方
坡壯其行以故破夏往金陵見天界盛和尚界以太
平事當道不許聚眾乃上牛首聽素華法師講法華
會義因遍歷講肆及界應棲霞之請余再往參之界
一見喜之曰子何來之遲即留挂搭一日界垂示余
應答不少讓并呈首山新婦德山托缽諸頌界微笑
曰且喜無佛法知見余從傍曰頭上高峨峨那得無
佛法知見界與一掌曰者江西子汝見個甚麼余作
拈花勢界曰江西子亂做直喝出即日安入侍者寮
當是時界之名動寰宇問法者絡繹不絕皆天下賢
士大夫其應酬文翰支給常住與夫灑掃洗沐之任
備為之而參究不輟一日界晨起余與眾兄弟環侍
左右界曰一夜勞苦不可當余曰何事想和尚寢息
不安乎界曰非也夢中與衲子論有句無句公案一
夜神思費盡難得有伶俐者余方執襪過界曰疏山
也好者一拶界劈面一掌曰天下人皆患此病余愕
然曰噁怪得五祖道相隨來也界又掌曰者也是拾
疏山矮子的殘唾便推出自是室中徵詰法門之玄
祕諸聖之要妙皆應對無滯界為之稱賞不置每嘆
曰惜吾老矣使爾早生十年我之生平大事則有所
托幸子年齒方壯有此知見吾可無憾矣故師資相
得七年如一日既而隨往博山入閩命監夢筆院事
又以法衣囑余繼席余辭不願離師于是隨界從括
蒼金華返浙時順治丙申年也次年丁酉皋亭崇先
顯孝乃宋長蘆真歇了禪師祖席久虛而歇祖歸真
之塔猶存杭城眾紳士以界為歇祖嫡孫固請主席
余為之首眾明年戊戌秋天都汪比部請予住山又
明年己亥界亦以老病歸江南居年餘而界寂予奔
訃金陵庚子浙中士大夫特書請余主法皋亭既至
而殿堂頹弊不堪過者驚將壓焉當震風淋雨之夕
各擎雨具以俟晴明且寺無恒產每天寒地凍不得
黃虀野菜嘗五七日煙爨不起鄰之賢者持三升一
斗而至見殘僧十餘輩垂頭落頸氣息不接嗟嘆良
久乃去如是者四載先是汪比部元泰施材造殿迄
康熙癸卯杭之方伯袁公一相姚戶部元煐戴文學
班立及郡之善人或磚瓦或工資皆不求而樂助未
期年而大殿落成乙巳朝庭有民僧之議諸方鳴鼓
辭眾余曰僧為佛種佛法所以陰翊王度僧其可廢
乎善知識與衲子同休戚眾其可辭乎誡知事勿辭
四方無依者皆歸焉丙午復建前殿佛像藏經普同
凡叢林所宜有者少備其六七而衲子麇至余登座
說法不敢沿襲近時一字諸山耆德咸稱皋亭有古
<pb n="608"/>
人焉余自歉曰欲躋古人而未能也辛亥黎川護法
請主壽昌祖庭不三載而江西湖南閩粵皆揭竿而
起寺當杉關阨道兩師衝突殺傷遍郊野余率眾掩
葬之疫癘滿山谷余作藥餌施給之自大帥以至裨
將下而士卒見予皆無怒心嗚呼郡邑丘墟村里失
其故道而寺之金碧巍然獨存是皆佛祖之光被天
龍之呵護執事之勤勞故一草一木皆獲保全庶幾
可以謝罪於祖庭矣丙辰閩關通余將欲歸浙黎之
紳士堅留至再遂重修大殿葺藏閣益庄田凡不足
者補之戊午余必欲歸浙而諸縉紳謂再造之功過
於創始懇終老于山無何春夏遘疾執事請述生平
以志不忘并乞留壽藏以表化儀余笑曰余本東西
南北之人遺骸枯灰殘山剩水隨處可安且余一言
一行又何嘗有隱乎二三子耶而諸子乞之不已曰
和尚居壽昌皋亭兩剎皆從苦心血力之勞況生緣
本豫人壽昌乃根本之地而數載從劫火震蕩之餘
竭力保全兼之輪奐一新增其式廓守成之烈有光
太祖矣願少留真跡正狐死首丘之義於理為安且
和尚素性不喜緣飾說三會之錄不乞一序皋亭興
創之功不勒一碑而出世本末又豈可乞當路貴人
藻麗之文而譽之以損吾師之真耶余不得已方允
其請而自敘如此卜寺傍三里許地名郭富亭坐乾
向巽為壽藏弟子其識之銘曰。
 龍峰峨峨  可瞻可式  石峽源源  可濯可激 
 處此兩間  中心無斁  同心一儀  密室泥黑 
 深固幽遠  瞻仰難得  真歸有誥  孤行其操 
 後世緣飾  不能少蹈  視古之風  跂古之隆 
 而余何人  敢膺斯崇  祖庭是依  叢林古格 
 水剩山殘  處之媿惻  藉以歸休  永安其宅 
師說行實後疾復作不起至六月望說偈辭眾偈云
五十四秋風月幾為諸人漏洩待到七月初十記取
者箇時節迄初九猶晏息如常初十早索湯沐浴更
衣端坐越申及酉泊然而逝世壽五十有四僧臘三
十有五留七七茶毘建塔皆遵師遺囑云爾。
　　　　　　　　門人興潤錄併識
　　　　嗣法門人興孝　興舒　興悌　宗弘
　　　　　　　　興泉　德神　興卍　溥證
　　　　　　　　覺範　興照　興敏等仝立石

觀濤奇禪師語錄卷第六

<talk>文穆念禪師語錄序</talk>
三教之理一也三教之理一而釋氏之
旨更無不一一者何曰直指人心立地
成佛而已自五燈分燄人各一師其最
著者則有曹洞有臨濟若似乎舉至一
之旨而以不一者異之也夫佛法則烏
容異也殊途而同歸也譬之千支萬派
而朝宗則惟向若也亦因乎學者資力
所近而與為提撕與為鍼砭焉豈有他
哉今滹沱一脈幾半天下曹源一滴不
絕如線說者疑有盛衰之別余以為祖
燈相續論真贗不論多寡也苟得一人
而使佛祖法門如日月之經天如江河
之行地則此一人功業當盛滿無算雙
林文師豈其人耶師夙秉慧根為曹洞
嫡傳為岐山血嗣自薙染之初鋒穎已
露於我法難思之句而喟然生疑於法
王全露之言而豁然頓悟其一疑一悟
間誰得窺其底蘊哉師顧不自滿假參
學益力時以前人付囑不克負荷為兢
兢渡衡湘適吳越凡諸選佛名場不憚
風瓢雨笠乃杖錫所經人多皈仰在丹
<pb n="609"/>
霞則祖庭克復在雙林則祇樹重暉蓋
根之茂者其實遂膏之沃者其光灼道
固有不可遏抑者耶然窺師之道以實
踐為本而語言文字其末也故每有論
說直欲付諸丙丁而門人不可謂守先
待後非言曷明質疑問難非言曷剖因
並出丹霞雙林所錄而登之棗梨且強
余為玄晏焉顧余儒者何知而以序師
哉然我自用我法以今觀其法語鉗錘
棒喝悉具婆心指月拈花無非妙諦非
即吾儒之所謂無隱乎其諸頌拈檃括
命中語皆破的批卻導窾目無全牛非
即吾儒之所謂知言乎其息影三十韻
則辨才無礙晉塵可奪游行理窟宋腐
不留非中峰石屋之流亞乎循是以序
師其足以盡師乎其不足以盡師乎或
以余為阿所好或不以余為阿所好姑
置勿較要之四海之大百世之久自有
具正法眼者在。
康熙乙卯陽月穀旦
賜進士第吏部觀政古申法弟劉楫頓
首拜撰

<other>文穆念禪師語錄目次</other>
序
第一卷
住信陽州法幢山雙林禪寺語
第二卷
住鄧州丹霞山僊霞禪寺語
第三卷
再住信陽法幢山雙林禪寺語
第四卷
住汝州伏牛山雲巖禪寺語
機緣
第五卷
頌古
行實

<sarticle><article>文穆念禪師語錄卷第一</article></sarticle>
嗣法門人真慧等編次
<other>住信陽州法幢山雙林禪寺語錄</other>
康熙壬寅九月廿有三日入院闔郡檀越各剎耆宿
及請主清之鄧公等恭請本寺開堂。
拈疏從上諸聖祕固深藏曾未輕洩今以當筵華擘
殆盡還會麼設或未會再煩上首宣過宣疏畢。
法座以拄杖指云高而無上廣莫可量人人有志上
頭行更不作禮須彌王遂陞座拈香祝
聖畢次懷中取香拈出云此一瓣香千聖莫測魔外罔
知始從撥草瞻風直至親蒙記莂既爾穎露弗敢被
蓋囊藏今日事不獲已對眾拈出爇向爐中供養。
本師現住湖廣衡州府岐山仁瑞堂上傳達磨正宗
曹洞第三十世上嬾下放太老和尚用酬法乳之恩
遂斂衣就座維那白椎云法筵龍象眾當觀第一義
師隨聲便喝復召眾云大眾第一義諦適纔被山僧
一喝百雜碎了也倘有傍不甘的出眾相見（問荅畢）
乃云建立獅幢故是時節有待整理竿絲全憑手眼
精明弘開正法眼藏揭示不二心宗著著超今邁古
頭頭絕類離群恆沙妙義以敷揚百千三昧而顯現
可謂如理如事無作無為卷舒不落功勳去來了無
變異然雖如是祝
聖開堂一句又作麼生昨向鬧市頭邊過到處文明
賀聖朝（敘謝竟）復舉投子大同禪師因僧問如何是
一大事因緣子曰尹司空請山僧開堂師云往往謂
<pb n="610"/>
投子得撲實之道殊不知海龍王宮裏無凡物是故
是雙林不恁麼今日有問如何是一大事因緣祇向
道金輪不隱的遍界絕紅塵喝一喝結椎曰諦觀法
王法法王法如是下座。
安兩序上堂舉天童長翁淨禪師謝新舊兩序上堂
開無間地獄現閻羅大王聚夜叉一部列牛頭兩行
與其進者劍樹上猛火進用與其退者刀山裏寒冰
退藏且道理會甚事叵耐飯飽弄箸判斷屎急尿床
其或未然花柳春風入戲場師云具逸群三昧提向
上宗風天童不無以及檢點將來未免大驚小怪不
若雙林種田博飯一味尋常法席雖以初開更無如
是奇特承諸禪德不辭聚首寒溫共展化儀為人天
標幟作將來龜鑒法門之幸豈小補哉遂擊拂子云
韜略兩全多意氣安南塞北一齊收下座。
上堂劫初的旨未舉以前先露布就中宏範立鍼枯
骨作龍吟歷歷宣揚而有據明明揭示以無私若也
會得不獨奉塵奉剎指經天地亦可與竺乾旦國分
憂增色雖然如是卓拄杖云數盡落霞對明月撥開
松影露青天。
上堂即心即佛釘樁搖艣非心非佛畫蛇添足不是
心不是佛不是物喝一喝云要識真祥麟祇有一隻
角參。
上堂法無定相遇緣即宗所以拄杖拈起也豎窮三
際含裏十虛放下也萬機休罷退藏於密三世諸佛
歷代祖師到這裏不敢正視你輩黃瓜茄子那裏得
知。
上堂舉普化禪師居常入市振鐸曰明頭來明頭打
暗頭來暗頭打四方八面來旋風打虛空來連架打
一日臨濟令僧捉住曰總不恁麼來時如何化拓開
曰來日大悲院裏有齋僧回舉似臨濟濟曰我從來
疑著這漢師云普化三昧臨濟不知臨濟若知不致
暗箭相待臨濟三昧普化不知普化若知肯躲跟於
大悲院裏雙林恁麼批判二老三昧要且不知雙林
若知何處見有普化臨濟又曰普化箇漢掣風掣顛
將謂有多少奇特被人輕輕一拶馬腳便恁露出。
上堂德山入門便棒崖州萬里臨濟入門便喝萬里
崖州雙林總不恁麼你等如何納款良久云水中擇
乳須是鵝王。
元旦上堂僧問爆竹騰聲震惺已萌春色新桃布彩
豁開未朕幽玄漏洩真機即不問如何是新年頭佛
法師云家家門前火把子進云鏡清道有意旨如何
師云庭前石作舞進云明教道無又作麼生師云虛
空笑點頭進云雙林即今是有佛法耶是無佛法耶
師云你試卜度看僧擬進語師打云龍頭蛇尾漢乃
云臘盡春回片片晴霞凝上界懸桃爆竹重重錦縫
豁當陽堤柳舒眸窺破東王正令巖梅發笑漏洩劫
外真機塵塵三昧以全彰處處祥光而奪目然雖如
是且正恁麼時君臣道合海晏河清一句又作麼生
遂揮拂子云金輪盤轉山河固寶印當空社稷寧。
上堂舉六僧參黃檗五僧作禮一僧提起坐具作一
圓相檗曰吾聞有一獵犬甚惡（云云）師云用烏荳子
換人眼睛黃檗手段有之然這僧棒則喫要且不甘
何謂是伊陣後興師當斷不斷雙林若在待他擬開
口時一喝便行非但截斷黃檗舌頭亦不致今時人
向聲色邊逐塊。
上堂舉漸源仲興禪師因寶蓋約姪來訪源乃卷篦
在方丈內坐蓋一見乃下卻簾便歸客位源令侍者
傳語曰長老遠涉不易猶隔津在蓋遂擒住侍者與
一掌者曰有堂頭和尚在莫打某甲蓋曰為有堂頭
老漢所以打你者回舉似源源曰猶隔津在師云一
人慣展縱橫不犯之機一人善行偏正回互之理主
賓抑揚各得其宜祇是不無檢點何則不見道猶隔
津在。
<pb n="611"/>
上堂若論此事向未舉念以前會去早已落二落三
揚眉瞬目處參詳白雲萬里那更堪磨脣捋胔弄業
識癡團有甚屎臭氣山僧一向把定繩頭豈容走作
要且今日是箇解制之期未免放開一線現前大眾
還有具超方眼撩起便行的麼出來拄杖子為你證
據。
晚參舉昭覺仲慶禪師上堂良久曰喫鹽添得渴便
下座僧便問喫鹽添得渴時如何仲曰吠影狗子無
屎喫師云全提正令眼目人天昭覺故善其機祇不
合鏤冰作玉指鹿為馬致令這僧有吠影之惜雖然
若是箇漢待他道喫鹽添得渴便乃掀倒禪床昭覺
縱有八背三頭管教措手無及。
晚參舉天寧壽禪師上堂驢事未了馬事到來忙忙
大地誰是放懷呵呵呵歸去來無根樹子清風起不
待春回花自開師云導之以德齊之以禮津津指頰
流芳千古天寧於斯可謂得之矣祇是檢點不無所
惜何故伯牙縱有高山調不得知音也是閒。
上堂摩尼珠人不識如來藏裏親收得乃拈拄杖顧
眾云這箇是雙林拄杖子那箇是摩尼珠復卓一下
云這箇是摩尼珠那箇是雙林拄杖子若向這裏檢
點得出北俱盧洲喫粥喫飯若檢點不出長連床上
喫粥喫飯。
上堂舉寶峰闡提惟照禪師上堂太陽門下妙唱彌
高明月堂前知音蓋寡不免舟橫江渚棹舉清波唱
慶堯年和清平樂如斯告報普請承當擬議之間白
雲萬里師云琢烹金石淘鑄聖凡故是作家眼目若
論宗乘向上真箇白雲萬里何也持籌畫策臣寮事
至化無為貴轉功下座。
天中節上堂僧問法鼓大震四眾駢闐天中佳節即
不問如何是轉功就位師云芳草渡頭尋不見月華
影裏見還明進云如何是轉位就功師云寶閣凌空
金鐸響怪松崎嶮鶴聲高進云如何是功位齊施師
云鴛鴦繡出從君看不把金鍼度與人進云如何是
功位齊隱師云寶殿無人空侍立不種梧桐免鳳來
進云恁麼則雙收雙放全生殺為雨為霖遍大千師
云知音不在頻頻舉達者須知暗裏驚僧禮拜乃云
書符捻訣迺太平之奸賊採藥驅疫實亂世之英雄
欲除赤口白舌自有這道真言寧藉老聃律令況無
閒神野鬼祇可尋常粥飯汾陽酒肉奚為以拂子劃
一劃云若向這裏摩挲兩眼洞豁幽微許你天上天
下磅礡古今競龍舟於逆浪奪錦標於機先駕嶮衝
波任意瀟灑遂顧左右云莫有這般人麼如或未然
各自歸堂試檢點看。
上堂人將語試金將火試驀拈拄杖云且道這箇又
將甚麼試良久云不是苦心人不知。
示眾舉龍牙居遁禪師一日在帳中坐僧問不是無
人不欲全露請師全露牙撥開帳曰還見麼曰不見
牙曰不將眼來師云一等直撻根源就中龍牙猶較
些子雖然還委伊道不將眼來的意旨麼髑髏無喜
識枯木有花開。
上堂更以異方便助顯第一義喝一喝云釋迦老子
面皮猶少黃黑在何謂近日王令森嚴那許得錢私
佃。
上堂舉雪峰一日普請自負一束藤路逢一僧峰便
拋下僧擬取峰便蹋倒歸舉似長生曰我今日蹋這
僧快生曰和尚替這僧入涅槃堂始得峰便休去雪
竇曰長生大似東家人死西家人助哀也好與一蹋
白雲白雪峰外面贏得五百家中失卻一貫師云雪
峰打草意在驚蛇長生雖見義勇為未免一釣便上
雪竇檢點故是分明吐舌要且祇得一半還知白雲
端的處麼青山祇解摩今古流水何曾洗是非。
上堂道遠乎哉觸事而真聖遠乎哉體之即神乃豎
拂子云不是心不是佛不是物懷州牛喫禾益州馬
<pb n="612"/>
腹脹大盡三十日小盡二十九又作麼生喝一喝云
莫瞌睡好。
結制上堂問爐鞴弘開烹凡育聖設遇無面目漢如
何烹育師云立地教死進云恁麼則龍袖拂開全體
現象王行處絕狐蹤師云切忌詐明頭乃舉法昌遇
禪師上堂法昌今日開爐行腳僧無一箇惟有十八
高人緘口圍爐打坐不是規矩嚴難免見諸人話墮
直饒口似秤鎚未免燈籠勘破不知道絕功勳妄自
脩因證果喝曰但能一念回光頓脫三乘羈鎖師云
這老孟八得恁麼啀啀喍喍你怕佛法爛卻那惜哉
惜哉大眾彼住世時宗風彌布祖燄熾然尚乃狼藉
若是何況今時也雙林眾雖不多且喜悉皆樸實堂
規家法定來有年今值啟法之元不惜脣吻再為道
破散香便行靜香便坐板鳴喫飯梆響出坡折旋俯
仰亦任施為只是不許緘口圍爐見神見鬼妄為蛇
足何故山僧這裏祇貴要人參冷冰冰底禪。
至節上堂群陰剝盡書雲篆生於魯國一陽復生弱
線紋添於漢宮雖然節令無私祇要時人薦取所以
洞山展辣手掇果棹於此日移花兼蝶至石霜施婆
心揭牓文於堂前買石得雲饒這一隊漢雖則君臣
道合緯地經天若是雙林各與三十拄杖何故拈拄
杖云雙林門下令不虛行。
上堂舉嶽麓海禪師因僧問進前三步時如何麓曰
撞頭磕額曰退後三步時如何麓曰墮阬落塹曰不
進不退時如何麓曰立地死漢師云投之以木桃報
之以瓊瑤理故然矣祇是不合嚴冷太殺雙林即不
然進前三步時如何混不得退後三步時如何類不
齊不進不退時如何兒孫得力室內不知。
解制上堂十五日已前水向石邊流出冷十五日已
後風從花裏過來香正當十五日土曠人稀相逢者
少箇事超越無量無邊香水海不可思議境界佛祖
到這裏也須目瞪口呿然雖如是豎拂子云石筍抽
條枝葉茂冰河發燄亙天紅下座。
上堂舉大愚守芝禪師問侍者曰問訊了一邊立地
是甚麼道理曰不會愚曰過這邊立侍便過愚曰無
端無端師云撥著便轉侍者不妨伶俐檢點大愚真
箇無端何故不合老老大大教壞人家男女。
上堂青山疊疊綠水潺潺和風析不萌之枝幽鳥獻
無生之果夜明簾外帶雪烏雞堪報曉古鑒光中無
毛鷂子已衝霄當斯之時言詮不到意路難知直饒
現目連鶖子之神通祇得渺然一望然則檢點將來
我王庫裏無如是刀。
晚參舉大慈寰中禪師上堂山僧不解荅話祇能識
病時有僧出慈便歸方丈師云大慈可謂識病只是
藥頭未驗致令這僧一場業地。
上堂太陽溢目萬里不挂片雲從教四序推遷箇裏
殊無盈晦然雖如是且古佛與露柱交參新羅共占
波鬥額又作麼生乃喝一喝云切忌鑽龜打瓦。
示眾語是謗默是誑語默向上有事在不得動著動
著三十棒。
晚參舉殃崛摩羅尊者持缽至一長者家其家婦人
正值產難（云云）師云批判古今不無囫圇而直捷者
罕以及狗尾續貂又何妨檢點長者家醜外揚殃崛
被人驅使據令而行各與三十拄杖瞿曇乃三界至
尊不合隨人起倒亦好與三十拄杖幸喜婦人當下
分娩救得一半還會麼花明閨閤知春秀月落無勞
報曉雞。
上堂若人識得心大地無寸土無門常湛然卷舒日
南午不輥雪峰毬不打禾山鼓相聚喫莖齏唱箇下
山虎擲拄杖云黃閣簾垂功照忘粼粼鐵鋸三台舞。
上堂適纔溈山水牯惡發觸殺臨濟瞎驢驚起雲門
扇子𨁝跳上兜率陀天打破彌勒世尊寶華王座汝
等諸人還信得及麼揮拂子云相逢欲說渾家事又
<pb n="613"/>
被風吹別調中。
上堂舉寶峰示聰藏主法語五則其第五曰有情故
情滲漏有見故見滲漏有語故語滲漏設得見無情
無語無拽住便問他你是何人師云善言言者言所
不能言其為言也善跡跡者跡所不能跡其為跡也
寶峰恁麼可謂言跡殆盡要且不盡其為言跡也祇
不合拽住已彰言跡又烏得其為不滲漏乎。
上堂大用現前不存規則指東作西呼南為北洞山
麻三斤雲門乾屎橛露柱與燈籠驀地笑不徹大眾
且道笑箇甚麼遂拈拄杖云若是陶淵明攢眉便歸
去。
上堂佛為一大事因緣出現於世欲令一切眾生開
示悟入佛之知見大小世尊祇解瞻前不解顧後若
論大事因緣人人本有豈獨佛乎崑石禪德於壬寅
秋敦請山僧於斯遯跡豈非大事因緣今復領此一
方緇素入山飯僧復迎山野陞於斯座豈非大事因
緣眾禪德不遠千里來扣雙林剋究精研於己躬下
事豈非大事因緣乃至諸沙彌即今登壇受具入比
丘數豈非大事因緣作麼生是開示悟入佛之知見
良久豎拂子云還委悉麼急須今生疾打徹莫教沉
劫受災殃。
上堂舉玉泉承皓禪師示眾晷運推移布褌赫赤莫
怪不洗無來換替薦福璨曰薦福當時若見即向道
少賣弄師云責人之心責己恕己之心恕人斯可不
負其為衲僧薦福恁麼道大似以己防人謂不負可
乎雖然賣弄玉泉故是檢點怪伊不得何也未到赤
骨律不免話貧窮。
上堂穆穆雍雍妙協通萬年松下撞金鐘超然一色
無遺隱不坐同風落大功然雖如是且朕兆不立心
法雙忘一句又作麼生良久云泥牛吼破澄潭月木
馬嘶乾四海雲。
上堂大道只在目前要且目前難睹欲識大道真體
不離聲色言語以拄杖擊香几云這豈不是聲復呈
起云這豈不是色大眾祇如聲色未立時大道真體
落在甚麼處若能見得徹處便見松青竹翠鳥語鶯
啼歷歷分明渾無間隔其或未然擲拂子云打鼓普
請看。
晚參舉德山宣鑒禪師因臨濟侍立次山曰今日困
濟曰這老漢寱語作麼山便打濟便掀倒禪床山休
去師云二尊宿抑揚故是胸藏韜略氣吞佛祖檢點
將來要且各失一隻眼。
立冬上堂朔風送韻黑帝起舞古榦悉昂頭霜花開
池浦物物體全彰誰識箇中主卓拄杖云若是當年
李將軍定解藍田射石虎。
晚參舉曹山慧霞禪師因僧侍立山曰道者可殺熱
曰是山曰祇如熱向甚麼處迴避曰向鑊湯爐炭裏
迴避山曰鑊湯爐炭裏作麼生迴避曰眾苦不能到
師云曹山擲釣意在鯨鼇這僧祇管貪餌不顧身危
雖時候比各有方柰迴避之處未是何故那邊不住
空王殿怎肯耘苗向日輪。
上堂佛法要妙非智所測祖道幽玄豈同情解遂豎
拂子云喚作拂子則觸不喚作拂子則背這裏薦得
一任南天台北五臺盞子撲落地碟子成七塊其或
未然有寒暑兮促君壽有鬼神兮妒君福。
上堂驅耕夫牛奪饑人食未為作略踢翻大海摑倒
須彌亦是小家若到雙林門下正好朝打三千暮打
八百且道利害在甚麼處遂卓拄杖喝一喝下座。
上堂少室單傳衲僧巴鼻漢語胡言光風霽日到雙
林門下猶未是直捷向上在大眾且作麼是直捷向
上一句良久云填溝塞壑無人會雨過夜塘秋水深
下座。
上堂舉一不得舉二鐵壁銀山皆粉碎放過一著落
在第二赤手空拳祇這是陝府鐵牛喫大棒嘉州大
<pb n="614"/>
象淚如雨淚如雨為君舉歷歷分明須薦取喝一喝
復舉女子出定因緣師云本是一片皇風無乃分疆
列界以致今日又怎得不為剖析文殊出不得掬水
月在手棄諸出得弄花香滿衣女子雲在嶺頭閒不
徹瞿曇水流澗下忒忙生祇如雙林恁麼批判還有
互相證據者麼遂擊拂子云打麵還他洲土麥唱歌
須是帝鄉人。
上堂舉巖頭全奯禪師值沙汰於鄂洲渚邊撐渡兩
岸各掛一板有過渡者擊板一下巖曰阿誰或曰要
過那邊去巖乃舞棹迎之一日有婆抱兒乃問呈橈
舞棹即不問且道婆手中兒甚處得來巖便打婆曰
婆生七子六箇不遇知音只這一箇也不消得便拋
向水中師云大小巖頭被箇婆子輕輕摟搜一上又
云古今尊宿盡謂嚴頭只這箇也不消得處何不更
與一棒是則是祇不可循途守轍豈巖頭弗具斯眼
也須知別有箇道理在若是雙林見他道只這箇也
不消得但呵呵大笑婆子果有通方眼目必當別作
箇解會以及子母一如管教不恁狼藉。
因事久未陞座眾職事請小參無端逼上華王座教
我如何為指南不是雙林無法說古風蕭索痛難言
大眾且道因甚致得遂擲拄杖云亦任大家看。
晚參舉世尊因耆婆善別音響至一塚間見五髑髏
乃敲一髑髏問耆婆此生何處曰此生人道又敲一
髑髏問此生何處曰此生天道又別敲一髑髏問此
生何處耆婆罔知生處師云世尊耆婆一挨一拶一
呼一諾可謂至善何及末後一敲而措無所知大似
邯鄲學唐步雖然到這裏莫道耆婆直饒瞿曇也須
退身三舍且道利害在甚麼處以手加額云貓。
上堂舉報恩行秀禪師示眾去則留住住則遣去不
住不去渠無國土何處逢渠在在處處且道是甚麼
物得恁麼奇特師舉畢良久乃云夜來枕得桐華月
無限清光只自怡下座。
晚參天上無彌勒地下無彌勒上下既無且道彌勒
在甚麼處顧左右擲拄杖云道得的拏取去。
上堂不披毛不戴角異類回途事若何青州恁麼抑
揚可謂頭角岌岌蹤跡諸方久獲只是未見回途之
妙雙林不顧危亡今日為伊端的遂起身云叱叱便
下座。
晚參舉欽山與道士論義士立義曰粗言及細語皆
歸第一義欽曰道士是佛家奴士曰太粗生欽曰第
一義何在士無語師云欽山恁麼論也則是亂世英
雄若約衲僧門下喫棒亦未相許何故不見道寧可
有智人前取首不可無智人前得勝。
受丹霞請退院上堂舉水菴禪師辭淨慈曰六年灑
掃皇都寺瓦礫翻成釋梵宮今日功成歸去也杖頭
八面起清風師云水菴和尚恁麼道非但孤風凜然
亦且頭正尾正誠為千古龜鑒雖然雙林亦有一偈
不是攖鋒敵勝為要應箇時節乃云選佛場開已七
春匡衡曾未憚艱辛雖今別把風帆掛無媿蒼天無
媿人下座。

文穆念禪師語錄卷第一（終）

<sarticle><article>文穆念禪師語錄卷第二</article></sarticle>
嗣法門人真慧等編次
<other>住鄧州丹霞山僊霞禪寺語錄</other>
康熙戊申八月朔一日入院闔郡檀信各剎耆宿恭
請本寺開堂。
法座以拄杖指云此曲盝木天然大師一千年前向
這裏親行斯令開鑿人天且道新丹霞今日到此如
何展演遂畫一畫云截斷千差繼祖風一超直入如
來頂遂陞座拈香祝
聖畢次拈香云此一瓣香揮今抹古匝地普天爇向爐
<pb n="615"/>
中供養本山第一代天然大師復懷中取香拈出云
此一瓣香可憑可據亙古亙今嗅之則鼻辣心翻逆
之則皮穿骨挫爇向爐中第二回供養岐山仁瑞堂
上本師上嬾下放老和尚用酬法乳之恩遂斂衣就
座維那白椎竟師喝一喝云直饒向未舉椎以前薦
得劍去久矣其或尚留觀聽出眾相見（問荅畢）乃云
當陽揭示電掣雷轟眼目定動別峰相見遂豎拂子
云喚作拂子則觸不喚作拂子則背這裏搆得略成
管見所以微笑拈花三拜得髓開往繼來欺胡顢漢
菩提無樹亙古遍界芬芳洞水逆流至今滔天白浪
猶是建立一切掃蕩一切把住一切放行一切倒跨
玄沙之虎生擒雪嶺之蛇如斯奇特孰不丈夫諸禪
德那箇臺無月誰家灶弗煙自貴荷擔誠難委綰山
僧遠承諸祖慈蔭重開選佛道場循規蹈矩借路還
家且道正令當行一句又作麼生良久云不用插莖
煩帝釋大家扶起舊家風（敘謝竟）復舉法燈泰欽禪
師開堂山僧本欲居山藏拙養病過時柰緣先師有
未了底公案出來與他了卻時有僧出問如何是先
師未了底公案燈便打曰祖禰不了殃及兒孫曰過
在甚麼處燈曰過在我殃及你師云玉壺春色碧洞
悠珍也則法燈揭示殆盡然則尺短寸長又詎免敲
磕丹霞則不然老人現座道場鳳毛麟趾躋躋蹌蹌
而公案無有不了者既爾人天眾前何須今日這場
特地不見道放過即不可喝一喝結椎云諦觀法王
法法王法如是下座。
掃開山天然大師塔坐斷千差十方洞豁密移一步
文彩縱橫是以選官選佛芳聲恢弘於震旦鏟草掩
耳風流賣弄於人前禦寒則木佛移燒過訪而神機
莫測如斯辣狀真箇作家不肖遠孫某今來繼席聊
呈薄供特具瓣香恭對塔前揭示祖師蘊底始現前
大眾瞻仰獲益遂上香顧眾云還見祖師麼玲瓏八
面渾無隔永作閻浮照夜光。
上堂僧問正令全提十方坐斷宗乘舉唱三際該通
直捷一句請師垂範師便喝進云若不上來申此問
誰能得識少林機師又喝僧禮拜乃云寶鏡高懸頓
豁金剛正眼玄機舉唱恢彰不二宗猷頭頭揭示玉
轉珠回法法弘通輝天鑒地理事既以洞明正偏了
無回互然雖如是且朕兆未分一句又如何道良久
云石女呼回霜夜夢木人坐斷六門機。
上堂僧問法幢肇啟祖窟重隆四眾臨筵請師直指
師云獅子堂前輥繡毬進云如何是賓師云目前無
山僧進云如何是主師云此間無闍黎進云寶主今
已蒙師指即今一句乞重宣師打云既無山僧寧容
闍黎乃云有句無句箇裏無回互如藤倚樹真機有
卷舒樹倒藤枯多少人向這裏目瞪口呿且道淆訛
在甚麼處良久云要知香餌味須是碧潭龍。
上堂祖師心印教外別傳理性本自週圓機用何常
隱諱只因情存向背泣路多岐失衣內明珠受伶俜
辛苦幸逢場開選佛法究淵源既到寶山慎勿空手
喝一喝。
上堂僧問禾山打鼓頓碎千差羈網象骨輥毬立灰
萬有疑團吾師獨步丹霄今日將何指示師云鳶飛
戾天魚躍於淵進云最初句已見越格超宗末後句
要且大眾願聞師云君子之道費而隱進云恁麼則
一點水墨兩處成龍去也師云識取鉤頭意莫認定
盤星僧擬議師便打乃云禾山打鼓聲和響順象骨
輥毬越格超宗碎羈網以千差而魚躍鳶飛灰疑團
於萬有而脫骨換胎誠能如是則世出世間所有皆
吾家故物可以道有句也得道無句也得道最初句
也得道末後句也得豈謂水墨一點而成龍兩處如
其未委不唯不識鉤頭之意亦且瞖屑翻空則君子
之道費而隱又怎能瞥地。
晚參僧問如何是仰之彌高師云烏龜下水深藏六
<pb n="616"/>
進云如何是鑽之彌堅師云斃鼠貓兒口向天僧禮
拜師云瞻之在前聻僧起云忽焉在後時如何師便
棒乃舉青州希辨禪師垂問祖師道見處不從眼見
聞處不從耳聞靈雲香嚴正眼在甚麼處師云祖師
祇具一隻眼丹霞道見處必是眼見聞處必是耳聞
靈雲香嚴亦不出此見聞只不是正眼且道如何是
正眼識取青州和尚。
上堂僧問本源未委必無水乳之分正眼若明始有
玉石之辨舉揚宗旨須是作家汾陽十質同真一一
請師指示師云海月初昇天地耀玄珠出蚌萬家明
進云聲色不到語路不詮如何是一同一質師云西
望瑤池降王母東來紫氣滿函關進云疑心即錯動
念即乖如何是二同大事師云抖擻多年穿破衲襤
衫一半逐雲飛進云獅子遊行不假伴侶如何是三
總同參師云霜林影動獰龍起玉麈風生角虎飛進
云金錘影動寶劍光寒如何是四同真質師云明明
見色非干色歷歷聞聲不是聲進云截斷眾流不通
凡聖如何是五同遍普師云階前瓦礫翻筋斗碧沼
泥鰍上剎竿進云匝地波濤晴空霹靂如何是六同
具足師云苕帚糞箕咸瞬目石頭土塊盡揚眉進云
人人本具箇箇不無如何是七同得失師云霸王已
向烏江去豎起金雞賀太平進云不展戈矛大開武
庫如何是八同生殺師云大地萌芽猶未出滿林枯
葉已遭風進云清風颯颯綠水潺潺如何是九同音
吼師云石女拋梭聲戛戛木人打鼓韻鼕鼕進云把
斷要津佛祖罔極如何是十同得入師云一句曲含
千古韻萬重雲靄月輪孤進云木童拊掌石女揚眉
與甚麼人同得入師云鶯囀上林花滿地客遊三月
草侵天進云松簧歷歷蛙鼓鼕鼕與誰同音吼師云
殿角風鈴聲落落山頭瀑布響潺潺進云干戈擬息
良弓先藏作麼生同生殺師云印鑄印銷漢高將統
屬無由祇自傷進云波隨月照影逐日移何物同得
失師云路逢死蛇莫打殺無底籃子盛將歸進云朝
聞鼓響暮聽鐘聲那箇同具足師云虎嘯風生滄浪
活龍吟霧起碧波騰進云翹天日落把土成金何物
同遍普師云散關正望三泉路電影還逢後夜雷進
云赤水求珠孫臏打瓦何人同真質師云看取棚頭
弄傀儡抽牽全藉裏頭人進云泥豬𨁝跳癩狗橫身
孰與總同參師云功德天兮黑暗女擎拳合掌共歸
依進云橫身物外獨步今時那箇同大事師云豐干
行怪常騎虎拾得無知只牧牛進云初三十一中九
下七何物同一質師云昕夕蜉蝣營演若春秋蟪蛄
夢莊周進云祇如汾陽末後一喝還復神通妙用還
是法爾如然師云爛葛藤頭啼鴆鳥赤斑蛇口吐醍
醐進云作家宗師天然猶在師云莫把是非來辨我
浮生穿鑿不相關僧禮拜乃云暗裏抽橫骨明中坐
舌頭汾陽端的旨急薦莫綢繆喝一喝下座。
中秋晚參舉盤山示眾心月孤圓光吞萬象光非照
境境亦非存光境俱忘復是何物師喝一喝云是何
言歟洞山曰光境未忘復是何物師喝一喝云是何
言歟遂顧眾云大眾丹霞恁麼舉揚應時及節則不
無且道為人在甚麼處復喝一喝云是何言歟。
晚參舉報恩林泉從倫禪師因僧問法眼道我二十
年只作境話會既不作境話會合作麼生會泉曰猿
抱子歸青嶂裏鳥銜花落碧巖前師云大眾這般荅
話還是作境話會耶是不作境話會耶若作境話會
法眼不合恁麼道不作境話會報恩不合恁麼荅且
道淆訛在甚麼處具眼者試辨看。
上堂僧問寶鑒弘開凡聖集不昧宗乘請舉揚師云
水底金烏天上日眼中瞳子面前人進云如何是類
墮師云金背黃牛眠綠草銀蹄黑犬吠青天進云如
何是隨墮師云彌勒每逢花巷裏酒仙常臥妓樓前
進云如何是尊貴墮師云草店深宮無影跡出入慵
<pb n="617"/>
聽靜鞭聲乃云天無私蓋地無私載抗古摩今卷舒
自在牆壁瓦礫放光明萬象森羅增瑞彩田地穩密
的似虎靠山機絲不掛的獨超物外遂卓拄杖云不
與萬法為侶即是無諍三昧下座。
晚參舉玄沙師備禪師示眾世尊道吾有正法眼藏
付囑摩訶迦葉猶如話月曹溪豎拂子還如指月時
鼓山出曰月聻沙曰這箇阿師就我覓月山不肯卻
歸眾曰道我就他覓月師云玄沙鼓山恁麼道一人
具隻眼。
上堂舉乾峰和尚因雲門問請師荅話峰曰到老僧
也未曰恁麼則文偃在遲也峰曰恁麼那恁麼那曰
將謂候白更有候黑師云當機覿面提覿面當機捷
二老也則明辨端倪卷舒互換誠不媿其為賓主之
道何謂始終功不異志士盡心歡。
上堂舉香嚴上樹因緣雪竇曰樹上道即易樹下道
即難老僧上樹去也致將一問來鼓山曰香嚴大似
蕭何制律師云香嚴上樹犀因翫月紋生角虎頭出
問象被雷驚花入牙雪竇雖則依科判教且喜涇渭
有分只是鼓山檢點未免何謂誣人之罪以罪加之
喝一喝下座。
上堂舉溈山祐禪師因僧問如何是百丈真溈下禪
床叉手立問如何是和尚真溈卻上禪床坐師云通
身無隱相歷歷塵中混跡遍界絕遮藏明明舌拄上
齶會得如揭麗日於中天不會如潑黑墨於夜半。
晚參舉證道歌江月照松風吹永夜清霄何所為佛
性戒珠心地印霧露雲霞體上衣大慧曰這箇阿師
好與三十棒且道過在甚麼處不合偷常住物入衣
缽下師云永嘉罪不重科檢點將來大慧合喫三十
棒何故不見道來說是非者便是是非人。
上堂僧問如何是平常無生句師云石長無根草山
藏不動雲進云如何是玄妙無私句師云黃閣苔封
古沉潭夜月明進云如何是體明無盡句師云古洞
雲常砌金刀翦不開乃云夜明簾外視聽難通古鑒
光中纖塵不立借功施設轉位傍提不觸尊諱是名
知有良久云金鳳不栖無影樹峰巒纔動海雲遮擲
拂子下座。
為薙髮師復公訃音至設位小參古曲無聲獅絃別
調靈光卓越萬象潛輝穿開碧落灼然不涉程途撲
碎菱花箇裏渾忘朕跡所以不肖徒於三千里外見
此淆訛忍俊不禁當陽剖露遂上香顧眾云還見我
老師的的面目麼功忘位轉琴堂冷月隱香銷古殿
寒。
佛涅槃上堂鐘樓上念讚床腳下種菜是真精進是
名真法供養如來喝一喝。
解制上堂僧問動絃別曲則不問五位功勳乞舉揚
如何是向師云長安風月千門曉進云如何是奉師
云葵心傾去錦雲襄進云如何是功師云玉鞭金馬
閒終日進云如何是共功師云兜率無根下戴鼇進
云如何是功功師云無毛鐵鷂鑽天飛進云謝師指
示師云錯認胡笳作楚琴乃云有佛處不得住優缽
花開無影樹無佛處急走過陽春白雪誰能和卻憶
溈山水牯牛當陽推倒劉鐵磨卓拄杖云這段風流
說向君切忌逢人成話墮。
上堂舉子湖利蹤禪師於門下立牌曰子湖有一隻
狗上取人頭中取人心下取人足擬議即喪身失命
臨濟會下有二僧來參方揭簾湖便喝曰看狗僧回
首湖便歸方丈師云子湖機故迅捷也則拙因巧成
這僧回顧行腳眼何在當時伊道看狗一喝便行非
但截斷子湖伎倆抑且自有出身之路。
晚參舉羅山道閑禪師在禾山送同行矩長老出門
次山把拄杖向面前一攛矩無對山曰石牛攔古路
一馬勿雙鉤師云矩公無對其語如雷羅山雖善驗
人端的怎柰浪激千尋面龍王不顧還知石牛欄古
<pb n="618"/>
路一馬勿雙鉤麼識取鉤頭意莫認定盤星。
上堂僧問歷盡覺場始得家邦穩貼不經明匠未免
手眼生疏今幸猊座高登大眾佇聞法要師云金雞
初唱佳林曉隱隱行人過雪山進云如何是惜功明
位師云青宮未出前星耀萬國咸知少海風進云如
何是借位明功師云山河大地全皇化始信將軍帶
甲歸進云如何是不借借師云夜半寒潭清若鏡一
聲高樹野猿啼進云如何是全超不借借師云石虎
叫時山谷響木人吼處鐵牛驚僧禮拜乃云機絲不
掛文彩輝騰於八表隨流得旨妙用響應於萬方頭
頭以空合空歷歷蓋聲蓋色不是神通遊戲亦非法
爾如然雖然如是拈拄杖云靈苗瑞草和根拔滿地
從教荊棘生卓拄杖下座。
浴佛上堂未離兜率降皇城纔出通身是禍根引得
兒孫鼓粥氣一年一度惡湯淋乃豎拂子云釋迦老
子來也降生於山僧拂子頭上指天指地目顧周行
說黃道白欺胡顢漢是以跛腳阿師忍俊不禁道我
當時若見一棒打殺貴圖天下太平善哉這棒打得
透頂透底縱始瞿曇八面威風只得飲氣吞聲遂揮
拂子顧眾云還有知恩報恩的麼莫怪渠儂多意氣
他家曾蹋上頭關。
上堂舉萬松因僧問向道莫去歸來背父如何得不
背父去松曰切忌回頭師云轉身就父退位朝君猶
是奴兒婢子邊事然則壺天日月空劫離微萬松提
撕故是殆盡只不無其責何謂不見道但形文彩即
屬染污。
上堂神鋒卓越寶鑒光寒予奪開遮正偏回互劫外
真風活脫就中厥旨無私明明百草頭明明祖師意
果能智照洞豁自合機前契悟遂拈拄杖顧眾云還
委悉麼髑髏無喜識枯木有龍吟卓拄杖下座。
除夕小參迅速光陰彈指已週一載未明大事應須
剋究勿怠若乃情窮理極更要進步竿頭打翻漆桶
始其慶快亦不致今日惶惑昔僧問石門年窮歲盡
時如何門曰東村王老夜燒錢若據荅處詞豐理備
句活機圓神通妙用則不無難免這僧逐境飄流今
日有問丹霞年窮歲盡時如何只對道依舊從頭起
然雖如是擊拂子云惱亂春風卒未休來年更有新
條在下座。
舉介衡慧維那立僧上堂張羅布網意在丹山鸑鷟
擲釣垂綸祇求海底鯤鯨幾年空立江山今日異苗
始獲既爾果熟香飄不敢拗直作曲特對人天眾前
兩手分付遂顧左右云且道分付後又作麼生逆流
一滴乾坤潤鈯斧鋒藏遍界聞擊拂子下座。
至節小參靈機覿露妙道虛玄造化無私榮枯各異
所謂有物先天地秤錘捏出汁無形本寂寥石人仰
面眺能為萬象主拂子不離手不逐四時凋三冬枯
木秀九夏雪花飄若向這裏洞明正好搖鈴振鐸嘯
月吟風管甚君子道長小人道消其或未然須知雲
外孤峰頂別有靈枝帶露寒。
示眾舉誌公垂語曰終身拈香擇火不知身是道場
玄沙曰終日拈香擇火不知真箇道場師云一人頭
上是天一人腳下是地雖則天地同根要且覆載不
一丹霞道終日拈香擇火珍重拈香擇火。
上堂當爐不避火迸當言不避截舌南山虎咬大蟲
虛空頭迸鮮血黃河水出崑崙碓胔花開五葉卓拄
杖云要識真金火裏看棒頭有眼明如日。
上堂師驀召大眾眾舉首師云是甚麼良久云不可
雪上更加霜便下座。
除夕上堂一句無私十方匪隔隨流演妙作戲逢場
點胸點筋故是嘉聲克肖稱揚稱擲未可龜鑒來茲
只貴一毛頭識得根源自然風行草偃那管杓大碗
粗雖然當恁麼時應時納祐一句又作麼生良久云
髮從今夜白新向五更來下座。
<pb n="619"/>
晚參舉普化禪師見馬步使出喝道化亦喝道作相
撲勢馬步使令人打五棒化曰似即似是即未是師
云普化相撲似乎卞和獻玉步使五棒且喜賞罰分
明祇如道似即似是即未是又作麼生若是孔門真
弟子自然知道化三千。
上堂僧問大施門開海闊聖凡同聚會法輪大轉人
天緇白盡皈依則且置如何是君師云萬機無隱諱
進云如何是臣師云眉底帶重輪進云如何是君視
臣師云天共白雲曉進云如何是臣向君師云水和
明月流進云如何是君臣道合師云金殿臥清風進
云自從分派曹溪後洞水逆流遍大千師云知是般
事便休乃舉萬松因僧問諸佛不出世為甚麼卻向
皇宮生松曰青山常舉足師云渾金璞玉窮理盡微
苟非那邊徹證斯鋒誠難而攖還委青山常舉足的
意旨麼兒孫得力室內不知。
示眾舉藥山惟儼禪師久未陞座院主白曰大眾久
思法誨請和尚說法山令打鐘眾集山陞座良久便
下座歸方丈院主隨後曰和尚適來許為大眾說法
何得不垂一言山曰經有經師論有論師怎怪得老
僧師云單旂突兀院主不無其略惜乎予奪未善致
令羊亡岐路藥山故是權衡在握擎縱任施祇不合
繁辭太殺若是丹霞待他問何得不垂一言只對道
將謂別有那他擬動脣吻攔腮便摑雖然當時下得
這副手腳不惟令伊直下知歸向後必當別有生涯。
上堂自地登高易從空放下難若能玄會得北斗面
南看喝一喝下座。
說戒上堂承言須會宗勿自立規矩遂揮拂子云盧
舍那吐廣長舌普利群機無間歇四棄八棄徹底宣
五篇七聚從頭決無文心印永流傳聖道鎡基大建
立斷妄證真為敷揚摩訶般若波羅蜜山僧見他恁
麼道亦是缽盂安柄遂震威一喝尊者見此一喝祇
得無言可對無理可申便向虛空中打箇筋斗走向
諸人鼻孔裏去也還見麼若也見得一任天堂地獄
虎穴魔宮劍樹刀山頭頭樂事其或未然莫道此間
山勢嶮前途更有最高峰下座。
受雙林復請退院上堂古德道去去實不去途中好
善為來來實不來路上莫虧危大小古德元來小膽
子我為法王於法自在要去便去要來便來善為虧
危總不見有雖然事無一向每憶老人法席省覲未
遑者皆因祖庭心事未妥恐失諸方緇素所望是以
統眾入山撫慰時機江頭挂帆諒以春間無恙不意
崑石禪德璽足千里持諸護法簡入山請山僧復住
雙林引起葛藤如許一時把攔不住可憐生依舊刺
腦又入膠盆去也遂以拄杖架肩云頭頂笠腰肩包
清風明月杖頭拋下座。

文穆念禪師語錄卷第二（終）

<sarticle><article>文穆念禪師語錄卷第三</article></sarticle>
嗣法門人真慧等編次
<other>再住信陽法幢山雙林禪寺語錄</other>
康熙庚戌二月十五日入院諸檀護及本山大眾恭
請上堂拈香祝
聖畢乃云白雲出岫朱頂翔空去來本無間然動靜寧
分彼此符命既苦相追業緣應難掣肘既然事到如
斯只得颺下笠子脫卻草鞋重扇爐鞴再理鉗錘為
汝斯人徹骨徹體是故是以拄杖畫一畫云舊店新
開則不無且道主顧在甚麼處良久云可來白雲裏
教汝紫芝歌。
上堂僧問十二時中作何行業即免生死師云近前
來與你注解僧擬進語師打云無將鶴唳當作鶯啼
乃舉興化因僧問四方八面來時如何化曰打中間
底僧便禮拜化曰我昨日赴箇村齋中途遇一陣卒
<pb n="620"/>
風暴雨卻向古廟裏躲避得過師云流水高山伯牙
故善其操然風雅離微非子期又孰能發其聲價雙
林固無過人之眼且有利人之心今日有問四方八
面來時如何只對道山僧打退鼓他擬眼目定動劈
脊便棒何則黃金自有黃金價終不和沙賣與人。
請追嚴小參鳶飛戾天魚躍於淵恁麼論量美則美
矣未是極則若論箇事天不能蓋地不能載日月莫
並其輝千聖難同其轍十方剎海無所不週蝡動蜎
飛無所不具能為萬象之主能作諸佛之師梯航津
濟行布圓融豈獨上下之察哉雖然祇如古德道實
際理地不受一塵今世門頭不捨一法不受一塵即
且置敢問現前大眾不捨底是那一法這裏菽麥得
出非但知此位尊靈安身立命處便知諸佛諸祖乃
聖乃賢安身立命處乃知自己本命元辰落處無不
了了還委悉麼彌陀非外得遍界是西方擊拂子下
座。
晚參舉盤山寶積禪師上堂向上一路千聖不傳學
者勞形如猿捉影慈明曰向上一路千聖不然師云
二老提唱如小兒啖李只向赤邊噉雙林道向上一
路停囚長智。
上堂三登九上祇原這裏未穩八十行腳直以心未
悄然欲得超凡入聖急須緊把繩頭莫顧危亡得失
一念萬年箇事自然成辦雙林雖恁麼道也是抱橋
柱澡浴作死馬醫是汝諸人如何委悉良久云啼得
血流無用處不如緘口過殘春。
上堂舉僊天禪師因僧參擬禮拜僊曰野狐兒見甚
麼了便禮拜曰老禿奴見甚麼了便恁麼問僊曰苦
哉苦哉僊天今日忘前失後曰要且得時終不補失
僊曰爭不如此曰誰甘僊呵呵大笑曰遠之遠矣僧
四顧便出師云僊天恁麼施設雖無生擒活捉之機
且喜收放自在這僧縱解掣電光中轉身未免傷鋒
犯手雙林今日黨理不黨親檢點僊天老人合喫拄
杖何故不見道多處添些子。
上堂法不孤起仗境方生乃豎拄杖召眾云大眾且
道這箇是法耶是境耶若檢點得出共你七十三八
十四其或未然別峰相見卓拄杖下座。
上堂舉雪峰問僧甚處來曰近離浙中峰曰船來陸
來曰二途俱不涉（云云）師云此案古今提唱故多覓
箇不錯會者不啻水中擇乳然這僧將謂雪峰屈辱
殊不知卻被同行換卻鼻孔此事且置還委這僧中
夜焚香禮拜的意旨麼看來盡是人面虎能有幾箇
聖賢心。
上堂舉韶山寰普禪師白頭因參山問莫是多口白
頭因麼因曰不敢山曰有多少口因曰通身是山曰
尋常向甚麼處屙因曰向韶山口裏屙山曰有韶山
口即得無韶山口向甚麼處屙因無語山便打師云
截得別人腳跟失卻自己鼻孔又云因白頭氣宇如
王為甚麼拶著便冰消瓦解雖然韶山耀武揚威故
是當仁不讓檢點將來也只贏得一屙。
上堂舉雲居佛印了元禪師入室次蘇子瞻適至印
曰此間無坐榻學士來此作麼瞻曰暫借和尚四大
為坐印曰山僧有一問學士道得即請坐道不得當
輸玉帶瞻欣然曰便請印曰四大本空五蘊非有學
士向甚麼處坐瞻無對遂解下玉帶師云捨己從人
雲居也則是婆心太殺祇不合按圖索驥非但蘇公
落節風前兼且自己打失鼻孔。
晚參舉保寧勇禪師上堂若說佛法供養大眾未免
眉鬚墮落若說世法供養大眾入地獄如箭射去此
二途且道保寧今日當說甚麼三寸舌頭無處用一
雙空手不成拳師云玉本無瑕雕文喪德雙林即不
然說佛法也得說世法也得不見道世諦語言資生
業等皆與實相不相違背雖然去此二途又作麼生
翻憶長髭見石頭解道紅爐一點雪下座。
<pb n="621"/>
上堂知幻即離離幻即覺大乘小乘錢索井索無影
林中鳥不驚空裏磨盤生八角若人於此識根源勝
似然燈親囑託復舉百丈入就禪師因僧問如何是
佛丈曰葉落秋林曰學人不會丈曰遍地殘紅師云
百丈祖翁太殺直捷怎柰這僧當面錯過當時若雙
林在會但云春去夏來常相似高山流水自如今喝
一喝下座。
示眾舉金剛經曰若見諸相非相即見如來法眼別
曰若見諸相非相即不見如來天童覺曰世尊說如
來禪法眼說祖師禪會得甚奇特不會也相許師云
買帽相頭世尊言中有響因齋慶讚法眼句底無私
如來禪祖師禪天童可謂善別若論向上一著並皆
喫棒何謂不見道好手手中呈好手。
說戒上堂無情劍插眉端裏奪命符懸肘後頭發大
機時顯大用虎頭虎尾一齊收雖然如是且不動鋒
鋩坐致太平一句又作麼生域中日月縱橫挂一亙
晴空萬古輝復舉高峰海底泥牛語師云妙老祇解
步步登高不解從空放下雙林即不然饑喫飯渴飲
泉寒向火倦打眠內有一句有權有實有照有用檢
點得出不惟三聚週隆亦與高氏沙彌把手共行黃
面瞿曇同一鼻其或未然少間登壇志心諦聽。
晚參見見之時見非是見見猶離見見不能及大小
瞿曇抓頭不知癢處。
至節晚參灰飛律管陽初復天子南郊大有年雲物
交章饒瑞氣聲光浩浩慶堯天。
上堂舉金峰從志禪師因僧問訊次乃把住曰輒不
得向人道我有一則因緣舉似你僧作聽勢峰與一
掌僧曰為甚麼打某甲峰曰我要話行師云得之於
心伊蘭作栴檀之香失之於旨甘露成蒺藜之園切
磋琢磨這僧也則其善何其鉤索別牽便乃龍頭蛇
尾惜乎好則因緣以致翻成特地雖然金峰檢點不
得無過這一掌須是自喫始得何故既稱飽飫叢林
不合有年無德。
晚參天童雲外岫禪師一日問眾曰天童今日大死
去也汝輩作麼生救無印證出曰請和尚喫飯岫曰
天童今日大死去也汝不要相救證曰寱語作麼岫
曰天童今日大死去也阿誰與我同行證曰和尚先
行大證後隨岫呵呵大笑遂示寂師云天童慣向虛
空裏剜窟寵若非證老見義勇為怎得功歸至化然
父為子隱子為父隱故是檢點將來也是屋裏泛楊
州會麼聽取一頌和尚先去大證隨後呵呵大笑更
復何究夜靜煙銷兮玉柳含輝更闌雲霽兮梅神巧
裒冰壺影裏晶簾開迸出金烏明夜後。
上堂僧問青蘿夤緣直上寒松之頂白雲澹泞出沒
太虛之中為是神通為復妙用師云兩重公案進云
截流之機故是源遠有據只如至孝無達敢問如何
奉重師云輕煙籠皎月薄霧鎖寒巖僧禮拜乃舉巖
頭因僧問浩浩塵中如何辨主頭曰銅䤬鑼裏滿盛
油師云雲巖即不然今日有問浩浩塵中如何辨主
只對道熏風自南來殿角生微涼下座。
晚參舉天寧希辨禪師垂問色見聲求俱是妄問君
那箇是如來師云一日打眠三五度也消不得許多
閒是則是大似平地阬人。
上堂恁麼恁麼古墓毒蛇頭戴角不恁麼不恁麼銅
䤬鑼裏滿盛油若是摩霄俊鵠自合乘翔止濼困魚
不勞激浪。
浴佛上堂柳緣桃紅赤體彰儂歌歷歷為誰忙悉達
面目周沙界珍重諸人仔細看。
晚參舉馬祖道一禪師因僧問離四句絕百非請師
直指西來意祖曰我今日勞倦（云云）師云馬師父子
雖善暗藏春色明露秋光要且總被這僧一狀領過
為座主我期小參窮諸玄辨若一毫置於太虛竭世
樞機卓拄杖云到底不離於這裏其或尚留觀聽何
<pb n="622"/>
妨再為指南依時演教十二類生咸證果律儀精專
三千里放淨光明刱大廈而廣結人緣脩聖像而倍
增福慧翻身藏於無縫而鬼神莫測到這裏將謂珍
之重之誰知今日被山僧徹底掀翻和贓捉敗大眾
還見期公行履處麼陋巷不騎金色馬回途卻著破
襤衫。
上堂善能分別諸法相於第一義而不動遂喝一喝
云山青水緣鳥語花香歷歷分明更無回互這裏薦
得維摩大士在你腳下脫或未然擲拂子云此去西
天路迢迢十萬餘。
臘八上堂昔世尊正覺山前觀明星於此日便云奇
哉一切眾生俱有如來智慧德相但以妄想執著而
不證得大眾瞿曇與麼道大似開眼說夢汝等諸人
還惺覺麼不見道有時拈一莖草作丈六金身有時
將丈六金身作一莖草雖然雙林如是告報也是貧
兒嚼冷飯喝一喝下座。
上堂丹霞燒木佛院主墮眉鬚一字入公門九牛拽
不出喝一喝。
除夕上堂雙林別無所長又無除舊供養權借古人
鼻孔拈向樽前一任飽吞樂飲趙州茶雲門餅曹山
酒禾山鼓雖是上古遺局未免應箇時節眾中莫有
知音的麼拈拂子云囉囉招囉囉搖囉囉送莫怪荒
疏伏惟珍重。
晚參舉丹霞天然禪師因過慧林寺值凝寒乃取木
佛燒火向院主呵曰何得燒我木佛霞以杖撥灰曰
吾燒取舍利院曰木佛何有舍利霞曰既無舍利更
請兩尊來燒院主自後眉鬚墮落投子青曰不會作
客勞煩主人師云趁風使帆丹霞慣得及便因事長
智院主未免郎當投子故是評品端的畢竟具何三
昧良久云為伊同睡深知被底穿。
至節上堂拈拂子畫○相云不是大圓鏡亦非精靈
窟任他劫火洞然到此了無滲漏訝錯了也今日是
冬至佳節群陰剝盡之時葭管灰飛為識陽回宇宙
蓂莢榮枯祇緣晦朔依時乾坤變態無私日月循環
匪異是故是只如群陰欲去未去一陽欲來未來正
當恁麼時合作麼生道庭前凍竹翻新浪溪畔寒梅
吐冷煙復舉徑山散木禪師因巡漕雲浦蘇公問鴛
鴦繡出從君看不把金鍼度與人如何是金鍼山曰
我在京師走一遭不曾遇著一人公擬進語山曰金
鍼失也師云徑山祖翁好沒道理蘇公問的金鍼何
得拈箇無孔鐵錘示之雖然別寶須是碧眼胡不遇
其人真箇苦天劍大師遠離楚國過訪雙林不惜衣
珍為眾請法苟非其人曷能為哉大眾既遇其人還
識金鍼麼顧左右云山僧不惜脣皮為汝諸人道破
劍公是徑山祖翁第四世孫。
晚參舉道吾因趙州過訪吾著豹皮褌把吉撩棒在
三門前等候纔見州來便高聲唱喏而立州曰小心
祇候著吾又唱喏一聲而去師云道吾因文攻義趙
州就窩行劫雙林據令而行各與烏藤三十何故鷸
蚌相持俱落漁人之手。
上堂蹋破飯床不是尋常供養打開布袋祇原別示
佳珍明明聲色全彰歷歷見聞不昧大展光明幢永
鎮無為地三世諸佛斫額一切眾生倚憑乃豎拂子
云還端的麼萬籟有心聞不得孤巖無耳卻知音。
上堂舉曹山本寂禪師一日聞鐘聲乃曰啊㖿啊㖿
僧問和尚作甚麼山曰打著我心僧無語徑山琇曰
賊不打自招清化嶾曰沒量大人卻向聲色裏鼓弄
人家男女師云曹山捏鼻偷香這僧白日著賊徑山
恁麼道也是普州人祇有清化猶較些子何謂大功
雖是前賢事肝膽何妨此日傾。
晚參舉百丈野狐因緣師云不落因果開眼也著不
昧因果合眼也著雖然款段無私檢點太殺漏逗你
等還知漏逗處麼直饒緇素分明未出野狐圈繢。
<pb n="623"/>
上堂舉白雲子祥禪師問僧不壞假名而談實相你
作麼生會僧指椅子曰這箇是椅子祥以手撥椅曰
與我將鞋袋來僧無對祥曰這虛頭漢雲門偃聞曰
須是他始得師云蜀桐秦鏡氣質匪常鑒影發聲初
無二致惜乎曲高和寡致使風吹別調要得條理始
終雲門未免其責何故不合將下里巴歌指作陽春
白雪。
臘八上堂僧問盧行者負舂功高蓋代丹霞老燒佛
千古流芳未審雙林如何施設師云看取令行時僧
擬進語師便打僧問法筵大啟主伴交參正令當行
即不問洞宗落脈時如何師云中書堂內事不許外
人知進云如何是正中偏師云滿頭白髮離巖谷半
夜穿雲入市廛進云如何是偏中正師云數片白雲
籠古寺一條緣水繞青山進云如何是正中來師云
手指空時天地轉回途石馬出紗籠進云如何是兼
中至師云風吹柳絮毛毬走雨打梨花蛺蝶飛進云
如何是兼中到師云半夜黑漆屏風上寫出盧仝月
蝕詩進云恁麼則申伯宗風從此振神州佳氣又亨
通師云伽陀不必從頭念知是般事即便休乃云處
處叢林臘月八焚香稽首慶悉達雙林不守舊循途
免落世間成話把既不守舊循途又何須這場特地
不見道有條攀條無條攀例便下座。
老和尚六旬初度命上堂師陞座拈香畢乃云今晨
迺吾方丈老人耳順之期不肖念於三千里外入山
省覲復承嚴命令兩序諸兄請陞斯座大似偪石女
生兒驅生蛇入竹既不獲已祇得藉斯山景聊夫塞
乎其白遂揮拂子云柱峰卓立秀獨拔乎五嶽銀燭
煒煌光迥耀夫三湘曼殊窈窕於雲端僊趺全彰於
巖畔滔滔花澗吐廣長之妙舌條條古木示清淨之
法身欲窺堂奧幽玄須透向上關戾直須打疊淨潔
始堪股肱宗猷誠能如是則不披萊衣而師顏已悅
不獻函圖而壽算無疆不肖雖恁麼舉揚猶是中原
俗氣還有共相慶祝底麼道價盡輸天下響虛裏惟
許小師知擊拂子下座。
臘八上堂雪山夜半睹明星冷地欺顢一切人我若
當時見恁道一鋤掘斷葛藤根岐山老人可謂和身
放倒還有扶得起的麼將此身心奉塵剎是則名為
真報恩。
解制小參三月安居九旬禁足鍋眼大小杓柄短長
大眾咸知今聖制告圓草鞋錢各自打點飯米錢須
要算還常住諸昆仲出一叢林入一保社大須審細
不可忽略放過若不休去歇去徒摩客路之塵大限
臨頭悔之晚矣山僧一冬雖未晚參其如觸境逢緣
未嘗不為激勵每見汝等開口諸緣放下嘲著是非
熾然蓋因生死心不切能所念未忘所以病入膏肓
不惟良醫拱手假使釋迦復起達磨再來亦未免限
此牛跡故洞山問僧云世間何物最苦僧云地獄最
苦山云不然衣線下大事不明是為最苦洞山和尚
可謂吐膽傾心柰何直下無人領略幾成虛設若論
衣線下事苟非親履實踐一回如蓮花開如大夢覺
縱饒學通三藏才富五車有電光之舌波濤之辨祇
成得箇知解口滑之流生死岸頭依然黑漫漫地欲
得生死穎脫也須剔起眉毛著些精彩始得邇來刱
叢林亦不稽古祇圖熱鬧為勝嗟乎豈不聞首山道
冠四海稽其座下眾不滿於三十遇祖初住法昌名
震寰宇上堂曾聞命一力士撾鼓藥山未遇時曾統
六人於牛圈其後道行英賢疊出故雲門法眼曹洞
悉出其源惜乎二宗流通未幾而止獨吾宗鼎峙支
那者符初祖嫩桂之讖也後有訛誤謂此二宗出自
馬祖吾雲門祖翁曾有普說為誅心孛理之徒指出
二支五派立宗來源嗣後徑山嚴統偽書一出諸方
咸皆髮豎故有摘欺說闢謬說指迷說救蛾說熄邪
辨明宗正訛曹溪眼宗門弊洗五燈正論溯源問平
<pb n="624"/>
心論五燈先南嶽說及公揭公檄等書恥其非自乙
未年正月十八日於杭州碧蓮館會諸當道宰官燬
嚴統偽版後天下咸知此是魔事雖今山鬼衒技於
無人之處吾又復何辨哉沼和尚記讖仰山再來痛
法脈恐絕故七載單丁於風穴濟北之道重新始其
然也法門重任莫過擇人必致形正影端方堪雕琢
始其祖道有賴豈可依樣葫蘆稱人天眼目耶諸昆
仲非是罔談彼短靡恃己長蓋謂古風墮地寧忍懼
謗而不言哉昔仲尼道流諸國況遭陳蔡之厄取讎
於桓魋招毀於叔孫尚爾不合於人山僧安可苟免
於今日雖道義節儉未似愛惡皆一揆也此箇門頭
戶底大非容易撐持若不具正法眼識邪正驗濁清
怎敢提挈綱宗激厲後學消檀越信施受人天禮拜
這些境界惟證乃知非福報因緣之所論也若非浹
背汗流直饒福盈四海眾闐支那臨結梢頭只落得
一場乾打哄依舊業識茫茫無本可據雖然這一絡
索適纔不過偶爾成文若是箇伶俐漢望剎竿而走
見鞭影而行山僧不妨瞻之仰之其或未然祇知事
逐眼前過不覺老從頭上來珍重。
示眾兼謝兩序茶愛無偏黨理長即就光明燦爛今
古恆然說心說性埋沒己靈論禪論道誑諕閭閻縱
使鼻頭邊觸著布毛下翻身未為伶俐那堪向實際
理地用心佛事門中駐念既不如是何妨合取兩片
皮省煩許多氣力雖然正恁麼時清光燭梵座瑞氣
繞精藍即不問只如古德道菴內人不知菴外事是
何意旨這裏緇素得出不但受他諸公今宵供養直
饒萬兩黃金也合消得脫或未然莫道喫果品白水
也防噎。

文穆念禪師語錄卷第三（終）

<sarticle><article>文穆念禪師語錄卷第四</article></sarticle>
嗣法門人真慧等編次
<other>住汝州伏牛山雲巖禪寺語錄</other>
康熙壬子十月望五日入院嵩魯兩邑緇素及闔山
耆舊恭請當寺開堂。
法座以拄杖指云此座高廣壁立萬仞說甚威音這
廝箇裏總教乞命何謂一耀當先諸凶隱伏遂陞座
拈香祝
聖畢次懷中取香拈出云此一瓣香烈如猛燄擬之則
燎卻面門疾若迅雷觸之則死不旋踵昔年親攖斯
毒直得八面玲瓏爇向爐中第三回供養仁瑞堂上
本師上嬾下放老和尚用酬法乳之恩遂斂衣就座
維那白椎云法筵龍象眾當觀第一義師喝一喝云
一句截流萬機侵息點滴不滲作麼生觀還有解觀
的麼出眾相見（問荅畢）乃云法無異味道絕古今獅
絃調於此日玄旨統於未朕冰壺簾外湛湛光輝日
月無影枝頭璨璨香透塵寰萬法演靈源而不昧一
真合法界以無窮是以宛轉虛玄互融互攝非情識
之所到豈言論之可及然雖如是且功位雙彰理事
如如一句又作麼生遂卓拄杖云覿露現前超格外
通身尊貴透威音（敘謝竟）復舉當山第一代曇晟禪
師因藥山謂曰與我喚沙彌來巖曰和尚喚他作甚
麼山曰我有箇折腳鐺子要伊提上挈下巖曰與麼
則與和尚出隻手去也山便休師云歇力夤緣功至
謝而位轉左右知序誠奉重以無違克紹箕裘故是
源遠有據開拓家風又當別道何謂但將飯向無心
碗自有人提折卻鐺結椎云諦觀法王法法王法如
是下座。
上堂法無異法聲色全該道無別道明暗互攝若也
會得不獨遍塵遍剎而指顧稱尊亦可以法式幽關
而彌論萬有然雖如是且不涉夤緣一句又作麼生
昨夜犀因穿海過通身一片水淋淋。
<pb n="625"/>
上堂山僧住持兩月未曾拈動這箇今既承命陞堂
不如布施大眾喝一喝下座。
上堂舉夾山因僧問撥塵見佛時如何山曰直須揮
劍若不揮劍漁父棲巢僧後問石霞撥塵見佛時如
何石曰渠無國土甚處逢渠僧回舉似山山上堂舉
了乃曰門庭施設不如老僧入理深譚猶較石霜百
步師云一人放風前箭砧杵敲殘深夜月一人轉劫
外機玉兔挨開碧海門雲巖即不然夾路桃花風雨
後馬蹄何處蹋殘紅。
佛涅槃上堂箇黃面老子打了一生脫空臨末梢頭
更示雙趺於金棺可謂巧盡拙出笑殺傍觀雖然不
因紫陌花開早怎得黃鸝下翠微。
上堂舉太陽警玄禪師上堂夜半烏雞抱鵠卵天明
起來生老鸛鶴毛鷹胔鷺鷥身卻共烏鴉為侶伴高
入煙霄低飛柳岸向晚歸來仔細看依稀卻似雲中
鴈師云鏗金戛玉位轉功回明暗互攝迥無依倚洞
上玄風恁麼提挈可謂殆盡何則就中大旨渾忘忌
內紹天權迥出倫。
祈雨上堂昨夜深沙神惡發將東海赤梢驀頭一棒
直得北鬱單越雷電烜赫南贍部洲雨傾滂沱舜若
多鼻孔浸得七花八裂忉利諸天忍俊不禁揚聲大
叫道土曠人稀相逢者少。
至節上堂僧問一陽來復日長一線未審佛法長多
少師打云長多少僧作禮云恁麼則聞所未聞也師
復打云識甚好惡乃云陰極陽回一線添五雲書物
正堪妍劫前玄範渾無礙盡在當人日用間喝一喝。
元旦上堂日可冷月可熱眾魔不能壞真說作麼生
是真說恭惟兩序首領及合山大眾各箇啟居萬福
便下座。
上堂舉同安常察禪師問僧甚處來曰五臺安曰還
見文殊麼僧展兩手安曰展手頗多文殊誰睹曰氣
急殺人安曰不睹雲中鴈焉知沙塞寒曰遠趨丈室
乞師一言安曰孫臏門下徒話鑽龜曰名不浪得安
曰喫茶去僧便珍重安曰雖得一場榮刖卻一雙足
師云這僧施展如趙子龍戰乎長阪縱橫了無懼色
幸同安有背水之計縱伊具神機妙算又怎能逃其
乎掩襲哉雖然倒行逆施各有所長優劣也須檢點
何謂不見道版拍相催難縮手當風妙協貴知音。
上堂大道無方真機匪隔明投暗合殺活縱橫卷舒
了無變異行藏信其自由不是神通亦非法爾然雖
如是猶涉途程須知向上更有一著在喝一喝。
晚參舉趙州示眾金佛不度爐木佛不度火泥佛不
度水真佛屋裏坐師云趙州和尚只有一箇齒不然
怎肯恁麼道還委悉麼須知遠煙裏別有好商量喝
一喝復為頌云錦城春曉畫圖伸舞袖翩翩笑語頻
曲罷涼州神繾綣暗香浮動月黃昏。
上堂喝一喝云威音以前樓至以後於其中間所有
無不揭示殆盡更向山僧索箇甚麼遂下座以拄杖
一時打散歸方丈。
上堂纔過八月旦又是中秋節謹白參玄人光陰莫
虛涉莫虛涉須甄別到頭雲定覓山歸世間有水皆
涵月喝一喝。
上堂僧問千年公案今日重新不問玄機請宣直指
師云玉燭搖紅彩金爐噴紫煙如何是誕生王子師
云彩霞籠玉像玎璫出禁門如何是朝生王子師云
乾符合至化聲價重連城如何是末生王子師云六
街容奉重真智任靖藩如何是化生王子師云令布
乾坤靜威揚四海欽如何是內生王子師云六宮深
隱處凝然詎敢窺僧禮拜乃云象王顧獅子吼底事
分明直為剖玄關金鎖洞然開無位真人笑拍手笑
拍手驚起街頭石敢當撞落南星貫北斗喝一喝下
座。
示眾舉魯祖雲禪師尋常見僧來便面壁南泉聞曰
<pb n="626"/>
我尋常與師僧道向佛未出世時會取尚不得一箇
半箇他漝麼驢年去師云魯祖面壁贓陷平人南泉
恁麼道不是好心雖然縱奪堪誇以及正眼看來總
是白地上弄精魂有甚麼交涉。
上堂僧問人天普集緇素歸心祖庭中興即不問雲
門三句事如何師云銀山鐵壁重重美萬里無私著
眼看進云如何是函蓋乾坤句師云颯颯西風開曉
露輝輝杲日麗中天進云如何是截斷眾流句師云
橫按莫邪全正令太平寰宇斬癡頑進云如何是隨
波逐浪句師云青山雨過添新翠菡萏風生發異香
僧禮拜乃云今佛放光明助發實相義狗舐熱油鐺
牛皮鞔露柱兜率無根下戴鼇蓬萊三島神僊寓清
風月下守株人涼兔漸遙春草綠下座。
臘八上堂雪山午夜星燦斗懸黃面瞿曇被眼熱顢
還有不被顢者麼遂仰視作睹星勢云參。
上堂僧問拈花契旨故是嘉聲克肖面壁投誠灼然
悟非尋常育聖淘凡人共委洞水逆流請舉揚師云
燭曉玉人初破夢夜寒青女未登機進云夜半正明
天曉不露如何是正位一色師云青山常舉足白日
不移輪進云銀碗盛雪明月藏鷺如何是大功一色
師云碧海銀魚躍蘆花白鳥栖進云續鳧截鶴夷嶽
盈壑如何是今時一色師云月落潭無影雲生山有
衣進云恁麼則曹溪意旨唯師得洞上綱宗獨我聞
師云假雞聲叫難顢我未肯糢糊放過關便打僧問
寶座巍峨人天普集則且置如何是見滲漏師云石
筍逢春長進云如何是情滲漏師云霜花向日開進
云如何是語滲漏師云兩口無一舌僧禮拜乃云鐵
牛之機當陽展示金剛圈子直下拋來不是奪市攙
行為要諸人壁立遂拈拄杖卓一卓云不是心不是
佛不是物畢竟如何理會良久云赤心片片知人少
覿面堆堆睹者稀下座。
晚參開口有時非開口有時粗言及細語驢鳴犬吠
獲圓通八面那吒利於此人從塞北來卻得江南信
報得來年蠶麥熟羅侯羅兒與一文下座。
上堂僧問如何是賓中主師云白日不移輪進云如
何是主中賓師云青山常舉足進云如何是賓中賓
師云掘地覓青天進云如何是主中主師云木人手
解舞僧禮拜乃云久默斯要滿口冰霜迷逢達磨墮
阬落塹不是山僧平地骨堆橫生異見祇為立地要
人搆去迺豎拂子云還有搆得的麼試玉須經火求
珠不離泥。
上堂舉三聖上堂我逢人即不出出即不為人便下
座興化曰我即不然逢人即不出出即便為人師云
高高處觀之不足低低處平之有餘分疆列界二老
故善其機若論扶豎臨濟綱宗則未可何謂不見道
塵中雖有隱身術怎似全身入帝鄉下座。
浴佛上堂周行指顧稱尊也則郎當忒殺將謂福及
五天詎意禍延塵剎遂卓拄杖云眼熱傍觀忍未禁
千古萬古啊喇喇。
上堂舉長翁淨禪師奉敕陞天童捧敕黃示眾曰雲
開九天呈起曰看彩鳳銜出且道如何委悉急急如
律令敕師云古今洞然纖塵不隔要識天童面目現
在見麼急須著眼看僊人莫看僊人手中扇復頌云
泥封出自九重城覿面無私直示君試看天童峰頂
月一輪高放海天分。
<other>機緣</other>
師問僧不觸不背畢竟喚作甚麼僧便喝師云好喝
僧又喝師云東家杓柄長西家杓柄短盞子撲落地
碟子成七片又作麼生僧擬議師打出。
僧參師云未向雙林發足時好與三十痛棒僧云過
在甚麼處師便打僧擬議師直打退。
師問僧內不放出外不放入正恁麼時以何為界僧
便喝師云好好問你惡發作麼僧擬議師喝出。
<pb n="627"/>
師問書記百丈圓相實中有虛玄沙白紙虛中有實
祇如不落虛實的事你如何記記云金烏西墜玉兔
東昇師云恁麼則落虛實去也記禮拜師打云龍頭
蛇尾漢。
師問僧未打七時如何僧云平如鏡面師云正打七
時如何僧云峻若嶮巖師云打七後時如何僧便喝
師云與麼則你會也僧作禮云謝師證盟師便打。
僧問把住是如何師云佛祖罔極進云放行是如何
師云水秀山青進云如何是放行中把住師云芳叢
無艷色進云如何是把住中放行師云草枯鷹眼疾
進云恁麼則楖栗橫肩不顧人直入千峰萬峰去師
云看腳下。
僧問如何是如來禪師云離文字相進云如何是祖
師禪師云覓文字相了不可得。
師遊山值一枯樹顧眾問云春回大地秀因甚枯樹
不生花眾下語不契師自代云無汝用工處。
僧問如何是見滲漏師云木魚山上走鐵鷂水中浮
如何是情滲漏師云石人衫子破大地無人補如何
是語滲漏師云電從眼角露雷向舌尖轟。
僧問古鏡未磨時如何師云乾坤無異色進云磨後
如何師云乾坤無異色。
僧問如何是奇特句師云龜毛拂子長數尺進云如
何是無私句師云鵲譟鴉鳴報吉凶進云如何是微
妙句師云漏渴沉沉驚夢破曉來不覺日初昇。
僧問不依此岸不著彼岸不住中流且道在甚麼處
師云今日好天晴。
僧問如何是一老一不老師云桃花朱顏澹楊柳翠
色深。
僧問女子出定意旨如何師云偶爾成文進云文殊
是七佛之師為甚出女子定不得師云莫謗他好進
云棄諸為甚出得師云莫謗他好進云出與不出且
置如何是定師云手之舞之足之蹈之。
僧問既是善知識為甚麼呼佛罵祖師云鴛鴦枕上
兩行淚半是思君半恨君又一僧亦如前問師云怎
怪得。
僧問黃卷赤軸即不問衲僧分上時如何師云龍袖
拂開全體現象王行處絕狐蹤進云荊棘林中即不
問出身一句時如何師云散髮夷猶忘管帶太平無
事酒顛人進云出身一句蒙師指萬里無雲時如何
師云鵰弓已挂狼煙息一片皇風四百州。
僧問如何是入門句師云鞠躬如也如何是門裏句
師云兩眼對兩眼如何是當門句師云血濺梵天如
何是出門句師云青山無異路如何是門外句師云
眼橫鼻直。
僧問如何是第一玄師云昨夜擊金鐘告報天下聞
如何是第二玄師云大眾齊合掌香煙滿乾坤如何
是第三玄師云鬻薪樵子貴衣錦道人輕如何是第
一要師云鐵狗吠斜陽幻人拍手笑如何是第二要
師云驚起巖前虎一步一𨁝跳如何是第三要師云
楊修見幻婦一目便知妙。
師落堂一僧悟空問父母未生前誰是我本來面目
師指火僧云恁麼則識取去也師云拶空搔口而去
婆子問無夢無想時未審主人公在甚麼處師云牡
丹花下睡貓兒婆便喝師云這是有夢有想的如何
是無夢無想的主人公婆禮拜師云不信道。
僧問如何是雙林境師云千峰繞剎群林秀一水當
墀萬象懸進云如何是境中人師云抬梁扛柱少客
易運瓦搬磚老者難。
僧問魚以水為命因甚麼又向水裏死師云業在其
中進云一切眾生皆明孝道因甚麼梟鳥食母師云
業在其中進云塗毒鼓一擊聞者皆喪因甚麼製者
不死師云業在其中。
僧問不思善不思惡且道思箇甚麼師云不思善不
<pb n="628"/>
思惡。
僧問寶劍未出匣時如何師云險進云出匣後如何
師云險。
僧問家親作祟如何處置師云山河不礙清霄路妙
用縱橫處處通又一僧如前問師云放下著。
師落堂鄧居士出師攔胸搊住云正當恁麼時那箇
是你主人公速道速道士向師脅下一拳師遂托開
云不是不是士云是師便打士擬議師直打退。
師問寮元大眾入室問著無言汝試代彼道一句看
元云昨朝雪鋪大地今晨日照當空師云這是大眾
的你的聻元作禮云總在這裏師便打。
師落堂纔坐僧問一念未生前時如何師云好箇消
息僧擬議師云去勿羈山僧坐僧云請師指示師云
將謂別有那僧便拜師云會麼僧一喝師云未有主
在僧無對良久僧請師代遂問如何是喝中主師云
寧可斷舌不犯國諱。
僧問大悲千手眼那箇是正眼師云杲日當午照。
僧問斧子忌短钁頭忌長畢竟住山用箇甚麼師云
不借東君力常開優缽花。
僧問如何是頭師云金輪不隱的遍界絕紅塵進云
如何是尾師云玉女夜拋梭織錦於西舍進云有頭
無尾時如何師云未得忘功用依稀屬正偏進云有
尾無頭時如何師云全無一滴水浪激似銀山進云
頭尾相稱時如何師云殷勤無米飯堂前莫問親。
僧問虎生七子那一箇無尾巴師云無人識得渠。
僧問如何是丹霞境師云鳥道難逢進云如何是境
中人師云無孔鐵錘當面擲進云如何是人中主師
便打進云如何是主中事師云還知棒頭落處麼僧
禮拜師打云落處也不知。
僧問權衡祖道即不問如何是尊貴的事師云乞兒
破布袋進云明月堂無影木白雲深處露全枝師云
盡力推爺向裏頭。

文穆念禪師語錄卷第四（終）

<sarticle><article>文穆念禪師語錄卷第五</article></sarticle>
嗣法門人真慧等編次
<other>頌古</other>
釋迦牟尼世尊初降生時一手指天一手指地周行
七步目顧四方曰天上天下唯吾獨尊。
天風吹律下閻浮落地光吞百億洲曠古風回春
色穆靄然幽暗一輪收。
世尊因外道問不問有言不問無言世尊良久外道
歎曰世尊大慈大悲開我迷雲令我得入遂作禮而
去阿難乃白世尊曰外道見何道理稱歎而去世尊
曰如世良馬見鞭影而行。
白雲蒼狗擬何憑夏雪金霜信有甄轉過石林寒
艷燦輪輪菌菌愈精神。
世尊於涅槃會上以手摩胸告眾曰汝等善觀吾紫
磨金色之身瞻仰取足勿令後悔若謂吾滅度非吾
弟子若謂吾不滅度亦非吾弟子時百萬億眾悉皆
契悟。
高山仰止聳無及界破青山白練飛日落光舍千
古秀洞回春色滿皇畿。
六祖慧能大師既受囑矣寓南海法性寺廊廡間暮
夜因風颺剎旛有二僧對論一曰風動一曰旛動祖
曰不是風動不是旛動仁者心動。
大嚼屠門雖快意那知捏破傍人鼻直饒鳧鶴續
來清也是將笳指作篴。
南陽慧忠國師因肅宗帝問如何是十身調御忠乃
起立曰會麼帝曰不會忠曰與老僧過淨缾來。
佳人春戲出庭闌澹掃蛾眉笑語歡雙手拓開簾
翡翠鞦韆月下任人看。
<pb n="629"/>
城東有一老姥與佛同生不欲見佛每見佛來即便
迴避一時四顧東西總皆是佛遂以手掩面而十指
掌中亦皆是佛。
夜臺鬼判議紛紛非是無因苦偪凌十八重中無
限法算來都是汝心生。
有婆子供養一菴主二十年常令二八女子給侍一
日令女子抱定曰正恁麼時如何主曰枯木倚寒巖
三冬無暖氣女子舉似婆婆曰二十年祇供養得箇
俗漢遂遣出燒卻菴。
逢耕問津遇薦設葅表裏一如鍼鋒不透。
青原行思禪師令石頭馳書南嶽且囑曰回時吾有
箇鈯斧子與汝住山頭到南嶽未呈書便問不暮諸
聖不重己靈時如何嶽曰子問太高生何不向下問
頭曰寧可永劫受沉淪不從諸聖求解脫便歸原曰
子返何速書信達否頭曰信亦不通書亦不達去日
蒙和尚許箇鈯斧子即今便請原垂下一足頭便禮
拜。
金鍼暗繡鴛鴦合玉線斜挑錦縫重滿幅素縑描
未易偉然舒卷不施功。
藥山因道吾雲巖侍立次乃指案山上枯榮二樹間
枯者是榮者是吾曰榮者是山曰灼然一切處光明
燦爛去巖曰枯者是山曰灼然一切處放教枯澹去
時高沙彌外至山曰枯者是榮者是高曰枯者從他
枯榮者從他榮山顧道吾雲巖曰不是不是。
文讌筵開試鳳麟樽前賦各質彬彬蟲文鳥篆班
為賞不道於中更有因。
貓兒。
老梅風割吐銀葩香洩幽窗凍日斜占得春光回
百谷幾多桃李暗吁嗟。
南嶽西園曇藏禪師一日自燒浴僧曰何不使沙彌
童行園乃撫掌三下。
畫樓消息何人曉鸞鏡臺前春色繁就裏花容雖
可適玉人相看尚慚顏。
馬祖道一禪師不安院主問和尚近日尊候何如祖
曰日面佛月面佛。
久理深閨嬾下帷春情無柰語聲低奴奴不是多
愁態對鏡飾顏惡見伊。
雲巖曇晟禪師因道吾問大悲千手眼那箇是正眼
巖曰如人夜間背手摸枕子吾曰我會也巖曰作麼
生會吾曰遍身是手眼巖曰道也太殺道祇道得八
成吾曰師兄作麼生巖曰通身是手眼。
案前銀燭搖紅影檻外喬松展化機奼女驚回霜
夜夢倒騎鐵馬趁雲飛。
投子大同禪師因僧問和尚住此山有何境界子曰
丫角女子白頭絲。
碧巖深處響寒蛩丹桂凝霜濕翠容佩玉嫦娥歌
舞後畫堂月落彩雲籠。
德山宣鑒禪師晚參今夜不荅話問話者三十棒時
有僧出禮拜山便打僧曰某甲話也未問和尚因甚
便打山曰你是甚處人僧曰新羅人山曰未跨船舷
好與三十棒。
靈峰驀為展神用詎能量非獨妖氛掃此中更有
長。
洞山良价禪師解夏上堂初秋夏末兄弟東去西去
直須向萬里無寸草處去良久曰祇如萬里無寸草
處作麼生去顧左右曰欲知此事直須枯木上生花
方與他合。
鳳舞庭梧金鴨襲龍吟碧沼錦雲攢回途復妙尊
嚴甚夜月流輝古殿寒。
洞山因僧問寒暑到來如何回避山曰何不向無寒
暑處去僧曰如何是無寒暑處山曰寒時寒殺闍黎
熱時熱殺闍黎。
太古琴彈世絕聽五音不犯妙殊深僊陀秘術誠
<pb n="630"/>
難跡別館時聞漏已沉。
洞山曰末法時代人多乾慧若要辨驗真偽有三種
滲漏一曰見滲漏機不離位墮在毒海二曰情滲漏
滯在向背見處偏枯三曰語滲漏究妙失宗機昧始
終濁智流轉。
洞開劫運渺難符照盡功忘尚墮諸類既莫齊猶
卓爾銀籠鶴出井梧舒。
仰山慧寂禪師因僧問如何是祖師意山於空作[○@佛]
相示之僧無語。
上有千尺桐下有千尺井風吹井上桐零落井中
影。
九峰道虔禪師因僧問如何是頭峰曰開眼不覺曉
曰如何是尾峰曰不坐萬年床曰有頭無尾時如何
峰曰終是不貴曰有尾無頭時如何峰曰雖飽無力
曰直得頭尾相稱時如何峰曰兒孫得力室內不知。
迢迢劫外復何期枯木回春妙轉機五馬不嘶偏
正合苔生玉殿月含輝。
巖頭全奯禪師示眾吾教意猶如塗毒鼓擊一聲遠
近聞者皆喪時有小嚴上座出問如何是塗毒鼓巖
以兩手按膝亞身云韓信臨朝底嚴無語。
庭松巖桂影婆娑叫月玄猿出薜蘿山色溪光雖
未隔就中謾道不淆訛。
曹山本寂禪師因僧問子歸就父為甚麼父全不顧
山曰理合如是曰父子之恩何在山曰始成父子之
恩曰如何是父子之恩山曰刀斧斫不開。
霜凝古木倚寒鴉疏影橫斜隔亮紗翡翠簾垂紅
日隱玉樓香散碧雲遮。
雲居道膺禪師常令侍者送褲與一住菴道者道者
曰自有娘生褲竟不受居再令侍者問娘未生時穿
箇甚麼道者無語後遷化得舍利有持以示居居曰
直饒燒得八斛四斗不如當時下得一轉語。
幾憐洗耳溪頭客牛飲猶嫌水污之今幸史標青
白潁輿情尚未獲全宜。
雲居因僧問如何是諸佛師居偈曰這田厙奴僧禮
拜居曰你作麼生會僧曰這老和尚居曰元來不會
僧作舞出去居曰沿臺槃乞兒。
碧戶深閨鎖翠微玲瓏珠樹曉煙垂春回臺榭游
絲綴花下相逢笑展眉。
雪峰義存禪師上堂南山有條鱉鼻蛇汝等諸人切
須好看長慶出曰今日堂中大有人喪身失命雲門
以拄杖攛向峰前作怕勢有僧舉似玄沙沙曰須是
稜兄始得然雖如是我即不然僧曰和尚作麼生沙
曰用南山作麼。
赤斑驀地炯雙眸彩蝁紋虺悉擺頭毒氣紛紛平
為吐俾今往古禍無休。
興化謂克賓維那曰汝不久為倡導之師賓曰不入
這保社化曰會了不入不會不入賓曰總不與麼化
便打曰克賓維那法戰不勝罰錢五貫設饡飯一堂
次日化自白槌曰克賓維那法戰不勝不得喫飯即
便出院。
石火光中施妙術黑風景裏露全斑東床坦腹殊
無恙志士傍觀盡解顏。
雲門文偃禪師曰光不透脫有兩般病一切處不明
面前有物是一透得一切法空隱隱地似有箇物相
似亦是光不透脫又法身亦有兩般病得到法身法
執不忘己見猶存坐在法身邊是一直饒透得法身
去放過即不可仔細檢點將來有甚麼氣息亦是病。
玉笛頻將靜夜吹劫初弘範治無遺相思夢斷珊
瑚枕鳥道虛明苔滿墀。
太原孚上座掌雪峰浴室一日玄沙上問訊峰曰此
間有箇老鼠子今在浴室裏沙曰待與和尚勘過遂
到浴室值孚打水沙曰相看上座孚曰已相見了沙
曰甚麼劫中曾相見孚曰瞌睡作麼沙卻入方丈白
<pb n="631"/>
峰曰已勘破了峰曰作麼生勘伊沙舉前話峰曰汝
著賊也。
坐斷空蒙無異色劈開兩儀見幽玄源分河洛飛
龍馬為得先天趣味妍。
鵝湖智孚禪師一日不赴堂侍者請赴堂湖曰老僧
今日在莊上喫油餈飽侍者曰和尚不曾出入湖曰
汝不信去問莊主侍者方出門忽見莊主且謂曰謝
和尚到莊喫餈。
照乘自古人間罕暗裏相投鮮不驚擬覷猛然剛
轉首梅花月過已三更。
曹山慧霞禪師因僧問佛未出世時如何霞曰曹山
不如僧曰出世後如何霞曰不如曹山。
井梧靜夜宿丹禽古寺雲封未見形化外風光何
所適碧天秋月映寒汀。
梁山緣觀禪師因僧問如何是日用事山曰碧玉點
破琉璃色滿目紅塵不見沙。
幾入蓬壺室端居玳瑁床青宮位不減外紹怎能
量。
谷隱聰禪師因達觀問如何是夜半正明天曉不露
隱曰牡丹花下睡貓兒。
沉沉午夜靄清暉鑾陛簾垂隱聖儀斗轉未央虞
管靜寥寥方外詎能窺。
天童宏智正覺禪師因僧問如何是向去的人童曰
白雲投壑盡青嶂倚空高曰如何是卻來的人童曰
滿頭白髮離巖谷夜半穿雲入市廛曰如何是不來
不去的人童曰石女喚回三界夢木人坐斷六門機。
霜天清碧湛如藍古渡舟橫鳥道寒點水蘆花翻
野岸素波影漾月團圞。
石霜慈明禪師室中常插劍一口旁寘水一盆草鞋
一緉凡見僧參遽曰看劍稍涉擬議便喝出。
精金出礦真堪美釵釧缾盤等一體春色暗藏謾
較量秋光明露幾能委。
投子義清禪師上堂洪波浩渺白浪滔天鎮海明珠
在誰收掌良久卓拄杖云百雜碎。
超然物化出雲衢明月清風洞十虛腦後見腮人
莫問通身竅妙必無虞。
楊岐方禪師問石霜幽鳥語喃喃辭雲入亂峰（云云）。
清秋鴈陣布長空浪裏金鱗活路通幽穆靄然霄
漢外琵琶聲調意無窮。
法昌遇禪師因英勝二首座到山相訪英曰和尚尋
常愛點檢諸方今日因甚麼卻來古廟裏作活計昌
曰打草祇要驚蛇（云云）。
機輪展握等虛空韜略於中有不同石內左慈呼
遯甲席中龍膽駭曹公。
長蘆真歇清了禪師示眾處處覓不得祇有一處不
覓自得且道是那一處良久云賊身已露。
素質丹脣宮樣妍常將羅袖拂人前半窺半避沉
吟處易水悲歌祇自憐。
天慶息菴義讓禪師因僧問無功之功還有偏正否
慶曰偏正歷然曰如何是無功的偏正慶曰石牛慣
吐三春霧靈鳥不棲無影林。
露冷香沉春正寒雲眠石室蘚痕斑烏雞靜夜啼
殘雪月影蛾眉䫌面看。
報恩從倫禪師示眾若論此事如丹鳳衝霄不留朕
跡直得星攢碧落月浸丹墀翡翠簾垂燭香人靜當
此之際那容喘息寧許窺窬密室不通風玄關難措
足雖然要不出一點靈犀明宇宙那分東土與西乾。
橘中之樂果何窮黑白分明顯現中棋局未終乘
折角雲攢古岫月沉空。
西山柏子院邃谷禪師因僧問頭頭無繫絆處處不
染著是箇甚麼山曰我也不知曰為甚麼不知山曰
不知不知。
白日光中橫碧樹彩雲影裏露僊姿賞心千載樓
<pb n="632"/>
頭客幾度憑闌語似癡。
金牛和尚每日作飯供眾（云云）。
潦倒情懷別眾儔逢人慣好賣風流長波縱得東
流意到底還歸那一漚。
岐山因僧參山瞑目坐僧拜起側立山不顧僧喝山
謂行者曰適纔少管待這漢惡發僧擬開口山抽身
入方丈。
白拈可謂機難測決勝悠然帷幄中堪笑婁羅纔
打令鋒鋩頓挫骨毛容。
岐山見僧喚前曰他日不得辜負我僧停思山曰去
僧去山復喚前曰他日不得辜負我僧禮拜曰怎敢
辜負和尚山曰辜負辜負僧罔措山曰去僧纔行山
復喚前曰他日不得辜負我。
重重指注原無他只要渠儂直下荷叵耐頑皮真
癩肉油鹽特費老師多。
烏石靈觀禪師尋常唯扃戶人罕得見雪峰一日伺
便扣門石開門峰驀胸搊住曰是凡是聖石唾曰這
野狐精便推出閉卻門峰曰也祇要識老兄。
珠走盤兮盤走珠宛旋凸宕見精粗額堂妙有摩
醯竅四海佳聲樂自知。
百丈入就禪師因僧問如何是暗中明丈曰白雲籠
月色曰如何是明中暗丈曰翠竹舞清風曰明暗雙
雙即不問即今覿面時如何丈一喝僧禮拜。
四面簾垂碧玉璣重重深苑鎖春肥僊姬月下徐
回首丹頂雲巢忽覺飛。
百丈因桃花開指謂眾曰靈雲見桃花悟道諸人見
桃花為甚麼不悟道眾荅不契一僧曰和尚見桃花
未審如何丈曰山僧不解眼花僧曰怎柰即今何丈
作咳勢云山僧有病出去。
碧天清迥湛無塵冶艷中芬秀絕倫漏洩馨香人
弗委辜他青帝意沉吟。
百丈因僧問如何是衲衣下事丈曰橫鍼豎線。
劈開金殿鎖放出玉壺春朕兆殊無似菱花窈絕
倫。
大珠慧海禪師因僧問如何是佛珠曰清談對面非
佛而誰眾茫然。
春浴錦圖開流鶯啼弗徹賞芳多少人幾箇知時
節。
丹霞子淳禪師上堂乾坤之內宇宙之間中有一寶
秘在形山肇法師恁麼道祇解指蹤話跡且不能拈
示於人丹霞今日擘開宇宙打破形山為諸人拈出
具眼者辨取以拄杖卓一下曰還見麼鷺鷥立雪非
同色明月蘆花不似他。
砧杵夜敲清暑色胡笳邊起動秋聲含芳桂解凝
雲結透出馨香一點清。
此寶從來人罕識光前耀後一時通八花毬上紅
旂插尊貴還輸老凍儂。
真州長蘆真歇清了禪師一日登缽盂峰豁然契悟
徑歸侍立霞掌曰將謂知有師欣然拜之後住皋寧
崇光上堂我於先師一掌下伎倆俱盡覓開口處不
得如今還有恁麼快活不徹底漢麼若無銜鐵負鞍
各自著便。拈曰還知真歇老人麼昔年那裏落節
今日這裏拔本。
驀爾孤峰輕觸著石頭土塊盡揚眉分明莫謂成
狼藉覿面拈來要汝知。
明州天童宗玨禪師上堂劫前運步世外橫身妙契
不可以意到真證不可以言傳直得虛靜斂氛白雲
向寒巖而斷靈光破暗明月隨夜船而來正恁麼時
作麼生履踐偏正不曾離本位縱橫那涉語因緣。
澄潭月印天開眼萬象無私影現中一步密移玄
路寂不萌枝長玉芙蓉。
明州雪竇足菴智鑒禪師上堂世尊有密語迦葉不
覆藏一夜落花雨滿城流水香。
<pb n="633"/>
赤水神珠絕點塵一回拈起一回新花開鐵樹清
香噴午夜虛空笑展脣。
衡陽岐山仁瑞寺嬾放智大禪師上堂橫按拄杖云
過去諸佛一時按過未來諸佛齊列下風正當恁麼
時放過即不可以拄杖一時趁散。
芍藥花開蝴蝶舞蒼梧葉放子規啼虹霆轉盼精
神爽逸興無聊禁不羈。
獨脫無私老凍儂全提殺活聖凡中光鋩赫赫衝
牛斗疑犯鋒兮命不容。
五位正偏。
正中偏脫甲石龜上釣船夜半篙人垂手處蘭橈
撥破玉壺天。
偏中正當臺捧出軒轅鏡乾坤密密廣無邊法法
頭頭皆正令。
正中來木童倚杖上瑤臺婆羅月裏連根拔九曲
黃河絕點埃。
兼中至貍奴白牯恣遊戲頭頭妙用具方圓一曲
虞絃明理事。
兼中到虛空撲落絕玄妙嘶風木馬火中旋折角
泥牛水底叫。
五家宗旨。
金烏子夜徹天輝鳳閣絲綸曉靜垂劫外鴻蒙忘
影象簪花石女不妝眉（曹洞）。
風生鱉鼻變飛龍浪湧浮雲出岫雄點著不來成
顧鑒亂流明滅夕陽中（雲門）。
箭鋒時拄體圓彰龍鬥雲橫草樹香碧落蟾花恢
藻鑒松風一曲舊來長（法眼）。
父子機頭理事全泥牛耕破劫壺天玄同語默超
功用月皎星澄上下圓（溈仰）。
喝下全機驗主賓吹毛透匣偪空鄰瞎驢蹋破三
玄路獨坐雄風萬古春（臨濟）。

<other>行實</other>
康熙四年冬旦日晚參畢騎龍天劍大師設茶領兩
序及闔山大眾懷香入室請師說行腳師固辭曰余
未嘗雲水用說奚為眾請再三師不得已曰余有一
問荅得愜意即說祇如鴻蒙未判已前還有行腳事
也無眾不語天大師曰知是般事便休余曰既知恁
麼道何得更要重說偈言劍曰一番提起一翻新師
良久乃曰余生緣南楚祁陽蔣氏之季子父諱春龍
母李氏產於明懷宗癸酉年六月廿三日巳時幼未
攻書壽將一紀雙親見背起手足時余不昧夙因兼
丁劫難遂以出家事跽白先君聽許嗣後長兄擇送
本邑紫雲菴復之師處是甲申歲臘月八日薙髮埋
首天泉已經數載　大清
世祖癸巳春民心稍安余遂辭師行腳遊歷講肆至甲
午始入岐山結制是冬圓具蒙和尚直提開導授一
話頭寅夕參扣了無所知解制後復聽教於三浯講
至止止不須說我法妙難思余不覺喟然歎曰此難
思法豈語言文字能測度也雖在講席作息未嘗不
以己事參究為急務期畢意欲他行時四方未寧兼
同參所邀復入岐山結冬三日後起通宵七余入室
求開示尚曰參禪別無開示祇要離心意識參出凡
聖路學七畢又聞鄰單穎脫余愈加勇猛戒期後和
尚領眾出坡一僧問山河及大地全露法王身目前
山河大地歷歷明明如何是法王身和尚荅露余傍
聞頓惺解制日方丈命余典客執勞服役三載無間
一日和尚於客寮外厲聲曰知客余應諾尚曰你因
甚麼把生身父母限在鐵圍山內余曰和尚向甚麼
處見得尚曰贓證現在余震威一喝尚曰好喝余又
喝尚亦喝余復喝尚曰再喝一喝看余便作禮曰今
日觸忤和尚尚休去一夕普茶和尚先入齋堂職事
迎請覓和尚不得尚應聲曰在這裏大眾坐次尚曰
<pb n="634"/>
山僧行處諸人不知有時現梵王帝釋身有時現菩
薩羅剎身有時現國王宰官長者居士等身大眾祇
如一切身且道山僧在那一身聻那曰遍界不曾藏
尚曰山僧被維那一語粉骨碎身去也次日余外歸
鏡我舉前話問余曰維那何不道賊身己露鏡曰這
是代荅的兄又作麼生余曰東土波斯鼻頭大便休
在傍曰東土波斯鼻頭大某甲不會何不為某甲道
破余曰任從滄海變終不為君通便曰莫不是金鍼
玉線麼余曰蒼天蒼天便曰鼻孔被人扭捏去也余
曰蒼天蒼天是時純覺為侍者問婆子燒菴意旨如
何余曰好手手中呈好手覺曰菴主過在甚麼處余
曰不有子期術難識伯牙心比時將此問荅呈進方
丈和尚復徵曰婆子燒菴且道婆子是菴主是余曰
相逢盡是揚家醜幾箇休心息是非和尚頷之一日
便休問如何是父少而子老余曰青山覆白雲時在
師側酬酢甚多不能記述戊戌歲臘月初一日蒙和
尚上堂授一拄杖呆也遯雲同日而囑次第佛成道
日始授源流并爐偈曰拄杖子付吾兒法門寥落賴
撐持龍天推爾拈將出倒用橫揮任展施雖受師付
然大方猶未久歷是以庚子春辭老人復遊江浙諸
祖門庭壬寅秋意欲耕樵伏牛道過信陽晤悟休上
座崑石禪德領郡城居士清之鄧公寬吾唐公緒之
劉公請余雙林遯跡不覺四載醜拙日增難以枚舉
今承天大師與眾上座之請祇得從頭漏逗若是大
根利智者豈費許多周折正所謂不唧溜中更不唧
溜諸公勿蹈其轍是所禱也師於康熙丁巳歲十一
月初十日離丹霞至十七日到雙林染恙至十二月
十三日卯時召眾入方丈囑託後事畢舉拳問眾眾
荅問畢復說偈曰吾年四十五世緣今已休露柱開
口笑燈籠解點頭偈畢合掌瞑目而逝至次年嗣法
門人真慧同兩序建塔於本寺東隅。

文穆念禪師語錄卷第五（終）
　　　　監院莊瑀監刻

（信士鄧清之同緣蘇氏尹氏男鄧莊嚴次男鄧
　國瑞及合家眷等發心重梓
本師和尚語錄普願見者聞者同明般若共續
　心燈）
康熙二十三年仲冬吉旦
　　　　　　　江南上元縣梓人戴明之刻

<talk>香林佛古禪師語錄序</talk>
古唐語錄者西蜀佛古禪師駐錫於婁之古唐開林
說法其侍者從梵筵載筆而記者也佛所說經與菩
薩造論僧祗戒律踰五千四百餘卷而其後乃分為
南北藏迦葉奉遺教傳二十四祖以逮達磨度江為
此土始祖而其後乃分為南北宗又各立門庭而有
五宗之別馬馱龍負皮紙空繁象顧獅嚬狐嗥晝現
此爛熳之花惜者所以指為衰而盛午之明智士所
以憂其昃也佛師來自梓州靈根宿植五歲入青蓮
寺已灰心作巢頂禪水火不能焦濡矣笻杖挑雲未
瓢插雪遍踏天下名山參訪燈幢嫡嗣所過香林寶
塔輒見舍利放光脊中神透空裏靈飛於是通玄林
和尚囑以真諦然猶軟草承趺自聞天語也又六年
雲屩偶過婁東婁人士瞻仰鶴姿莫不延脰觀之降
情誘接聽其一言嚗然破人悶鬱迺相與掃香林之
靜苑布法席於香臺古唐近在婁西原田膴膴茅堂
菌閣銜土初成佛師提唱宗風學侶雲集而衣荔飯
松封泥運甋一任其真甘苦同趣州人感之抖囊蠲
佐未幾柳路漸入禪林桑津讓為定水海岸古塘與
竺天古德交映千秋今覽其語錄擊碎虛空打翻窠
窟從不思議中流出玉漿向大千法界重迴寶炬無
<pb n="635"/>
一語不為人發意葉開心香者所謂豐干坐虎豆圖
收蛇不過尋常舉動而雲門喫茶趙州喫粥便是無
上風規今日古唐赤髭亦騎得象王獅子真為苦海
船師者矣學人輩讀此等話不能解黏去縛且傚釋
迦嚼六年麻麥再向不死亭前指出香樓可也。
順治辛卯中秋婁東法弟胡周鼒拜題

<other>佛古禪師語錄引</other>
溯昔初祖折蘆五宗紹葉下至北山南岳曹洞趙州
應化現真金鎞度世而一時宰官哲士又皆皈心夙
業標勝禪宗信乎古德機緣文人玅喜並合兩行用
證千古西蜀佛古禪師來自婁水觀乎上京
祖皇帝眷禮特優訪咨時及遂卓錫千佛蘭若為四
道唱宗古貌和風宏才妙覺單拈直指導達天人緇
素同時連軌接坐莫不心契香城身依淨域乃以上
堂淵旨傳示及余妙證微言心光迸現傾河注燭豁
爾神開借此舌本清涼示世以耳根圓頓堂頭一席
地何遜如來第四時耶顧余不敏宿仰宗風師行將
歸敢以三言仰質塵外牟尼座前師子心生鏡現相
威真空畢竟因緣以何了證文殊猛參畢力敷讚維
摩默指一語不設漸頓增減以何合併我聞四字華
嚴六百無量為涯一念作本後先詳略以何分際惟
師解粘釋縛隨口津梁洒出本地風光廣付當場杖
缽是月是指為風為旛不敏敬以心香俟之矣師其
高座古唐為下一轉語。
康熙壬寅春正月
賜進士及第翰林院修撰徐元文科題
<other>佛古禪師語錄目錄</other>
序文
卷第一
住太倉香林禪院語錄
卷第二
嘉興平湖曹溪禪院語錄
燕都千佛禪院語錄
燕京圓寧禪院語錄
卷第三
拈古
頌古
像贊
偈
佛事
卷第四
塔銘
目錄終

<sarticle><article>佛古禪師語錄卷第一</article></sarticle>
嗣法門人超質等編
<other>住蘇州太倉香林禪院</other>
師於順治庚寅仲春受婁江當道縉紳文學居士等
請入院拈疏示眾云言鋒展演密意發明世出世間
盡在這裏諸公還見麼其或未然卻煩剖露宣畢師
陞座拈香云者瓣香奉為
今上皇帝聖躬萬歲萬萬歲恭願福等虛空壽同劫
石皇風振而海宴河清聖日輝而天長地久次拈云
者瓣香恭為本寺護法宰官檀越伏願大功不宰柱
石壯於皇家大善無名波瀾漲於法海復拈云者瓣
香描不成畫不就昔從通玄峰頂拾來今向香林堂
前拈出爇向爐中耑伸供養現住浙江嘉興府棲真
堂上林野奇老和尚用酬法乳之恩遂斂衣趺坐本
公白椎云法筵龍象眾當觀第一義師云若論第一
義諦未入門時已為諸人華劈了也烏待搖唇鼓舌
受其處分耶于中未諳此事者不妨致問僧問世尊
不說說迦葉不聞聞不說不聞即不問今朝意旨是
<pb n="636"/>
如何師打云你且喫棒著進云者老漢通身是眼師
云那裏見得僧禮拜云謝和尚去也師云料掉沒交
涉問祖道重興四眾雲集未審和尚將何法示人師
豎拂云會麼進云恁麼則人人洞徹生死根源箇箇
頓見本來面目師云見箇甚麼道理便恁麼道進云
今日當陽承指示大千無處不霑恩師云莫誑山僧
好乃云本志深藏萬壑中那知鳥道絕行蹤囊絛海
月方堪繫又見鴻音格外通鴻音既至躲避無門直
得舒卷隨時方圓符契無分城市山林寧擇魔宮虎
穴到這裏且喜梅顏乍破柳眼方新鳥囀簧音人臻
錦地矯目則瑞氣騰空運足則韶光遍埜頭頭彰祖
印物物露家風喜樂清夷歌謠盛化畢竟應時及節
一句作麼生道驀豎拂云等閒識得東風面萬紫千
紅總是春復舉世尊因地布髮掩泥獻花於然燈燈
見布髮處遂指地云此處宜建梵剎時賢于長者持
標插於指處云建梵剎已竟時諸天散花讚云庶子
有大智矣師云賢于長者雖則見機而作爭奈落他
陷阱眾中設有箇漢於斯亦持標插云建梵剎已竟
山僧也無華可散亦不讚嘆他何故不見道自作其
因自受其果本公復白椎云諦觀法王法法王法如
是。
浴佛日普門大士開先上堂黃面老瞿曇圓通觀自
任慣饒三寸舌導利十法界苦海渡愚蒙娑婆援滯
愛同途不同徹兩彩卻一賽年年惡水潑頭顱歷歷
神珠遭點壞香林今欲雪冤讎且向人前齊捉敗且
道以何為驗遂捻香云都盧這裏一坑埋。
師過復古堂值祭酒馮楊二公操琴遂置絃請陞座
當機剖露只貴知音格外提持惟斯薦取若於絃中
尋妙徽下覓奇不但錯過指鋒亦且辜他音韻所謂
輕重疾徐宜接應撞猱行走怪支離會萬物為己者
其惟聖人乎不見黃龍心與夏公立劇談肇論論萬
物為自己情與無情共一體時有狗子臥香卓下龍
拈壓尺擊狗子又擊香桌云狗子有情即去香桌無
情自住情與無情如何得成一體公無對龍云纔涉
思惟便成剩法何嘗會萬物為自己哉師云黃龍心
善乃鶴舞洞天客窗夜話爭奈罕遇子期夏公立雖
解流水高山雁落平沙惟欠指法精妍山僧亦有一
曲要且不屬宮商角徵羽以指作撮絃勢云會麼設
或未諳更聽一頌焚香調軫卻相彈不意谿山夜月
還緊緩斷時空淅瀝須看指上血痕斑。
供天童林老和尚像上堂長松蓊鬱壯麗清關古柏
重榮復隆海宇祖印玲瓏瀉活眼於缽盂峰畔舊潭
清水易潛鱗於太白山頭龍象交參人在衍慶到這
裏且喜人康物阜海宴河清正眼提持罕遭此際驀
揮拂子召云大眾曾過鐵蛇關麼我要問伊天童消
息設或未過必須親到始得何故古殿疏鐘扣莫窮
清關長鎖斷雲蹤玲瓏嵒畔多奇秀黃葉飄飄萬壑
中。
上堂舉欽山禪師因僧問如何是和尚家風山云錦
繡銀香囊風吹滿路香巖頭聞得令僧去云傳語十
八子好好事潘郎師云綿密針線還他欽老冷熱機
關無過奯公檢點將來猶是霞帔半抹翠黛全遮未
得山林境界設有問山僧如何是和尚家風向伊道
時挑野菜和根煮旋斫生枝帶葉燒。
元旦上堂玄樞密運至道無私包括乾坤該羅萬有
所謂元正啟祚萬象咸新人人瑞氣盈眸箇箇春風
滿面殊勝中最殊勝奇特中更奇特闊而無際窮不
可及到這裏三目非睹二聽不聞一道清虛十方普
覆且道是甚麼物便乃如是遂揮拂云一氣不言含
有象萬靈何處謝無私。
示眾舉三聖慧然禪師參德山山云不用展炊巾者
裏無殘羹餿飯然云賴遇無設有向甚處著山便打
聖接住推向床上山大笑聖哭蒼天出去師云一拶
<pb n="637"/>
一捺略露風規一笑一哭郎當不少檢點將來未免
傍觀者哂且道誰是傍觀者乃喝一喝下座。
上堂重提要玅雪上加霜再展機輪夢中說夢所謂
眼若不昧諸夢自除心若不異萬法一如到這裏頓
空三際迥絕纖塵一片凝然十方坐斷山門於是起
舞佛殿自此歡呼香爐𨁝跳上天淨瓶抹過東海你
等諸人還信得及麼設信不及不免重下註腳舉起
拂云當臺一鑑明如日萬古晴空絕是非。
示眾問如何是奪人不奪境師云簷前黃鵲噪檻外
白雲飛進云如何是奪境不奪人師云閑攜竹杖過
橋西進云如何是人境兩俱奪師便打進云如何是
人境俱不奪師云兩岸松陰笛一聲乃舉五祖因端
和尚垂語云古人道如鏡鑄像像成後光向什麼處
去祖叉手進前抬頭顧視云也不爭多端大稱賞師
云諸方尊宿盡為白雲父子爭不足讓有餘殊不知
端和尚也是乞兒見小利。
仲夏上堂問威音那畔動著不得因甚德山見人便
棒臨濟見人便喝師云也是無事生事進云恁麼則
香林風化古祖道煥然新師云理長則就問薰風自
南來殿閣生微涼其中親切旨請師為舉揚師云且
待秋來看進云水歸大海波濤靜雲到蒼梧氣象新
師云信你不及進云也要和尚疑著師云早已勘破
乃云巢知風穴知雨智鑑無痕靈源無底不是心不
是佛月娟娟而萬水不沉非旛動非風動雲靄靄而
千峰自啟達磨西來不會禪至今露卻當門齒且節
至理彰一句作麼生道柳陰拂地黃鸝囀水碧搖天
白鷺飛。
正殿豎柱上堂檢點將來一物無偏於白地立規模
功勛雖即檀那事亙古令人邈畫圖良繇香林始闢
梵宇初成御甲海之名藍乾坤壯麗挹鷲峰之遠秀
龍象交馳到者裏且喜紳衿合德勳貴同心遠近輸
金耆童布福雖曰異方便不出第一義且道如何是
第一義驀豎拂云若向者裏倜儻分明便知毫端寶
剎寸草金軀一木參天千祥駢慶脫或未然不免更
資一路去也復揮拂云但願春風齊著力一時吹入
我門來。
上堂陽來復陰漸剝石筍抽條花開枯木祖師西來
意東壁掛胡蘆。
上堂腳跟穩固廓大方而無外智眼洞明透聲色以
無遺所謂參禪須透祖師關學道要令心路絕心路
不絕祖關不透未免受他寒暑變遷生死籠罩不見
僧問圓悟云生死交謝寒暑迭遷未審無位真人還
有寒暑也無悟云汗出如雨進云分明在目前悟云
莫向目前作窠窟進云爭奈即今何悟云鈍置阿師
師云圓悟老人可謂慈悲太過然有落草之談致使
者僧認奴作郎彼此不了山僧即不然待問無位真
人還有寒暑也無向伊道寒時寒殺熱時熱殺設若
擬議劈脊打出何故免教伊向寒暑裏摸索。
元旦檀越請上堂諸佛說不到祖師提不起本來真
面目無異聲色裏況復風清柳墅香發梅梢春煙凝
而水碧光浮瑞氣生而村歌社舞松直棘曲鳧短鶴
長覿面相呈更無隱晦且慶賞一句作麼生道上苑
瓊開香馥郁哲人先得一枝歸。
轉藏請上堂演出演入河沙玅義全彰對一倒一百
千功德成就所謂言言玉轉字字珠回頓漸雙融事
理一致還會麼一句了然今古事大千無處不分明。
上堂透脫時毘耶窮眾士之辯受用處曼殊逞七佛
之師耀古騰今騎聲蓋色所謂玉轉珠回機先路活
風飛電激頂門眼空驀豎拂子云會麼簷聲不斷前
旬雨電影還連後夜雷復舉韓文公問大顛和尚弟
子公務事繁佛法省要處乞師一言大顛默然侍者
敲禪床三下顛云作什麼者云先以定動後以智拔
文公忽然大悟師云大顛默然賊身已露侍者敲床
<pb n="638"/>
轉見不堪文公忽然悟去也是杓卜聽虛聲。
示眾舉盤山和尚道似地擎山不知山之孤峻如石
含玉不知玉之無瑕若能如是是真出家育王云若
能如是捏目生花師云是真出家捏目生花坐斷兩
頭歸堂喫茶以杖橫肩云唵摩呢吽㗶吒。
汪門唐氏圓經請上堂一句全該無量義一機通透
萬重關若能洞徹機關外倒用橫拈不被瞞況復千
光應現萬古一春燭吐優曇香騰兜陸以此樹福則
福至如雲從以此益壽則壽同虛空界塵塵剎剎普
現威權物物頭頭全彰正眼不見僧問投子云一大
藏教還有奇特事也無子云演出大藏教又有古德
云演入大藏教師云二老宿雖則演出演入要且不
知奇特事在且道如何是奇特事卓拄杖云幾度醉
歸明月下笙歌引出畫堂前。
對靈小參生死不到處覿體晏然聖凡未兆時當央
卓犖直得千古萬古只如今前佛後佛無別道放行
也風清野岸梅寒透而香浮把住也點水成冰雲蹤
絕而岫麗淨裸裸依傍無門赤灑灑收攝不住到箇
裏聖不增凡不減去無憂來無喜一道平沉萬緣廓
徹所以道澄潭月影靜夜鐘聲隨扣擊以無虧觸波
瀾而不散檢點將來未是無生境界且如何是無生
境界卓拄杖一下云不離當處常湛然覓即知君不
可見。
敕封弘覺禪師開戒海印延師為羯磨眾請上堂珠
澄碧海魚龍現舍那之身月上青山草木舒寶華之
座頭頭顯梵網家風物物彰毘尼境界人天共轍生
佛同源進脩不假階梯圓成安有持犯于斯略回光
相即三事衲衣為百福莊嚴頓令萬善雲敷千祥駢
集若要提持向上綱宗不涉時流舉措敢借我法伯
和尚威光聊通一線揮拂云撒手那邊千聖外迴眸
光射萬峰寒。
供三大士像請上堂三十二應隨念斯彰八十相好
依作而感當其念之未起作之未興早已津濟四生
梯航三有所謂應以宰官身得度者即現宰官身而
為說法應以居士身得度者即現居士身而為說法
乃至比丘比丘尼優婆塞優婆夷措躬蛤蜊遁跡寒
明如示佛身等無有間何況湛上座一片辛勤塑成
古佛昔飾無竭今供有地眾中設有箇漢出來道香
林門下把斷要津不通凡聖因甚又容供三大士聻
山僧但向道曲為今時驀拈拄杖卓一卓下座。
上堂聲色裏坐聲色裏臥冷地商量早成錯過不錯
過堪笑楊岐三腳驢踏倒嵩山破灶墮。
晚參舉五祖演禪師示眾云四五百石麥二三千石
稻好箇休糧方耆婆不得玅師云五祖和尚大似富
嫌千口少貧恨一身多爭似香林這裏園無半莖菜
廩無一粒米信手拈將來供養諸賢者阿呵呵真快
活夜半鐘聲敲未斷清晨齊唱太平歌復舉鏡清問
僧近離甚處僧云三峰清云夏在甚處僧云五峰清
云放你三十棒僧云過在什麼處清云為你出一叢
林入一叢林師云出一叢林入一叢林無怪其然只
是清老棒頭至今無有落處。
示眾舉僧問巖頭三界兢起時如何頭云坐卻著僧
云未審師意如何頭云移取廬山來向你道師云者
老宿向須彌頂上撐舟大洋海底走馬雖則快便難
逢不免和泥合水設有問山僧三界兢起時如何向
伊道看腳下未審師意如何劈脊便棒且道與古人
是同是別。
示眾舉南嶽讓禪師參六祖因緣師云輕輕一句凝
結八秋驀地知非翻成塗毒不假修證如桂月之高
輝染汙不得似驪珠之朗耀只如諸佛之所護念且
道護念箇甚麼良久云露。
示眾大道只在目前要且目前難睹欲識大道真體
不離聲色言語驀豎拄杖云拄杖子聞恁麼舉不覺
<pb n="639"/>
手舞足蹈走入諸人鼻孔裏默自念云有佛處不得
住無佛處急走過你諸人還知麼設若不知且看興
化見同參來纔上法堂化便喝僧亦喝化又喝僧復
喝化近前拈棒僧又喝化云你看這瞎漢猶作主在
僧擬議化直打出法堂又僧問者僧有何相觸忤化
云適來見他也有權也有實也有照也有用我將手
向伊面前橫兩遭到這裏去不得是這般瞎漢不打
更待何時師云這老宿雖則欺胡瞞漢逞俊一時殊
不知萬劫泥犁甘心領受何故可憐不遇攀花手狼
藉枝頭多少香。
晚參舉仰山法堂坐次見僧從外來問訊了向東邊
叉手立以目視山山乃垂下左足僧卻過西邊叉手
立山垂下右足僧向中間叉手立山收足僧禮拜山
曰老僧住此未曾打著一人拈棒便打僧騰空而去
師云仰山雖則善應來機爭奈隨邪逐惡者僧縱然
乘空而去要且當面受瞞還委悉麼誰家別館池塘
裏一對鴛鴦畫不成。
晚參舉雲門云若說菩提真如解脫是燒楓香供養
你若說佛說祖是燒黃熟香供養你若說超佛越祖
之談是燒餅香供養你皈依佛法僧下去師云雲門
燒香供養要且不是好心香林即不然設有如何若
何便乃點茶濕嘴何故三生六十劫。
除夕示眾幾番湖海變滄桑始信吾家別有長煨芋
尚無收俗涕烹牛詎為塞僧腸龜毛拂處龍蛇化拄
杖挑時日月忙亙古一樁奇特事令人言外自承當
雖然也不得將斷貫索穿人鼻孔何故來年更有新
條在惱後春風卒未休。
上堂大雪覆千山孤峰頂不白無人識得渠萬戶俱
打徹舉拂子云者裏挨開線道拶得身來許你諸人
持論設若眼孔定動喉噎心知早是白雲萬里。
上堂風生古殿月轉回廊雲散峰青水澄魚現說什
麼三登九上短限長期直下知歸參學事畢豎拄杖
云還知觀音菩薩將錢買餬餅放下手來卻是饅頭
麼三生六十劫。
上堂橫按拂子云通身是遍身是木人裁兔角於貓
頭接得伊識得伊石女剪龜毛於鱉背不是主賓三
玄亦非君臣五位若作佛法商量笑殺三門土地。
上堂虛空包不住大地載不起古鑑辨媸妍良工列
規矩末後句只者是我與雪峰同條生不與雪峰同
條死且道如何是末後句喝一喝云善財拄杖子。
對靈小參槐國悠悠夢斷時青燈黃卷閱何期髑髏
識盡摩醯眼枯木龍吟一段奇驀卓拄杖云子堅陸
君若向者裏領略得去本來面目觸處分明生死籠
罩無繇榮辱干他不得說甚麼兜率仙苑佛剎魔宮
紛紛花雨嚴身襲襲香風襯足其來也如千葩競放
錦麗霞彰其去也似鳥翔空天寬地闊還委悉麼蟄
戶未驚新歲電梅腮已露舊時顏。
對靈小參夏木陰陰數烏啼庭蘭玉砌草萋萋輕身
既入蓮華土明月依然照海西所謂聖凡不異石女
明劫外之機去住無為木人唱還鄉之曲七情網破
瑩若澄潭五障緣空皎如白晝說什麼尸林契悟涇
渡拋嬰直下知歸頓踰諸聖還知張淑人去處麼春
光不到無根樹一度花敷一度榮。
授石璞質西堂衣拂上堂機先領略格外承當滅卻
瞎驢邊流通正法眼佛佛授手罟四海之鯤鯨祖祖
相傳掠千峰之菸菟大振光明幢便作師子吼且孤
標一句作麼生道佇看血汗八駿駒何啻日馳三千
里復說偈曰與師智等減師半智過於師始見雄非
是香林殃及你從來正脈貴流通。
師誕日請上堂雲生碧嶂水出高原舒卷不假纖毫
力點滴寧分淡與鹹若作佛法商量蚯蚓鑽汝鼻孔
不作佛法商量蝦蟆咬你心肝除卻兩途如何話會
千江有水千江月萬里無雲萬里天。
<pb n="640"/>
上堂僧問龍生龍子鳳歸鳳巢龍鳳交參即不問未
審那箇是英豪師曰高著眼進云如是則意氣愈添
威獰更甚師曰也大難得僧禮拜師曰意氣何在乃
云格外拈來識者猶希覿面相呈更無隱諱文殊出
女子定不得圖添佛祖冤仇德山未會末後句貴作
人天眼目若論臨濟家法太白風規香林未敢妄通
消息何故智海無波通雀徑覺天有月照雲山。
上堂禪非意想道絕功勳香嚴擊翠竹以颺聲靈雲
見桃花而增彩頓除知解自釋群疑鼓腥羶於豬肉
案頭引蒼蠅於破驢脊上風生錦地月印春波直下
分明了無疑滯遂卓拄杖云者裏卻然理會得高山
平地總西方。
示眾明還日輪暗還黑月明暗何來眼開始得且道
眼在什麼處以杖指云是明是暗。
開示若欲究明箇事必須立堅固信具決定志剔去
平昔所見所聞塵情意想差別知解淨盡無餘然後
提箇萬法歸一單看一歸何處行也如是坐也如是
至於語默忙閒喜怒哀樂亦如是默默孜參綿綿密
究直至參之無參究之無究驀地冷灰荳爆如披雲
見日如貧得寶如暗得燈如寐忽覺到恁麼時自成
一片矣設若疑情未發恍惚未定散亂紛紛昏沉擾
擾即將前一歸何處左右攻擊前後鞭逼進之退之
愈拶愈追忽然噴地一聲方知娘生鼻孔依舊大頭
垂珍重舉真淨文禪師與劉宜翁坐次翁乃指衲衣
云喚作甚麼文云禪衣翁云如何是禪文抖擻云抖
擻不下翁無對文掌云你伎倆如此要勘老僧那師
云劉宜翁當時不合放過見彼抖擻好與劈面一笏
非惟耀後光前且與孔門增益。

<sarticle><article>佛古禪師語錄卷第二</article></sarticle>
嗣法門人超質等編
<other>住嘉興平湖曹溪禪院</other>
師於順治十四年三月二十四日受當湖宰官暨合
邑縉紳孝廉文學居士等請入院至三門云浮幢剎
覿體現成解脫門當陽直捷遂喝一喝便入。
彌勒　貪愛破村方忘卻兜率院十字街頭等箇人
要且不是這箇漢噫識你了也。
韋馱　共住閻浮裏同扶正法輪降魔須著力感化
要殷懃。
佛殿　因禮得禮自倒自起佛之一字吾也不喜遂
上香云是何言歟便展拜。
當日檀越張仲缶趙行可陸珊瑞金峻升等請上堂
拈疏示眾云霞箋燦爛貝葉珠璣發揮上古宗猷贊
佐今時法社文彩既爾全彰不妨對眾展演宣疏畢
師以杖指座云者曲彔木床巍巍充塞虛空蕩蕩杳
無涯際今朝直上尖頭屙出熏天臭氣便陞拈香云
此一瓣香根盤大地葉覆須彌爇向爐中端為祝延
今上
皇帝萬歲萬萬歲伏願皇圖齊北極睿算等南宸次
拈云這一瓣香位列三旌之貴祿享萬鍾之尊恭為
在廷文武牧外公孤及本邑現任尊官伏願德政逾
先達仁風起後賢又拈云者一瓣香風標越格氣概
天然恭為本山檀護縉紳居士伏願華開袛樹果結
儒林復拈香云紅爐烹就白棒煆成第二回拈出供
養天童堂上林野先師用酬法乳之恩上首白椎竟
僧問曹源一脈五派攸分古佛陞堂是何祥瑞師云
蟻聚蜂騰無限意香煙旋結萬千層進云獅音吼破
千山月法印光含萬派宗師云錯聽不少問昔日子
胡狗兒上取人頭中取人心下取人足如何是子胡
狗師打云好箇差異畜生進云如何是上取人頭師
云打殺久矣問諸佛出世為一大事因緣今日曹溪
端的為箇甚麼師云只為你鼻孔未曾穿進云恁麼
則天長日月輝今古大地笙歌處處新師云滿眼滿
<pb n="641"/>
耳進云龜毛揮電影兔角攪空花是誰分上事師云
山僧拄杖長八尺復有數人同時豎拳咳嗽師云一
齊收下乃云平田迥出觸目森然悠悠綠水環村靄
靄青雲起戶蘭庭更梵苑風巢雨穴無非般若道場
膩水化曹源直澗橫塘盡是西來大意正當恁麼時
又且如何驀拈拂子作釣勢云投公不廢任公餌直
得錦鱗遇始休（謝詞不錄）。
復舉虎丘元淨禪師因僧問如何是到家一句淨云
坐觀成敗僧云不與萬法為侶者是甚麼人淨云遠
親不如近鄰師云元淨禪師答話大似舍近而就遠
設有問山僧如何是到家一句向伊道自由自在待
云不與萬法為侶者是什麼人復云照顧眉毛即今
朝旆寵臨詞林畢集遐邇欣眉人天快意且道是遠
親耶是近鄰耶復擲拂子云意氣不從天地得英雄
仍藉四方材。
陸珊瑞慶母八旬小參晴光入戶大地維新瑞草撼
海島之風靈萼綴瑤階之麗蘿圖燦爛劫石焜煌不
假慶會風雲便適當人受用所謂靈椿翠映須彌老
天地同根萬物宜珂月一壺隨分足芝蘭毓秀共爭
奇驀卓拄杖云還知當人壽量麼千載鶴翔銀漢月
萬年藤掛老松梢。
師誕日眾護法請上堂士問未出母胎度人已畢今
日陞座作麼生師云道曠無涯逢人不盡進云恁麼
則庭前柏子千年古點綴青山與白雲師云居士分
上作麼生士喝師云好一喝未有主在士問世尊初
生便會指天指地因甚雪山六年方睹明星而悟道
師云慣穿時人鼻孔進云輕輕躡足龍門過引得清
風動地來師云賺殺幾許英靈士拂袖歸眾師云計
窮力竭乃云呱口未開早吐廣長之舌醯目纔瞬全
舒格外之機風汀月渚以翛然雨市煙村而自適珊
珊玉樹慧燄彌天杲杲珠林清光匝地所謂視乎冥
冥聽乎無聲冥冥之中獨見曉無聲之中獨聞和到
這裏非凡非聖非佛非仙無我無人無榮無辱心同
虛空界示等虛空法說什麼六八四十八九九八十
一直饒寶掌千歲百念趙州要且搆他一莖毛未得
在畢竟作麼生是伊出身一句揮拂子云超方越格
無倫匹剖古磨今更有誰。
祈嗣請上堂實相離形狀真智絕名模直下無纖毫
全彰奇特事所謂無名名之父無色色之母為造化
之根源作天地之太祖以是麟從天降瑞應衡門夢
筆生花芝蘭結果大士道若人持誦大悲神咒於現
在生中一切所求若不果遂者不得為大悲心陀羅
尼也與麼說話大似晴乾開水道無事設曹司簡點
將來猶是曲為今時且道孕信懷旋祈求皆應一句
作麼生道從來積善多餘慶坐看熊羆協夢新。
裝供韋馱檀越陳公從朱奉田翁晉生請上堂分身
百億未足為多端坐虛堂豈常言靜況值楓林鬥麗
霜菊爭妍瑩瑩月印寒江皎皎星騰碧漢三洲應化
萬國橫身施籌略於摩利支天運伎倆於大千沙界
神通易測密行難知為佛祖之紀綱作人天之依怙
且如全賓即主全主即賓一句作麼生道護法護人
盈宇宙為祥為瑞滿乾坤。
金怡原孫茂恂等請上堂問梅發寒天點綴山家富
貴鐘鳴野徑引牽衲子風騷為復神通玅用為復法
爾如然師云到江吳地盡隔岸越山多進云恁麼則
檀信虔誠沾恩有地師云梅發寒天鐘鳴野徑問龐
道玄參馬祖豁開心地楊文翰遇廣慧頓斷疑情今
日眾檀飯僧師以何法相為師云貪他一粒米失卻
半年糧進云恁麼則打麵還他州土麥唱歌須是帝
鄉人師云莫作如是見解乃云寒爐發焰冷壁生輝
莊嚴無位人流通正法眼布慈雲灑甘露演教外之
真風示目前之受用其開也則三頭六臂其合也則
毫髮不存覿體如如更無遮障諸人因甚到這裏排
<pb n="642"/>
身不進入作無門蓋緣見處不真悟處不實以致零
星家寶自昧衣珠而今要到脫離塵縛截斷疑根不
免借黑漆拄杖指條通天活路令此各各歸家穩坐
安穩自適驀卓拄杖云還會麼見義弗為非勇士臨
危不變始驚群。
立監院上堂僧問賓主歷然即不問當家種草是如
何師云一肩荷負進云恁麼則一人有賴萬象咸和
師云誰不仰止進云石壓筍斜出崖懸花倒生師云
閒言語乃云浪鳴非獨掌支廈詎孤材花雨瀰幽徑
香雲布石臺驀豎拄杖云拄杖子聞恁麼道遂踴身
前云百丈以前崖居穴處人人自律百丈以後高堂
廣廈人人自廢和尚既爾退居自適因甚又改樑換
柱撤東葺西寧無虛費檀信脂膏乎山僧只向他道
檀護信力堅隨機而導之於是拄杖子唯唯退身云
既崇大廈良非一木所能為力振頹綱須藉群賢而
輔弼可謂人宜舊器宜新器新則無缺傷之患人舊
則有練習之能可以揚法性之風旛可以竭楊岐之
吁嘆洗清塵世徽贊宗猷一任續鳧截鶴夷嶽盈壑
頭頭皆玅用法法盡神通悅可眾心功施不浪且氣
聲同應主伴互彰一句作麼生道不得春風花不開
花開須借春風力復舉趙州禪師問僧云曾到此間
否僧云曾到州云喫茶去又問一僧云曾到此間麼
僧云不曾到州云喫茶去院主問云到與不到因甚
俱云喫茶去州喚院主主應諾州云喫茶去師云口
甜如蜜心毒似砒一盞清茶不揀高低趙州老太狼
藉可憐不遇天池客白𤾣唇生三五尺顧左右下座。
新春卜愛湖誕辰請上堂春回萬象法印森羅誾誾
滿目煙光燦燦一天花雨所謂道遠乎哉觸事而真
聖遠乎哉體之即神如是則風柯月渚並可傳心煙
島雲林咸提妙旨探驪頷於寶所夕魄騰輝摘靈瑞
於華間朝陽孕彩三草二木悉賴滋芳四聖六凡全
承其力悟之為阿耨菩提散之為天曼陀羅侯王得
之為天下貴善友契之為如意寶以此筏苦海以此
濟貧餒千齡稱慶三祝無虛百福宜祥五雲有繼還
委悉麼庭前柏樹自條然直透鴻濛萬象先兜率宮
中一晝夜遂屈指數云人間剛道四百年。
平湖邑侯朱鶴門塑大悲聖像開光請陞座至體等
虛空靈源常湛寂堅密以為身入塵而自謐悲願遍
婆娑示生何期畢得度現宰官天大將軍出折箸攪
滄溟魚龍皆迪吉觸境有權衡臨機無固必萬象悉
昭回千江月印一點開寶目光並耀如十日。
婁東黃夫人送法衣兼受戒請上堂衣珠朗映清淨
猶若冰霜智體鮮妍皎潔同於琉璃畦服遍覆心地
全彰開火宅之青蓮淨紅塵之白業磨不磷涅不錙
金剛體報金剛壽脩不無染不得薝蔔花敷薝蔔香
共佛祖播真風與含生恢本據惟斯福德人作諸希
有事所以道江月照松風吹永夜清宵何所為佛性
戒珠心地印霧露雲霞體上衣到這裏大似鋪花錦
上愈見光新殊不知當人腳跟下本有袈裟地迥立
天外逼塞虛空千聖侵欺不得萬靈景仰有分秪如
受戒延齡一句作麼生道一絲纔掛體萬德自莊嚴。
<other>住燕都千佛禪院</other>
師於順治十七年冬上進天童林老和尚語錄憩錫
隆安欣逢
御臨慰問天言藹切次後受大護法朝宰金之俊胡世
安龔鼎孳馬紹曾嚴沆金漢鼎柯聳徐元文李仙根
馮弘道韓詩金式玉暨眾居士等請就院結冬上堂
拈香云宴坐隆安七尺床鍼頭一見意何長追思無
計酬　恩澤今古惟憑一瓣香爇向爐中端為
世祖章皇帝昔乘佛願而御金輪今釋金輪而歸佛位
此一瓣香恭為
今上至尊至貴福壽軿臻暨滿朝王佐闔國軍民共
樂昇平次拈云者瓣香名不得狀不得惟我天童堂
<pb n="643"/>
上林野先師始末咸知遂斂衣趺坐維那白椎竟問
還丹一粒點鐵成金至理一言轉凡成聖的人來和
尚作麼生接師云且居門外進云恁麼則金剛腳踏
地剎竿頭頂天師云有甚奇特乃云古殿洞然玲瓏
溢目風生烏樹香散庭幃列諸聖於其間羅萬靈於
此際龍驤虎驟啟千佛之頹風疊嶂層巒拱九重之
聖境沒絃琴調貴和知音無孔笛腔惟善節拍且道
還有飲泉水知地胍者麼遂起身鞠躬云不因大量
設蒲供怎得陞堂祝
聖圖卓拄杖下座。
彌陀聖誕萬行大德領眾請上堂問慶誕設齋即不
問今日上堂事若何師云大家在這裏進云如何是
千佛境師云門連城市車馬駢填如何是千佛人師
云幾度知君無覓處一朝相見抱慚惶如何是人中
境師云青山只解磨今古綠水何曾洗是非如何是
境中人師云眉橫鼻直眼大舌長進云人境已蒙師
指示向上一句更如何師云我若向你道恐你錯會
去進云恁麼則全因燕地月盡見江南春師云莫將
鶴唳誤作鶯啼問如何是男子身中入正定女子身
中從定出師云風敲月戶三秋冷雨打茅堂六月寒
乃云白雲萬頃卷寒光落照峰披鳥語狂幾度知君
無覓處一朝相見抱慚惶所謂至鑑昭千古圓明絕
後先剎塵諸佛土一一總如然是以撒手那邊歸路
迷千嶂勞生閱百洲回頭這畔竹疏雲補密梅老雪
作花直得畫閣盈虛寶嚴而飾華輪香潔充滿其中
微風行樹而雅韻斯彰眾鳥綸音而鴻名不墜天垂
雲縵地布黃金沉沉冷壁交輝直教寒冰而發燄皎
皎珠光互映致令枯木以糝花潛行密運觸事皆真
括古該今應緣不謬還知身口意清淨是名佛出世
麼遂合掌云眾生有願來吾國豈免頻伸一臂長。
晚參問如何是向上一著千聖不傳意旨師云夜靜
不勞重借月玉蟾常挂太虛空乃云向上一著千聖
不傳信手拈來匝地普天把住也折角泥牛眠海底
推不向前約不退後放行也無毛鷂子潑天飛羅籠
不住呼喚不回且道放行為人好把住為人好男兒
自有衝天志豈向他人行處行。
晚參冰凝蠟骨鵝護雪翎廓爾虛閒杳忘管帶拈卻
炙脂帽子剖出無瑕方是玉脫卻鶻臭布衫畫成有
足即非蛇臨濟既喫六十殺活棒因甚還思一頓蒿
枝拂舉拄杖云者裏著得一隻眼則不妨移過去作
未來移未來作現在其或未然有寒暑兮損君壽有
鬼神兮妒君福。
冬至李清宇誕辰請上堂五峰峭峙聳霄漢以尊榮
一鏡虛涵納聲光而無際祖翁田地處處分明本有
家珍時時顯露到這裏直得五行倒置爻象變遷移
凶星為吉曜易短限作長齡舉必全真動無遺照說
什麼十五日以前瓊林添晚翠秋水漾空碧至寶秘
形山往往人不識十五日以後西風寒鴉噪黃菊間
霜白時節不相饒山河都漏泄正當十五日遂揮拂
云祥麟天上呈瑞氣滿閻浮事事本陶然一切皆具
足且慶祝一句作麼生道惟憑一句無私語用祝華
堂大有年。
人日劉母侯超鳳誕辰請陞座問南山不艾菁蔥翠
北嶠開敷爛熳霞謂復壽人多瑞色謂復應與善人
家師云不記春秋多少歲松梢惟見鶴來棲進云若
不乘鸞鳳焉知蓬島寬師云且喜領話問新年佛法
即不問劉母誕辰請讚揚師云地久天長進云恁麼
則願將日月為天眼掇轉乾坤作壽山師云滿口道
著乃云云何得長壽金剛不壞身驀豎拂子云大眾
如何是金剛不壞之身復一拂云莫不是能為萬象
主不逐四時凋麼莫不是起坐承他力寒溫亦共知
麼莫不是呼之有聲觀之無形麼莫不是明踰日月
量等虛空麼如斯圖度何異持蠡酌海用管窺天殊
<pb n="644"/>
不知金剛正體在天同天在人同人應以佛身得度
者即現佛身應以菩薩身得度者即現菩薩身應以
居士身即現居士身應以婦女身即現婦女身雖則
隨所應度而為現身要且不屬陰陽造化餘閏更遷
到者裏只得青含柳眼玉襯梅腮晴光轉而桃苑生
春淑氣催而崗陵秀麗且道陽和初暢壽域彌新一
句全該如何展演須彌頂上築金隄千輻輪紋越樣
奇不記春秋多少歲松梢惟見鶴來棲。
六王府李夫人為翁娥公請對靈小參問今月今朝
正忌辰慘傷提起淚沾襟五婦絕倫伸孝意仗承三
寶薦夫君三寶功勳即不問國公鼻孔作麼生師云
雨洗千峰淡進云恁麼則參商兩地月共一輪師云
春煖百花妍進云塵塵安養土處處玅蓮邦便禮拜
師云爭奈闍黎未到來乃云圓明妙性不染纖塵諸
緣和合有所離散所謂昔從佛苑示現王身今棄世
緣而歸樂土雖在一切處不為一切處所拘雖離一
切時不為一切時所攝猶是月涵眾派春在百花幽
鳥語喬林殘紅隨遠水若是大丈夫漢向腳跟未動
之際便乃坐斷毘盧高超象帝尊而無上貴不可名
又說什麼雲去雲來長空自在漚生漚滅濕性恒如
直饒寂然不動智普應於諸國亦未是全體受用驀
豎拂子云還見翁娥殿下向這裏現本有身證無生
果麼設能見徹娑婆擲去他方安養移來此土其或
未然更為指陳復揮拂子云名花不藉春風力便入
蓮臺最上層。
六王府李夫人誕辰請陞座靈葩香散鷓鴣天葉覆
鴻濛未召前落落風聲無限意都緣根蒂植多年所
以道有物生天地無形本寂寥能為萬象主不逐四
時凋驀豎拂云這裏透脫分毫則過現未來無量無
數恒河沙世界於此界中有無量無數瓊樓玉殿花
果林泉奇珍玩好繒褥鮮妍復有不可說不可說如
意寶珠不可說不可說交光絲網不可說不可說微
妙音樂不可說不可說醍醐上味隨處現前受用無
盡說到此間設有英俊道者高聲喝云此是世間福
德因緣未得超凡入聖之果直須洞徹父母未生已
前本來面目是真受用是名福田良久云是則也是
似則未似何故不見道大福德人脩大福德人受有
因必有果一切皆成就擊拂下座。
孝子張梓為考樂安請對靈小參大道只在目前要
且目前難睹欲識大道真體不離聲色言語只如張
公安寢三七日內香燈互映日月交光鐘磬和鳴語
言敷奏便是聲色言語覿體全彰卻喚什麼作大道
驀豎拂子云者裏明得徹悟得透則風動旛飛盡顯
靈明人泣鳥啼不離本際論甚秋容澹澹灝氣沉沉
直下洞然高超物外還委悉麼若能委悉則官居一
品未足謂公之榮爵享千鍾未足謂公之貴世事等
浮雲賢哲如同夢其或未然更為註腳擲下拂子云
卸卻塵緣歸淨域花開端見本來身。
<other>住圓寧禪寺語錄</other>
師於康熙二年四月初四日受世禎秦操江鳳彩佟
撫院鸞彩佟護法賦贇佟總戎等請住圓寧禪寺入
院山門　現成門戶不煩顧鑑腳跟踏著優曇燦爛
拽杖便入。
佛殿　菩提樹下香風動正覺山前花雨飛今日圓
寧重覿面不由人見盡瞻依遂展拜。
是日上堂拈香祝聖云者一瓣香尊貴天然誰敢酬
價爇向寶爐端為
今上皇帝聖躬萬歲萬歲萬萬歲伏願淳風廣被入表
無虞惠澤普施群機有潤次拈云此一瓣香深培曠
劫瑞應斯時奉為在朝勳戚牧外尊官遠近檀越列
剎耆宿暨今請主圖賴固山佟門眷屬惟冀清聲澍
於麟閣韶算臻於芥城復拈云者一瓣香活鱍通方
團轉無閡自從撥草瞻風以至入廛垂手第四回供
<pb n="645"/>
養天童堂上傳臨濟正宗第三十一世上林下野先
師用酬法乳之恩遂趺坐問答畢迺云雷音初震聳
聽人天慧日重升光新宇宙顯揚向上宗猷揭示曹
溪的旨直使人人親見古佛彌陀方信安養在近貴
令箇箇識取自己家珍始知寶所非遙論什麼撥灰
見火過水逢渠萬象之中獨露北斗裏面藏身赤肉
團上無位人都來與汝不相干且道昇平共樂承誰
恩力卓拄杖云普天匝地皆安枕盡向吾皇化育來
復舉興化道我逢人則不出出則便為人三聖道我
逢人則出出則不為人師云二老宿大似南山起雲
北山下雨圓寧這裏總莫管他出與不出為人不為
人直截提持自然磕著何故聻白雲乍可來青嶂明
月難教下碧天。
岳樂和碩安親王請師就慶豐廣嗣禪寺資薦世予
嘛呢上堂問向上宗乘即不問今朝薦召事如何師
云山高雲氣冷進云且道嘛呢世子即今向甚處安
身師云澗闊水聲幽進云親王設齋更有利益也無
師云泥多佛大進云恁麼則七寶池邊聞法喜九蓮
臺畔證無生師云不妨道著問無紋玉璽懸空印百
雜場中獨占魁西來大意即不問廣嗣消息事如何
師云皇天無私惟德是化進云秪如撾鼓陞堂人天
慶集又作麼生指示師豎拂子云會麼進云自從一
箭收功後萬載千年樂太平師云誰不恁麼乃云西
來的旨舒卷分明劫外風規見聞不昧已是河沙妙
義斯彰百千功德圓具欲待山野說箇甚麼即得到
這裏事不獲已只得鋪花錦上驀揮拂子云於中略
回光相則鳳堂鼓響七處九會而共演真乘梵苑鐘
鳴四聖六凡而齊成佛道更令金枝再茂桂子重馨
幼者壽而老者康爵彌增而福彌厚然雖如是還知
嘛呢世子安身立命處麼復揮拂子云王室殷殷留
不住幡然直躡寶華宮。
超道請上堂問黃鳥紛紛遶樹頭梧桐葉落滿天秋
圓寧消息即不問今日延生事若酬師云南山不艾
青蔥翠進云十月懷胎三年乳哺恩作麼生師云北
嶠從敷爛熳霞進云恁麼則識得最親者方報罔極
恩師云山高水長進云可謂牧童歸去橫牛背鐵笛
斜吹賀太平師云多了這些風韻乃云蒼松古柏淡
雲籠花笑鶯啼瑞氣重皓首童顏相慶會不知誰識
劫初翁驀豎拂子云這裏且喜青荷似鏡綠柳如絲
六月息鵬遙九皋斂鶴翥折旋俯仰全承渠力運用
施為不從他得正當碧池添翠玉幹生輝節屆斯彰
毫無隱諱還委悉麼菡萏未敷香馥郁蟠桃早已結
新枝。
千佛菴緇素請上堂魔宮虎穴足可安居土面灰頭
道人常分所謂法無定相遇緣即宗建立法幢隨處
作主所以山僧住千佛時袛見千佛時境界門連城
匝車馬紛紜黃沙迷過客若箇是知音今住圓寧時
惟見圓寧時境界燈幢聯寶堞鐘磬雜笙歌浩浩紅
塵裏滿目盡他鄉雖然一動一靜事無兩般在此在
彼理歸一致正恁麼時不與萬法為侶者是甚麼人
隨喝一喝云倏爾驚看兩鬢雪寒毛不覺豎渾身。
提督柯鐸請發引小參玅體由來不染塵了無生滅
可相侵玉樓香燼窗生白無限清光度碧岑若論楊
氏孺人其來也鳳鳴天岸瑞映瑤階其去也花綻蓮
漪香分玉砌識夢幻以非長覺菩提而克證所謂知
幻即離非幻不滅真規既爾顯露幻相安以久停乘
此廣大風雲一任優游自在秪如去來不以相動靜
不以形臨岐一句又作麼生遂揮拂子云劫前大道
無壅塞信步家鄉即便歸。
端陽請上堂葵榴初綻蒲劍新抽袪邪魅於今時消
毒害於此際桃符換彩艾虎張獰黍角餉孤忠龍舫
兢湘水正眼看來怎似圓寧寺裏香饈豐盛六味調
和羅列目前般般具足只要諸人粗餐細嚼知果識
<pb n="646"/>
囚若能一念不生管教千殃頓息正當應時及節一
句作麼生道高標奪得靈山錦五瑞全彰百舌無。
對靈小參鏡花水月兩虛明起止因從自本根了卻
幻緣無異夢何妨天際片雲橫所以道鏡裏形水中
月昔本無生今何有滅榮辱不千聖凡路絕論甚井
藤之易脆花萼以摧風破鏡絕重圓鼓盆而自悅直
饒當處出生隨處滅盡淨裸裸全彰赤灑灑獨露變
火宅作清涼化愛纏為解脫猶是聖智未圓墮空之
謂遂卓拄杖云直下見得徹去不起一念即證無生
不動一步遍遊沙界還委悉麼復擲杖云玉樓人去
蓮華上香滿長空月滿臺。
上方廣生等請上堂明炬燭昏衢津梁通險道若非
過量才詎續無絃調況乃人間事所重惟財帛誰減
口邊餐與人充饑膈今之廣禪子率眾剖珍儲來結
無漏緣六度莫能及兼懇登曲彔乞法廣流傳我宗
無語句安可恣妄談過現未來事毫髮無間然眼底
既分明終不被舌瞞捷徑有一詞奉白諸賢哲端的
見根源拄杖為爾說隨卓杖一下云上方月朗千峰
白廣扇宗風宇宙生。
寶公首姪孫等請上堂至鏡當軒照波旬之窟穴靈
鋒在握伐異見之稠林一句截流萬機不到況復德
山棒臨濟喝天龍豎指道吾舞笏華亭船子撐風月
芭蕉拄杖驗龍蛇雖然發揮向上宗猷何異南山起
雲而北山下雨驀豎如意顧眾云這裏挨開線道拶
入身來捉敗黃面老子何用圓寧三寸說青道黃寶
公赤手提上挈下其或未然不免亡羊而泣路受惑
染以悲絲急須努力莫教錯過且如賓主互用聲氣
相投作麼生道玅舞還須誇遍拍三臺仍是大家催
復舉陸光祖問玉芝法聚云東土一千七百善知識
即今向甚麼處去了聚指庭樹鳴蟬曰這裏也有一
箇祖云聲響便是麼聚曰喚作聲響即錯過去也師
頌云相逢詰問去來由古樹蟬鳴幾度秋濁世塵埋
猶不薦寧於指上解風流。
桂林李兵憲請小參仕路已經過翛然林下居庭前
柏樹子茂發萬年枝以是金莖露獻玉柯風鳴非勁
節之能齊詎大椿之可比蒼蒼色潤鬱鬱光新不涉
陰陽寧關歲月舉起如意云還知這箇落處麼若知
則是聖是凡束之高閣即心即佛颺於海底設若不
知未免葛藤一上若論這漢子結根上國孕質三韓
甦民困於顛危活泉源於涸塞謙光載道廉影彌空
翻思龐蘊之風頓返陶潛之旆恬然一室寂默為功
深入不二之淵研究純一之妙誠將染指必獲薪傳
世出世間得未曾有且理事雙彰如何話會梅舍纔
方開雪眼桂林早已露秋容。
兵部何元英追嚴請上堂最上一乘千聖同源教外
真宗萬靈共具其奈識隨妄變境逐神移順逆差殊
忘於返照所謂迷即眾生悟則為佛迷悟既爾自持
生佛豈從他得驀豎拂子云若向這裏少許相應則
法自本來佛仍舊物一念之間遊遍恒沙剎土一食
之頃成就無量慧身竭愛河為兜率化泥犁作香城
普令九泉滯魄悉證無生歷劫含靈齊登彼岸且道
存歿均益以何分析華臺有願迎仙侶磐石無痕繼
永年。
晚參病瘥不假驢駝藥延齡何用九還丹山僧昔在
天台通玄秘授靈驗奇方善治盲聾瘖啞貪嗔癡妄
諸般邪魅疑難雜症無論國王大臣僧尼道俗只消
一服立刻痊愈如何是方聻單提一口氣不來畢竟
向什麼處安身立命直下服去自然見效不惟眾苦
冰清亦乃菩提克證倘若疑信不決舊疾仍作莫言
不道。
康熙四年七月十六日正藍旗　和碩額爾黑親王
為薦郡主烏琳珠請上堂一靈不昧八處翛然五障
緣空離諸生滅所謂事亦然理亦然穢邦淨土一毫
<pb n="647"/>
端名不得狀不得風動雷鳴俱漏泄非升沉之攸分
豈聖凡之有別驀豎拂子云郡主向者裏領略得去
不起一念成就不可說不可說無量慧身不動一步
歷遍不可說不可說寶嚴佛國論什麼澄潭月皎靜
夜鐘聲捨天徑以躡遐關轉男身而成正覺只如法
筵大啟龍象畢集吹大法螺擊大法鼓登大法座演
大法義一期佛事早已云周且道郡主居何國土擲
下拂子云謾道瓊顏風雨嫉且看玉女證金僊。

<sarticle><article>佛古禪師語錄卷第三</article></sarticle>
嗣法門人超質等編
<other>拈古</other>
德山托缽。
師云者老漢雖則明脩棧道暗度陳倉可惜罕逢作
家當時見伊與麼使云不必非惟截斷葛藤亦且自
有生涯。
報慈讚龍牙真云日出連山月圓當戶不是無身
不欲全露牙一日在帳中坐僧問不是無身不欲
全露請師全露牙撥開帳云見麼僧云不見牙云
不將眼來慈聞云龍牙只道得一半。
龍牙全身獨露這僧覿面不逢當時撥開帳子好與
和身推倒非但龍牙容身無地抑令報慈目瞪口呿。
昔有秀才問長沙某甲曾看千佛經百千諸佛但
見其名未審居何國土長沙召秀才才應諾沙云
黃鶴樓崔顥題後秀才還曾題否才云不曾題沙
云得閒題取一篇好。
者則公案十箇有五雙都向黃鶴樓上閒題一篇處
鑽研殊不知長沙有頭無尾置人中路當時待伊應
諾便云居何國土不惟親見諸佛管教七步成文。
霍山景通禪師因到仰山前乃翹一足云西天二
十八祖亦如是唐土六祖亦如是和尚亦如是某
甲亦如是仰山下禪床打四藤條。
當時山僧若見亦與四藤條何故有意氣時添意氣
不風流處也風流。
南院一日陞堂云諸方只具啐啄同時眼不具啐
啄同時用有僧問如何是啐啄同時用院云作家
不啐啄啐啄同時失僧云此猶未是某甲問處院
云你問處作麼生僧云失院乃打僧不肯。
南院列陣千里縱奪可觀者僧善能抗敵其力未充
若是本分衲僧管取南院棒折。
楊岐甄叔禪師因禪月問如何是祖師西來意叔
呈起素珠月罔措叔云會麼月云不會叔云某甲
參見石頭月云見石頭得何意旨叔指庭前鹿云
會麼月云不會叔云渠儂得自由。
楊岐老漢賣寶遇著瞎波斯置之勿論只是不合向
者僧手裏呈款何故啼得血流無用處不如緘口過
殘春。
明招謙上堂云風頭梢硬暖室商量纔到暖室便
見瞌睡以杖一時打散。
這老漢與麼提唱大似欲隱彌露雖然如是爭奈忙
忙者匝地普天。
楊岐見石霜化主至問云征行戰將假道經過劄
寨既圓何不與楊岐草戰主云昔時謬向途中覓
今日親逢老作家岐云楊岐且輸小捷去也主便
喝岐云亂做作甚麼主將坐具劃一劃岐云齋後
鐘主便噓岐云只這箇別更有在主無語岐云敗
將不斬且喫茶去。
這僧將成九仞之山只欠一簣之土當時待云只者
箇別更有在好將坐具劈面便摵不惟光前絕後亦
且自有出身。
睦州見僧便云現成公案放汝三十棒僧云某甲
如是州曰山門頭金剛為什麼舉拳僧云金剛尚
乃如是州便打。
<pb n="648"/>
臨危不變真大丈夫須還者僧始得若是現成公案
驢年未會得在。
高亭初參德山隔江問訊山以手招之亭忽然開
悟乃橫趨而去更不回顧後開法嗣德山。
德山招手高亭悟去正是焦磚打著連底凍只如大
慧云高亭要嗣德山猶與德山隔江在且道是肯語
不肯語。
石頭問長髭甚處來髭云嶺南來頭云大庾嶺頭
一舖功德成就也未髭云成就久矣只欠點眼頭
云莫要點麼髭云便請頭垂下一足髭便禮拜頭
云子見甚麼道理便禮拜髭云如紅爐上一點雪。
絲來線去暗合明投二老分中足可觀光若是香林
門下棒折未肯放過何故不見道棋逢敵手須為美
詩到重吟始見工。
南陽忠國師一日喚侍者者應諾如是三召三應
國云將謂吾孤負你卻是你孤負吾。
國師三喚倒腹傾腸侍者三應毫無厭怠且道負吾
負汝又作麼生珊瑚枕上兩行淚半是思君半恨君。
趙州一日見僧掃地遂問與麼掃還淨潔也無僧
云轉掃轉多州云豈無撥塵者僧云誰是撥塵者
州顧視云會麼僧云不會州云問取雲居去僧後
問雲居如何是撥塵者居云者瞎漢。
二老宿可謂當斷不斷致使轉掃轉多山僧這裏又
且不然待云誰是撥塵者便接過掃帚痛與一頓為
甚如此不見道為人須為徹。
僧問幽溪大用現前不存軌則時如何溪起遶禪
床一匝而坐僧擬進語溪與一踏僧歸位溪云你
與麼我卻不與麼你不與麼我卻與麼僧擬進語
溪又與一踏云三十年後吾道大行。
這老漢費盡腕頭氣力要且踏這僧不著。
<other>頌古</other>
舉世尊初生一手指天一手指地周行七步目顧
四方曰天上天下唯吾獨尊。
多生習氣久懷藏迥出胞胎便舉揚一句閒言流世
諦令人千古沸如湯。
舉世尊在靈山會上拈花示眾眾皆默然唯迦葉
破顏微笑世尊曰吾有正法眼藏涅槃妙心實相
無相微妙法門不立文字教外別傳付囑於你。
一九殃彈從大降遇著冤家定可傷四海五湖玄味
客不知是酪是砒霜。
舉殃崛摩羅因持缽至一長者門其家婦人正值
產難長者曰瞿曇弟子你為至聖當有何法能免
產難崛曰我乍入道未知此法待我回去問世尊
及返白佛佛曰你速往言我從賢聖法來未曾殺
生崛疾往告其婦聞之即娩。
剛然持缽值新春野草閒花覿面呈雨過雙猿啼谷
口一聲疏又一聲親。
舉世尊一日陞座大眾集定文殊白椎曰諦觀法
王法法王法如是世尊下座。
曲彔未登已不堪臨場何必再三三縱然椎下支吾
過列聖叢中若箇甘。
舉世尊因五通仙人問世尊有六通我有五通如
何是那一通佛召五通仙人仙人應諾佛曰那一
通你問我。
分疏不下且從容你問我時那一通止濼困鱗休激
浪栖蘆病羽謾搏風。
舉城東有一老母與佛同生不欲見佛每見佛來
即便迴避雖然如此回顧東西總皆是佛遂以手
掩面乃至十指掌總皆是佛。
迴避無門事浩繁依稀掩面又遮謾機關用盡藏身
術總把傍人作笑端。
舉無邊身菩薩將竹杖量世尊頂丈六了又丈六
量到梵天不見世尊頂乃擲杖合掌說偈云虛空
<pb n="649"/>
無有邊佛功德亦然若有能量者窮劫不可盡。
竹杖量時也不妨手頭何似舌頭忙巍巍頂相無高
下豈向人前論短長。
舉世尊因調達謗佛生身入地獄遂令阿難問你
在獄中安否曰我雖在地獄中如三禪天樂佛乂
令問你還求出否曰我待世尊來便出阿難曰佛
是三界導師豈有入地獄分調達曰佛既無入地
獄分我豈有出地獄分。
捺落三禪事不差生涯隨處可成家既云出入無時
節未免當風又撒沙。
舉世尊於涅槃會上以手摩胸告眾曰汝等善觀
吾紫磨金色之身瞻仰取足勿令後悔若謂吾滅
度非吾弟子若謂吾不滅度亦非吾弟子時百萬
億眾悉皆契悟。
百樣千般作不了臨期原要弄精魂墮坑落塹知多
少未許何人是報恩。
舉二祖初至少林參尋達磨立雪斷臂悲淚求法
磨知是法器乃曰諸佛最初求道為法忘形你今
斷臂求亦可在祖曰諸佛法印可得聞乎磨曰諸
佛法印不從人得祖曰我心未寧乞師安心磨曰
將心來與你安祖曰覓心了不可得磨曰與你安
心竟祖於此悟入。
萬物經霜猶斂衽紅梅偏向雪中開早知無法為人
說豈把娘生臂斷來。
舉六祖受法夜抵法性寺風颺剎竿聞二僧對論
一云旛動一云風動往復未契祖曰不是風動旛
動仁者心動耳後開法東山。
風捲殘雲過海潮乾坤震動鬼神謠當時閉口能藏
舌誰敢當前喚獦獠。
舉德山一日飯遲托缽下堂時雪峰作飯頭見便
云者老漢鐘未鳴鼓未響托缽向什麼處去山低
頭歸方丈峰舉似巖頭頭曰大小德山未會末後
句山聞令侍者喚來問你不肯老僧那頭密啟其
意山乃休去至明日陞堂果與尋常不同頭至僧
堂前撫掌笑曰且喜老漢會末後句雖然如是只
得三年活山果三年而沒。
玉篴雙雙和夕陽調中誰別羽宮商縱然不入巫山
徑也使愁人幾斷腸。
舉巖頭值沙汰於鄂渚湖邊作渡子兩岸各掛一
板有人過渡打板一下頭乃舞棹迎之一日因一
婆抱一孩兒來問曰呈橈舞棹即不問且道婆手
中兒甚處得來頭便打婆曰婆生七子六箇不遇
知音只者一箇也不消得便拋向水中。
嬰兒驀擲浪花飛瞥起漁翁羅釣磯楊柳岸曉風依
待船人立渡頭稀。
舉丹霞於慧林寺遇天寒取木佛燒火向院主訶
曰何得燒我木佛霞以杖撥灰曰吾燒取舍利曰
木佛何有舍利霞曰既無舍利更請兩尊燒主自
後眉鬚墮落。
客旅無繇破寂寥三尊請下火中燒眉鬚墮落方知
佛恩大難酬一杖挑。
舉百丈侍馬祖遊山次見野鴨飛過祖曰是什麼
丈曰野鴨子曰什麼處去也丈曰飛過去也祖扭
丈鼻頭負痛失聲祖曰又道飛過去也丈於此契
悟。
痛徹心酸眼淚流無端惹得一場羞只云野鴨方飛
去不道擒來在鼻頭。
舉昔有一婆供養一菴主二十餘年嘗令二八女
子送食一日令女子抱定云正當與麼時如何主
曰枯木倚寒巖三冬無暖氣女歸舉似婆婆曰我
二十年只供養得箇俗漢遂趁出燒卻菴。
纖長姬臂正交圍好把吹毛劈面揮性命若教當下
絕茆菴豈作火雲飛。
<pb n="650"/>
舉陸亙大夫問南泉曰肇法師也甚奇怪解道天
地同根萬物一體泉指庭前牡丹曰大夫時人見
此一株花如夢相似。
杖影無端落荒草夢中說夢南泉老栴檀林下雨新
花香風八面倩誰掃。
南泉因兩堂爭貓兒泉見提起貓兒問曰道得即
救取貓兒道不得即斬卻眾無對泉便斬之趙州
從外歸泉舉前話州脫草鞋戴頭上便出泉曰子
若在救得貓兒。
提起貓兒驗眾流當場誰敢犯鋒頭草鞋頂戴歸來
晚致使兩堂一命酬。
舉臨濟禪師謂眾曰吾滅後不得滅卻吾正法眼
藏三聖曰爭敢滅卻濟曰已後有人問你向他道
甚麼聖便喝濟曰誰知吾正法眼藏向者瞎驢邊
滅卻。
臨濟語話甚郎當引得傍觀笑幾場豪氣一身都喪
卻名存忤逆播諸方。
舉睦州見僧乃曰見成公案放你三十棒曰某甲
如是州曰三門頭金剛為什麼舉拳曰金剛尚乃
如是州便打曰者掠虛漢。
走電奔雷劈面來銀山鐵壁盡衝開龍門自古風濤
惡無限金鱗點額回。
舉法眼因僧惠超問如何是佛眼曰你是惠超僧
於是悟入。
至寶塵埋久已哉忽聞提著便驚懷雖然獲得深藏
物只恐朦朧錯認來。
舉石霜慈明禪師僧問如何是佛明曰水出高原。
瀉出雲根冷似秋瞪眸孰見古源頭澆田潑菜尋常
事一滴聲消萬派流。
<other>像贊</other>
<other>接引像</other>
 相好端嚴絕覆藏塵塵剎剎露乖張眾生有願來吾
國豈免頻伸一臂長 
 阿師原不定西方處處逢渠處處彰垂臂誘他癡男
女誰知道你熱心腸 
<other>魚籃大士</other>
 世云救苦法吾道不思議處處露乖角頭頭非躲避
良哉觀音討甚巴鼻獲得金鱗休便休何須長走村
坊市 
<other>結衣大士</other>
 散髮輪珠無間說一領襤毿百箇結人道千手放神
光我云兩足空跋涉 
<other>關帝像</other>
 握偃月刀裂群魔膽三界稱尊具什麼眼 
<other>天童本師林老和尚</other>
 川藞苴卒難測眼中無痕皮下有血掀翻臨濟家私
捉敗密翁老賊五坐道場千江一月了無佛法與人
傳要且無人敢辨別 
又
 目清四海舌卷三乘人天蟻聚龍象蜂騰拄杖橫拈
太白頂幾多甲羽化鶤鵬 
<other>自贊</other>
 自思自忖一無長　御駕親臨懶下床莫謂道人心
似鐵惡聲惟恐播諸方 
又
 四處開堂心慈口惡截生死流解聖凡縛耆年宿德
更加艾灼正令當行誰敢圖度 
<other>題渭谿周公像</other>
 蘆岸悠悠繫小舟綸竿直餌待鱗投等閒月露秋江
色只要谿翁豁兩眸 
<other>偈</other>
<other>贈月川法姪</other>
 潑天門戶仗君撐截斷諸方爛葛藤四海英靈來入
<pb n="651"/>
罟直須揀選上傳燈 
<other>豈凡金相國於燕都鑿放生池中建念佛臺其
形似舟顏曰大法船偈以贈之</other>
 怪哉高埠駕慈舟為載群情過溺流帆影不隨風力
轉櫓聲常瀉月明秋 
<other>與文威首座</other>
 鈯谷從教授子孫深藏幽谷了無痕傳芳不在匡徒
眾接箇英靈卒報恩 
<other>報國寺觀松</other>
 陰森盤結梵王宮歷雪經霜未改容品藻謾云天子
重孤標疑許我同風 
<other>興誠寺龍爪槐</other>
 梵宇飛霜樹不秋新條吐月醒群眸風前已露擎雲
手舒卷扶疏任自由 
<other>賀內府瑞齋馬公六旬</other>
 西峰爛熳飛紅雨北海扶搖綻碧桃幾度流觴閒醉
月蓬萊隨處奪高標 
<other>寄西臣胡給諫</other>
 昔將玉麈囑王臣要在今時用最親雪曲一聲驚碧
落山林無處不陽春 
<other>和靈嵒慈受禪師披雲臺頌</other>
 移茅剛畏不深山豈把潛形當等閒一幅伽黎無計
綴至今風化白雲間 
 秋江薄暮火初紅釣叟懷鱗興未窮活計一生明月
下教渠何處避霜風 
 搕𠎷都盧布袋頭般般拈出賣風流長街短巷人無
數笑絕驢年卒未休 
<other>師將南旋眾信索偈迅筆示之</other>
 松筠惠我隱長灣傲雪凌霜不等閒恒笑詩人吟月
下曾無奇想到香山 
 玉顏含笑曉風初馥郁微微度草廬何事洞庭輕漏
洩令人遙遞嶺南書 
 瘦影橫窗月共扶翛然世外道情孤紅塵滾滾如煙
霧紫白芳菲半點無 
<other>佛事</other>
為普濟天一禪師起龕娑羅雙樹白雲浮斗換星移
海岳愁蹤跡不妨隨處寄卻教萍水見無儔恭惟某
生慚濁世薙染獅林運寶筏於當湖插莖茅於普濟
風生宇宙韻響天人物我恬然極為介潔石期月離
碧浪影落雲衢樵徑迷源漁舟失櫂靈機既爾遠徹
幻跡何須久停乘此廣大風輪足可神通游戲還委
悉麼等閒飛起無毛鷂天上人間騰瑞氣　舉火爍
破無生窠超出有情見直下赤條條清風來八面闍
維金色身舍利火中見見不見擲下火炬云萬里神
光腦後生一枝優缽腳跟綻。
若木法師掩龕灰飛蘆管一陽生翼負青天萬里程
巴峽猿啼猶未歇悠悠故國得同人恭惟某德周三
際聲動五湖搖唇鼓舌而淨演真機瞬目揚眉而指
揮箇事不意煙波失棹樵徑含光草木萋然象龍悵
望今則長空絕跡教海無文既爾火浴無期便請雲
龕端坐遂以手掩龕云義虎跡藏無位次法幢高豎
有兒孫。
休菴法姪掩龕白玉寧非貴黃金豈是尊清飆連夜
吼驚走鐵崑崙惟我休公孤標越格氣宇天然餐煙
水於百城飽星霜於萬里眉藏山嶽掌握乾坤荷法
祥之重擔草木舒機紹船子之真規魚龍知命正擬
青蓮吐艷碧藕添鮮豈期綠岸潛光荷風頓息今則
雲龕既入火浴臨時放下全身莫大自在遂掩卻。
舉火飛猿動曦光菡萏開宿霧羨子志不群獨跨大
方步去來既無轍生滅安有路足底自分明何須吾
囑付擲火炬云靈根不假栽培力燁燁曇華透火開
祖印哲法姪孫封龕四載巾瓶不蹔離三呼三應絕
遲疑而今既唱還鄉曲明月清風處處宜我某侍者
<pb n="652"/>
深慚代變剃落香林過淨瓶於古佛之間酬犀牛於
扇破之際風生大野韻響龍樓寒溫不異欣戚同然
豈期青峰雲靉靆綠岸月朦朧瞥轉關頭風前獨步
只如藏身處沒蹤跡沒蹤跡處莫藏身還委悉麼以
手封龕云端入那伽三昧定任他門外逆風吹。
楚惟禪師炳苣三度金門事可傷區區寧謂路頭長
因思織履酬甘旨冒暑衝寒未敢忘我楚公禪師研
窮教觀密契宗乘履踐以時進退有節頗宜中流砥
柱起剔昏迷不料天喪子躬椿萱失望正當春光斂
艷就路還家一句如何話會攛下火炬云獨步丹霄
乘快便木蘭花發露全身。
寂常老師掩龕囊錐穎脫玉鏡潛輝寶鐸聲沉靈鋒
斂匣恭惟某榻依師子斷髮嚴身履泊旃檀披緇翫
日堪隨法幢振燿慧海揚帆遂適寒溫耋齡將慶不
意頓辭梵苑冥合蓮宮直躡毘盧略無回互所謂葉
落歸根無影樹頭雲片片香飄果熟不萌枝上月珊
珊雖則淨穢有分且喜去來無礙正當藏蹤斂跡一
句又作麼生道卓拄杖云大千沙界海中漚一切聖
賢如電拂。
寂然禪師掩龕葉脫山根見雲收天際橫峨眉舒一
線斜照五湖清恭惟某越三峽而兢千峰飽林泉而
嘯風月倏爾撥轉關捩寂寞藏身坐斷乾坤凝然不
露且未埋玉樹先入雲龕一句作麼生道以拄杖劃
一劃云封。

<other>臨濟三十二世香林寺佛古聞禪師塔銘</other>
自古禪林僧寶印法必擇明師而行道不承師蔭蓋
非遇明眼作家豈得傳持不謬所以稱鵝王擇乳素
非鴨類也果能隨處作主必然遇緣即宗所以稱出
群獅子吼震天外也自求法不擇真師而主院欲承
父業則師家以名位籠人而學者以小才錄用弘道
二字僅屬虛名法運於是乎寖衰矣求其慧命果得
真傳而道緣不求自至如我香林佛古禪師者今時
豈易得哉師諱行聞號佛古西潼川張氏子家世好
善母劉孺人尤有令德明萬曆庚戌年六月二十二
日午時師示生時有星者留讖云庚戌造化四柱清
五星一木自天成玄峰月印婁江水五葉芬芳第一
人人莫能測其意星者蓋異人也師幼時岐嶷卓犖
出語驚人五歲忽腋下生毒肺腑皆見父母憂駭卜
之謂當離俗乃送入青蓮寺依印宗錫禪師出家七
歲宗攜師謁峨嵋屢見普賢大士放光師問宗大士
已過去云何得放光現瑞宗笑而不答於是疑情驟
發常默自參究至崇禎庚午年二十有一抵金陵隨
喜報恩復睹塔光交燦五色盈空驀觸前疑徹明大
事是年遂於金陵古林受具足戒次歷禪林講肆諮
益諸宗匠莫不歎為法中龍象也癸未夏通玄林野
奇和尚出天台寓盛澤師往參見值和尚上堂師便
問出格雄才巧妙尖新不涉言詞請師速道和尚曰
雨霾山色暗師曰恁麼則一真獨露萬緣俱盡和尚
曰如何是你萬緣俱盡處師曰且禮和尚一拜和尚
曰伶俐衲僧一撥便轉師便喝和尚頷之是秋詣通
玄省和尚即命典客屢次入室投機疊呈拈頌多許
可更加以妙密鉗鎚師益傾心領受次年甲申季春
遂承付囑繼遇兵燹之慘師服勤左右須臾不離復
隨和尚住東塔栖真兩剎竭力輔弼不辭勞苦六載
如一日也順治庚寅偶過婁江憩海印諸檀越請住
古唐師因憶幼時有月印婁江之讖遂往駐錫焉櫛
風沐雨辛勤拮据感檀越王氏捨地漸成叢林提持
勿懈學侶雲臻由是宗風日振於東南矣余同年友
其章胡給諫敬信之願為外護門人錄師第一會說
法語付剞劂氏給諫序之謂師言句從不思議中流
出無一語不為人發意葉開心香者蓋師行真實行
說真實法故遠近歸心人無間言云丙申浙西當湖
<pb n="653"/>
邑侯朱公及諸紳士創曹溪禪院請師開法師鑑其
誠而應之住三載堂構煥然規制漸備而婁江州牧
白公復迎師歸古唐時遭饑饉締搆維艱我
世祖章皇帝究心宗乘問及林野奇和尚語錄師因齎
入　都門進呈
御覽
上覽畢歎曰本色說法真古人家風也師暫憩隆安寺
聖駕不時臨幸一日方丈山曉晢禪師陪
上至禪室師跏趺禪定不起於座
上注視之歎曰貌古神清遂問曉此僧向住何處曉對
曰太倉州古唐香雲
上曰香雲不如香林好遂　賜今寺額焉未幾而
龍馭上賓師受千佛院之請上堂祝
聖云宴坐隆安七尺床　駕臨一見意何長追思無計
酬恩澤今古惟憑一瓣香既而結制圓寧開戒法興
凡法幢建處皆風行草偃自　王公暨士庶無有不
聞而敬仰見而悅服者也一日忽賦詩一章贈檀越
賈義吾微示厭世之意時丙午年十一月二十一日
也次日同門法曇禪師來訪作家相見各出手眼歡
敘而別至二十三日子時呼侍者更衣端坐而逝世
壽五十有七法臘三十有五行化二十餘載坐南北
道場五處嗣法弟子自石璞超質至智中超沅等共
十六人語錄三卷入藏行世諸弟子輩推質公繼席
香林質公以本寺為師最初弘法之地且久展化機
四眾哀慕因迎龕南歸建窣堵波於寺之東岡其南
北舟車之費皆義吾為之經畫不負師最後贈詩之
意也師為人恬澹質朴立言制行無非本色風規予
與師初邂逅於放生池上後往來日久契誼最深今
予忝得記莂於弘覺老人與師稱法門雁行心期方
遠而喪我良朋不得不愾焉永歎也其受業弟子德
涵尚公述師行業頗詳請予撰塔上之銘予素敬師
得法行道頭尾俱正堪為末法之砥柱苦海之津梁
者因為誌其大略而銘之曰。
 臨濟一宗法道全備上接曹溪軼群良驥楊岐龍驤
虎丘虎視奕葉燈傳人傑世瑞天童出興獅象攸萃
法印授受如水傳器卓哉林野尤推出類證道固難
養德匪易師善繼之造詣淵邃用志冥深抒懷朗粹
一睹塔光洞徹奧閟栗棘蓬中揚鑣頓轡倒捋虎鬚
爪牙銛利殫力股肱靡事弗治滹沱衣拂鄭重舉畀
蓄養深厚超凡聖位五坐道場緣不思議自南而北
教澤廣被禪定跏趺 
聖駕忽至淵默雷聲西來祖意不起於座
帝心嘉異貌古神清稱歎高致惟茲古唐其弘法地寺
額香林
金口親賜克家繼席闡第一義肯堂肯構典型弗墜結
集法言善述師事流通終古樹大法幟師志惟誠師
行無偽千秋法脈賴有良嗣東海西川大圓鏡智生
死去來三昧遊戲月印婁江式符讖記巍峨窣堵幻
身是寄我作銘詞十紀一二百千萬偈元無半字。
康熙八年歲次己酉仲秋望日
光祿大夫禮部尚書加一級前兵刑二部尚書都察
院兩掌院事左都御史乙未甲辰充
殿試讀卷官戶刑二部左右侍郎翰林院提督四譯館
太常寺少卿吏禮兵科都右給事中甲戌進士出身
淮南法弟龔鼎孳頓首拜撰

<talk>敘</talk>
南宗之盛赫赫古今其中賢聖間氣而
生者不一其地不一其人自分派以後
高建法幢設施迥別從上追溯各出英
靈漢不少也迨後密雲祖翁中興臨濟
一宗大振奔走四方袖子霞蒸川湧往
往出而為人者堪作人天眼目如十日
<pb n="654"/>
並明普天無遁照也州之古塘香林寺
先年佛古老和尚手自誅茅刱成叢席
適遇石公大師機下相契遂成水乳之
合入室印可師迺閩籍性聰穎少即出
塵其根性猛利洵為宿德再來余於往
歲請石公繼席香林閱十餘年撐持門
庭飲冰茹櫱甘之如飴其嚴凝之氣凜
不可犯故能行人之不能行忍人之不
能忍今開堂說法煆煉禪侶鍼下見血
不輕放過獨展太白家風痛棒之下能
翻身者當識婆心之太切也其機緣問
答錄久盈笥將付剞劂流通於世當為
法門之模楷後學之金鑑予莊沐展讀
掃盡前人窠臼字字本性流出昔始祖
不立文字兮明金針示人不爭於筆鋒
墨瀋之間今此之矢口而出者言乃希
聲句皆見諦仍與少室面壁玄旨無二
無別慨茲法末之秋中流砥柱全賴石
公一肩以荷之云不揣而為之序。
時
大清康熙二十二年歲次癸亥仲春之
吉旦前奉
敕整飭關南道陝西按察使司副使婁江
法弟錢廣居薰沐拜撰

<other>香林石璞和尚語錄序</other>
昔大雄氏恒河說法接引人天
而獨於最上一乘不立文字滅
度以後中五百歲而摩騰竺法
蘭以經入中國華人始聞其言
後五百歲而菩提達磨以法入
中國華人始傳其心此禪與教
所由分也慧可大師親受達磨
真印燈燈相續遂及南嶽清源
嗣後判為臨濟等五宗各依源
流並有著述要皆匯三藏而啟
覺門非若後世瞎究盲參僅拾
先哲一二唾餘謂面壁以來直
指明心見性之義舉盡於此也
願臨濟一宗傑出溈仰諸宗之
上密祖又以利根篤行蔚然中
興大轉法輪聚一時僧象人龍
咸歸陶鑄即今剎竿林立洵能
摻金篦而灑甘露者必推臨濟
後人吾婁古塘禪院自佛古老
和尚披榛創建拮据捋茶遂成
香林叢席閩中石公禪師以夙
生法器遍參諸方尊宿了徹大
事因緣浮杯來斯在佛老人位
下機鋒乍交即示拈華之契適
佛老順世石公應州人請嗣主
法席十餘年來擔承大事煆煉
學人慧劍慈航皆非時賢所能
辦白椎之下所記問答積久成
遍將壽之棗梨埤益論藏屬余
數語弁之簡瑞余幼從先君子
獲見四方大善知識頗知皈嚮
禪宗然久羈塵鞅未窺幽鍵石
公深造所至何足以知之特以
支許過從見其操履精純鉗錘
迅疾聊述其大略如此若夫指
之與月是一是二息心了義之
士讀香林語錄者能自得之也。
<pb n="655"/>
康熙癸亥清和上澣
賜進士第左春坊左贊善兼翰
林院檢討前翰林院編修加
一級乙卯山東正主考
欽點內弘文院庶吉士法弟王
掞拜題

<sarticle><article>石璞質禪師語錄卷之一</article></sarticle>
嗣法門人明嵩等編
<other>住姑蘇太倉州香林禪院</other>
師於康熙壬子年拜掃先老和尚塔受眾檀護堅留
繼席至壬戌冬朔日復受闔州紳衿護法山主居士
暨諸山尊宿兩序等請就院開堂。
指法座云毘盧正印拈向一邊須彌燈王退身無路
且道是甚麼人行履處八面起清風一步高一步。
拈香云者瓣香德越乾坤明逾日月爇向爐中端為
祝延
今上皇帝聖躬萬歲萬歲萬萬歲恭願歡聲震沸仰
帝道之遐昌瑞氣奔騰祝龍樓之永固者瓣香不是
補袞仲山亦非調羹傅說爇向爐中奉為滿朝文武
闔州尊官護法紳衿檀那居士伏願福海增深永作
天庭之鼎鼐壽山益峻長為佛國之垣屏者瓣香皮
穿骨露尚遭獰拳膽喪魂驚猶喫痛棒直得冤讎深
結怨恨難消爇向爐中耑為即此堂上開山第一代
傳臨濟正宗三十二世佛古先師老和尚用酬法乳
之恩遂斂衣就座獅林和尚白槌云法筵龍象眾當
觀第一義師云十年繼住事如麻豈敢當陽更撒沙
只為先師未了事勉攜楖栗驗龍蛇驀卓拄杖喝一
喝云還有拏雲攫霧者麼試奮迅驚群看僧問法幢
高豎爐鞴弘開本分鉗錘鎔凡鑄聖忽有箇不落凡
聖底人和尚作麼生煆煉師云焦頭爛額也不知進
云滹沱密旨專為流通因甚又道向瞎驢邊滅卻師
云吾常於此切進云昔日三聖興化二大老一箇逢
人即出一箇逢人即不出未審還有優劣也無師云
分身兩處看進云出群須是英靈漢敵勝還他獅子
兒師云汝試哮吼看問宗風大振即不問煉凡煆聖
事如何師卓拄杖云要識真金火裏看進云行解相
應虎驟龍驤不落第二義又作麼生觀師打云這裏
薦取進云與麼則浩歸性海波濤闊無數魚龍棒下
分師云一任跳躍問電激雷奔鋒鋩別轉轉則不無
如何是日日新又日新底句師云鼻孔從來向下垂
進云恁麼則燈籠與露柱交參佛殿與山門鬥額去
也師云甚處得者消息來問十年把住乾坤失色今
日放開海嶽光輝只如紅爐烈燄還許學人轉身也
無師云許你是箇漢進云喝散白雲歸遠岫挽回明
月照婁江師云莫打葛藤好問潑天門戶八字打開
湧地家珍和盤托出意旨如何師云圓陀陀光爍爍
進云建法幢立宗旨一句又作麼生師云倚天長劍
逼人寒僧打圓相云從上正脈流通無出於此師云
是何言歟居士問龍象交參即且置冷灰荳爆時如
何師云逼塞虛空進云即此可以轉凡入聖可以點
鐵成金師云只恐不是玉士喝師云亂喝作麼問坐
斷千差當陽一句請師宣師云天高群象正海闊百
川朝進云主賓道合正令全提因齋慶讚一句又作
麼生師云雲從龍風從虎問鵰弓高掛海晏河清祝
聖開堂說何法要師云堯風蕩蕩舜日熙熙進云古
人道祖師心印狀似鐵牛之機去即印住住即印破
設若不印不住又作麼生師云無孔鐵鎚當面擲進
云如何是祖師心印師云穿過髑髏進云如何是鐵
牛之機師云擉破眼睛僧喝云蹉過了也師云果然
乃云達磨不來東土二祖不往西天箇箇眉橫鼻直
討甚祖意西傳苟能於此領略得去便可縱橫自在
出沒卷舒坐斷報化佛頭揭開頂門正眼孤迥迥峭
<pb n="656"/>
巍巍魔外潛蹤狐狼絕跡所以道通身是眼見不及
通身是耳聞不徹通身是口說不著通身是心鑑不
出無一物不為妙用無一法不是宗乘先師面目現
在太白風規儼然不用安排拍拍是令不求伴侶步
步相隨旃檀林裏旃檀獅子窟中獅子正恁麼時斬
新條令祝聖開堂一句作麼生道四海浪平龍睡穩
九天雲靜鶴飛高復舉寶壽開堂三聖推出一僧壽
便打三聖云與麼為人瞎卻鎮州一城人眼去在師
云諸方尊宿盡道二大老與奪縱橫發揚臨濟心髓
殊不知遞相賣弄笑殺傍觀今日設有人出來質上
座只緩緩向他道無汝喫棒分不惟此話大行且要
開卻天下人眼去在何也黃金自有黃金價終不和
沙賣與人復白椎云諦觀法王法法王法如是下座。
結制知浴耕雲領錢觀察大可暨眾護法設齋請上
堂結制安禪古今舊例炭熱爐紅無處迴避三世諸
佛立地聽火燄明明說實義且道說箇甚麼猛烈堆
中彩鳳飛一片清風動天地復舉天童密老和尚開
爐云太白山中儘有柴一株不許眾人搬老僧不是
多護惜為要諸人徹骨寒師云密祖和尚雖是徹底
婆心未免太慳吝生質上座則不然香林寺裏實無
柴日日買來任意搬山僧不是多狼藉為免諸人徹
骨寒雖然忽若寒熱俱忘一句如何話會卓拄杖云
頂𩕳亞豎摩醯眼天上人間不可陪。
請兩序小參毘贊叢林流通正脈若不是睦州楊岐
諸大士爭得黃檗慈明二遠祖道滿天下續燄聯芳
安貼家邦頭頭具足龍袖拂開全體現象王行處絕
狐蹤諸兄弟古人雖然如是簡點將來也只得扶起
一半且道那一半聻卓拄杖喝一喝下座。
七期晚參問眾古人道悟即不無爭奈落在第二頭
既然如是因甚又要入堂打七維那云不因漁父引
爭得見波濤師云只道得一半乃云香林寺裏人打
七天下禪流毛骨寒額爛腿酸成底事看來也是太
無端豎拂子云且道是諸人無端是山僧無端擲下
云無端無端復舉古香林澄遠禪師因僧問如何是
西來的的大意遠云坐久成勞師云諸公還識得古
人落處麼縱饒識得祖意分明徹骨徹髓更須買草
鞋行腳始得倘問新香林如何是西來的的大意驀
頭便棒若是箇漢自然如龍得水似虎靠山直令覓
其坐處了不可得說甚麼勞與不勞喝一喝。
晚參舉雲門云若說真如解脫菩提涅槃是燒楓香
供養汝若說佛說祖是燒黃熟香供養汝若說超佛
越祖之談是燒餅香供養汝皈依佛法僧下去愚菴
及禪師云雲門氣宇如王卻作座主見解普慈道若
說真如解脫菩提涅槃是將黑荳換汝眼睛若說佛
說祖是將木患子換汝眼睛若說超佛越祖之談是
將魚目換汝眼睛皈依佛法僧下去師云愚菴老漢
笑破雲門是箇座主殊不知自己隨邪逐惡亦成箇
副講了也香林這裏終不與麼有時江邊垂釣引出
赤尾長腮有時松下科頭任我臥雲嘯月栽田博飯
渴飲饑餐若是說佛說祖超佛越祖并及真如解脫
菩提涅槃總不敢動著一絲毫何故百味珍饈雖美
食看來不中飽中餐。
彌陀誕日小參今朝十一月十七門外寒風太凜冽
彌陀原不此日生癡人多向西邊覓縱饒覓到三十
三天之外乃至極樂蓮邦那邊更那邊親見草樹禽
魚樓臺池沼悉皆念佛念法念僧翻身細看將來總
離不得這裏且道者裏是甚麼所在驀卓拄杖喝一
喝復舉長慶因僧問眾手淘金誰是得者慶云有伎
倆者得僧云學人還得也無慶云太遠在師云大小
長慶誤賺人不少香林不然眾手淘金誰是得者只
向他道無伎倆者得又云學人還得也無太近在。
冬至兩序請上堂僧問一陽來復萬象昭回林下衲
僧全無巴鼻未審還有不涉寒暑迭遷者麼師云箇
<pb n="657"/>
箇眉毛橫八字進云將謂和尚不恁麼道師云不妨
疑著進云天寒人寒滴水滴凍因甚又道石筍抽條
冰河發燄師云不是一番寒徹骨爭得梅花撲鼻香
進云即今因齋慶讚畢竟如何話會師云端坐受供
養施主常安樂進云恁麼則性海波深龍睡穩心王
不動自昇平師云阿誰不願問言前廌得猶是滯殼
迷封句下精通未免觸途狂見去此二途請師直指
師云中間薦取進云無人知此意令我憶南泉師云
是甚麼意僧喝師云不勞再勘問十方同聚會箇箇
學無為意旨如何師云頭頂天腳踏地進云此是選
佛場心空及第歸又作麼生師云綠水青山全體現
森羅萬象笑顏開進云陰消陽長尋常事荳爆寒灰
始出群師云好箇消息問適來掃塔今又上堂只如
盡十方世界是箇先老人塔未審和尚從何處掃起
師卓拄杖云一任觀瞻進云驀地相逢有何言句師
云一堂風冷澹千古意分明進云雲裏撥開金鳳子
杖頭敲出玉麒麟師打云切莫眼花問憶昔高峰有
六問請師直指示當人師云祖師無此語進云大徹
底人本脫生死因甚命根不斷師云家無小使不成
君子進云佛祖公案只是一箇道理因甚有明與不
明師云無鬚鎖子兩頭搖進云大修行人當遵佛行
因甚不守毘尼師云大象不遊免徑進云杲日當空
無所不照因甚被片雲遮卻師云一道神光萬境閒
進云人人有箇影子寸步不離因甚踏不著師云用
踏作麼進云盡大地是箇火坑得何三昧不被燒卻
師云金不博金進云六語已蒙明指示天童的旨請
師宣師云陣雲橫海上拔劍攪龍門進云與麼則佛
祖機關無處著陰陽未判又如何師舉拂子云能為
萬象主不逐四時凋問至節全彰即且置如何是臨
濟宗師云奔雷走電進云如何是雲門宗師云紅旗
閃爍進云如何是曹洞宗師云君臣道合進云如何
是溈仰宗師云父慈子孝進云如何是法眼宗師云
滿目青山進云恁麼則燈傳太白孤風峻萬象森羅
盡點頭師云閒言語乃云洞山掇退果子桌慈明揭
榜僧堂前不逐四時暗消長豈隨四序亂推遷於此
明得便見漢宮添一絲之線魯觀書五色之雲石筍
抽條冰河發燄寒灰荳爆鐵樹華開拈起庭前枯柏
枝卻是波斯底鼻孔其或未然縱使群陰都剝盡何
曾親見一陽來復舉僧問古德一陽來復日長一線
未審佛法長多少德云長一線後有古德云一線長
師云古人恁般答話非特不能離卻窠臼亦乃賺殺
多少人向長短裏胡猜亂卜設有問香林佛法長多
少和聲便打因甚如此全憑者箇沒意智截斷古今
爛葛藤連卓拄杖下座。
晚參舉藥山久不陞堂一日院主白云大眾久思和
尚示誨山云教打鐘著大眾方集山便下座歸方丈
院主隨問和尚既許為大眾說法因甚一言不施山
云經有經師論有論師爭怪得老僧翠巖芝云藥山
下座院主當初怪不為說法可謂誤他三軍天童傑
云翠巖只具一隻眼殊不知藥山歸方丈正是勞他
三軍師云藥山久不陞堂心不負人院主請為說法
面無慚色堪笑翠巖天童二尊宿說甚麼誤他勞他
頂門總未免失卻一隻眼爭似香林這裏實無法可
說大眾雖思示誨亦無法可聞人平不語水平不流
且道還有為人處也無擊拂子云若是咬人獅子子
何須牙上更安牙。
臘月朔日為新戒付衣都寺耕雲領居士張德升金
文保徐振南設齋請上堂僧問朝遊東土暮西天先
說毘尼後說禪禪律二門都坐斷當陽的旨請師宣
師云缽盂兩度濕進云如何是一喝如金剛王寶劍
師云乾坤失色進云如何是一喝如踞地獅子師云
百獸潛蹤進云如何是一喝如探竿影草師云穿過
髑髏進云如何是一喝不作一喝用師云過者邊著
<pb n="658"/>
進云選佛若無如是眼宗風那得到如今師云賴汝
流傳問獅王哮吼動地驚天別轉毘尼是何消息師
云莫向千華臺邊覓進云以好心來到菩薩所又作
麼生師云猶是臺邊覓千華進云與麼則凜凜威風
全正令婁江獨占一枝新師云逢人切莫錯舉問眼
生三角頭峭五嶽不與麼來時如何師云站過一邊
進云正與麼來時如何師云腳跟下痛與三十進云
神秀道時時勤拂拭勿使惹塵埃為甚不得五祖衣
缽師云只為分明極翻令所得遲進云洞山言直饒
道本來無一物也不合得未審嫡傳衣缽在甚麼處
師云遍界不曾藏進云大庾嶺頭提不起分明只在
一毫端師云切忌重說偈言問盡大地是箇戲場盡
十方有情無情若聖若凡是個戲子未審誰是看戲
者師云問取盡大地人進云一拳拳倒太虛空一踢
踢翻四大海且道是何手眼師云絡索不少進云終
日忙忙那事無妨如何是那事師云搬磚弄瓦進云
識得那事乾坤收不得賢聖覓無門未審此人還盡
善也未師云正好喫棒進云早知燈是火飯熟已多
時師云猶嫌少在金居士問即心即佛非心非佛即
心非心則且置如何是佛師云申申如也夭夭如也
進云如何是即心即佛師云仰不愧於天進云如何
是非心非佛師云俯不怍於人進云弟子佛也不做
仙也不做百花叢裏過一葉不沾身未審還了當也
未師云欲窮千里目更上一層樓進云恁麼則一粒
粟中藏世界半升鐺內煮乾坤師云直饒是呂真人
也須見過黃龍始得乃云斬釘截鐵大巧若拙本無
全提豈有妙訣鵠白烏本玄松直棘自曲堪笑千華
盧舍那放出寶光成多說且道說箇甚麼咄復舉楊
岐因僧問天得一清地得一寧衲僧得一堪作甚麼
岐云缽盂口向天又問洞山時時勤拂拭勿使惹塵
埃為甚不得衣缽山云直饒道本來無一物也不合
得他衣缽師云楊岐富嫌千口少洞山貧恨一身多
總不若草堂清禪師頌云七百僧中選一人本來無
物便相親夜傳衣缽曹溪去鐵樹華開正值春大眾
還見祖師衣缽麼卓拄杖云誰道渠儂無一物卻能
平地起波濤喝一喝下座。
說戒知客文光含章師同子良張居士設齋請上堂
僧問大事未明時如何師云春風開竹戶進云大事
已明時如何師云夜雨滴花心進云古人道大事未
明如喪考妣因甚已明亦如喪考妣師云前箭猶輕
後箭深進云一切波羅提木叉看來也是眼中沙師
云未信你在新戒問未入香林門早已具足了因甚
六祖大師特地受戒作麼師云不得中郎鑒還同野
舍薪進云此戒原是我千佛世尊相傳底只如高沙
彌不守毘尼又作麼生師云大抵還他肌骨好不搽
紅粉也風流進云龍生金鳳子衝破碧琉璃師云且
會取波羅提木叉金居士問牛頭未見四祖時如何
師云通身瑞彩進云見後如何師云赤體條條進云
見與未見即且置如何是戒師云縛他得麼進云如
何是定師云亂他得麼進云如何是慧師云瞞他得
麼進云弟子今日將此三學信受奉行去也師云向
你道總不得問城東老母與佛同生不欲見佛時如
何師云得風流處且風流進云既然如是因甚十指
掌中總皆是佛師云官不容針私通車馬乃云豎拂
拈椎敲床下喝雖是現成沒處安著德山臨濟站過
一邊外道天魔無由摸索更說甚麼丹霞燒木佛普
化搖木鐸盧行者卓卓丁丁高沙彌灑灑落落總屬
黃葉止兒啼未免千錯與萬錯是汝諸人還知落處
也無若也知得便見盡十方是沙門一隻眼盡大地
是沙門一隻腳跟角忽生春腳尖活鱍鱍其或未然
且向波羅提木叉上說持說犯說脩說證寒梅破玉
顯盧舍那之本源翠竹篩金露優波離之具足且道
優波離尊者具足箇甚麼拈拄杖顧左右云莫是者
<pb n="659"/>
箇麼擲下云認著依然猶自縛喝一喝下座。
臘八圓戒知浴耕雲領居士毛煥如倪奉泉等設齋
請上堂僧問大覺世尊睹星悟道設有不睹明星未
審還悟否師云切忌從他覓進云大地眾生既有如
來智慧德相因甚不悟師云眼裏怕著沙進云與麼
則寒梅笑破冰霜臉萬紫千紅總是春師云莫作等
閒看問懸崖撒手自肯承當絕後再甦欺君不得如
何是懸崖撒手處師云名不得進云如何是自肯承
當處師云狀不得進云如何是絕後再甦處師云收
不得進云如何是欺君不得處師云覷不得進云世
尊道我於四十九年說法未曾道著一字且道禪律
二門從甚處得來師云東西十萬南北八千進云恁
麼則一花開五葉結果自然成師云卻被闍黎道著
問無端走入鬧籃來一點明星是禍胎明星未見時
如何師云明如日進云見著明星時如何師云黑似
漆進云有一人道黃面老子夜半成道正是喚奴作
郎未審還諦當也無師云正好痛與三十進云堪憐
夜夜明星現誰肯向伊行處行師云情知你跳不出
問未離兜率已降皇宮未出母胎度人已畢因甚又
向正覺山前方稱悟道師云為憐三尺子不惜兩莖
眉問睹星也是見空花檢點將來未到家如何是到
家一句師云向老瞿曇未出母胎時薦取進云既道
天上天下惟我獨尊未審在雪山悟箇什麼師云兩
眼對兩眼金居士問瞿曇失卻眼睛時雪裏梅花只
一枝失卻眼睛即不問雪山未到時如何師云有水
皆含月進云已到雪山時如何師云無山不帶雲進
云忽睹明星大悟時如何師云眼中添翳進云玉鎖
金關都掣斷毘盧頂上鼓煙塵師云是何消息乃云
六載辛勤自活埋何曾親睹明星來無明妄想通身
是迷悟依然撥不開復舉元叟端禪師云未到雪山
腳跟下好與三十既到雪山腳跟下好與三十夜見
明星腳跟下好與三十更有三十山僧自喫釋迦老
子無分何也有功者賞師云元叟老漢好一條鐵棒
爭奈打伊不著質上座則不然未到雪山好與三拜
既到雪山好與三拜夜見明星好與三拜其餘有功
無功者妄想智慧者設齋受供者拈提喫棒者總與
普禮三拜忽有箇漢出來道長老恁麼作禮是何心
行便與喝出云多口阿師三十棒自領出去卓拄杖
下座。
請獅子林俍菴和尚立僧陞座打衝浪鯨鯢縱摩天
俊鶻立人天標準為法社弘規凌爍古今橫行湖海
一言之外奪驪龍項下之珠半句之中捋猛虎鬚邊
之寶群狐任彼滿乾坤哮吼一聲都腦裂大眾事是
恁麼事人須恁麼人乃豎拂子云還識得恁麼人麼
若也識得山僧未舉以前早向這裏展大機顯大用
發揮從上家風勦絕今時露布師子林中纔踞地婁
東江上奮全威若也未識爐鞴之所鈍鐵猶多同申
懇請普震雷音。
晚參喫粥了也已落二三洗缽盂去翻成造作更問
如何無繩自縛所以密菴遠祖云我這裏也無禪到
汝參也無道到汝學也無錢到汝使也無好食到汝
喫只有劈胸一拳汝若參得透盡未來際受用無窮
看他古人直如鸞鳳沖霄不留其跡羚羊挂角那覓
乎蹤只是不合以一拳鈍置人不少香林者裏一味
尋嘗終不引蔓牽枝自彰醜拙諸兄弟還見麼但憑
古道如弦直自有清風廓九垓。
除夜小參一年三百六十日今宵正是好時節門外
雪消春到來明眼衲僧瞥未瞥忽若瞥萬法自平沉
千差原合轍歲去與年來更無甚奇特若未瞥夜暗
晝還明隨他亂移易雪老冰枯時敢保猶未徹縱使
庭前花早開看來依舊自狼藉復舉北禪賢禪師歲
夜云年窮歲盡無可與諸人分歲老僧烹一頭露地
白牛炊黍米飯煮野菜羹燒榾柮火大家喫了唱村
<pb n="660"/>
田樂何故免見倚他門戶傍他墻剛被時人喚作郎
師云北禪不善烹牛幾乎和贓捉敗香林今夜無可
與諸人分歲擬欲烹露地白牛獨角泥牛未免墮在
北禪窠臼裏又欲炊無米飯唱無聲曲殘羹餿飯有
誰肯喫正當此際燈籠拜辭舊歲露柱擬賀新年又
且如何話會擊拂子云但得胸中無滯礙縱橫何處
不風光喝一喝下座。
元旦上堂僧問昨日是舊今朝是新截斷兩頭請師
別道師云雪消寒谷後風暖上林初進云但願春風
齊著力一時吹入我門來師云要只絡索作麼乃云
千歲老兒顏似玉萬年童子鬢如絲天垂瑞彩頭頭
合地湧禎祥處處宜木雞報曉鳴深谷金鳳迎春出
碧池少室真宗承續燄滹沱正脈賴提持寒暑不能
侵其體乾坤豈得蓋藏伊且道伊是阿誰卓拄杖喝
一喝云坐斷中天紅日近堂堂不惜兩莖眉下座。
元宵小參今朝正月半萬事休打算燈月放光明普
請大家看且道看箇甚麼本光歷劫誰人無莫被燃
燈暗惑亂喝一喝。
獅子林俍菴和尚領當湖檀越韓澹崖法姪復園王
文學居士黃秀宇姜叔儀暨徒文燦設齋請上堂敲
唱雙行風生滿座主賓互換月印千江不必寶鏡當
軒自照魔軍之窟穴何須靈蛇在握直除異見之稠
林真風普扇十洲春從此堯天光不夜雖然只如百
丈得大機黃檗得大用更有一人得箇甚麼卓拄杖
云獅王踞地奮全威萬里群狐皆遠避復舉曹山寂
禪師因米和尚至未相見遂坐卻禪床山不出米便
去後主事問和尚禪床為什麼被別人坐卻山云去
後卻還來未幾米果回與山相見師云曹山暗地自
瞞米老腳跟未穩若是香林待他問長老禪床為甚
麼被別人坐卻＆CB21447;與驀面喝出何故春色更無山隔
斷天光直與水相連。
解制清軍廳幬函胡護法設齋請上堂梅開庾嶺雪
老江天是向上句世尊拈花迦葉微笑是向下句於
此明得便知去年原不曾結今朝亦不曾解逆順卷
舒縱橫自在直下如獅子兒哮吼一聲狐狼野犴一
時屏跡其或未然縱饒聞早便歸去爭似從來不出
門復舉龍牙禪師云天下名山到因腳辛苦年深與
襪著而今老大不能行手裏把柄破木杓東山演祖
云白雲則不然腳也不能著草鞋手也不能把木杓
端坐受供養施主常安樂師云龍牙雖有兩腳天下
名山何曾踏著演祖縱踞名山草鞋木杓大小短長
亦不知是什麼做的檢點將來猶欠一著慚愧質上
座又復不然草鞋踏破幾江山愛把箍篱作木杓施
主安樂事無窮一句明明道不著畢竟如何豎拂子
云開眼也著合眼也著。
師誕日金雪菴程雪堂二居士設齋請上堂僧問近
代尊宿云黃而老瞿曇是吾最小子未審此意如何
師云未是極則處進云瞿曇未降皇宮時如何師云
天上天下稱獨尊進云已降時如何師云無人識得
渠進云後到雪山悟道又作麼生師云泥裏重洗土
進云秖如和尚今日大誕與老瞿曇相去多少師喝
云上座還知山僧落處麼進云將此身心奉塵剎是
則名為報佛恩師云須是恁麼人始得雪菴居士問
一花五葉秀嫩桂兩枝新續燄聯芳事還須是箇人
如何是一花五葉秀師云何處不芬芳進云如何是
嫩桂兩枝新師云不令人見轉風流進云續燄聯芳
事還須是箇人又作麼生師云分明記取進云弟子
今日虔誠請法於中欲分一分恭祝和尚金剛壽量
得麼師云也不消得進云只將日月為天眼指出須
彌作壽山師云重說偈言乃云今朝二月初三日瑞
鳳祥麟齊畢集咸思長老說生緣那識滿口道不出
雖然只得拖泥帶水向山僧父母未生以前凡不收
聖不管天不能蓋地不能載處露箇消息去也乃舉
<pb n="661"/>
拂子召大眾云還見麼昨日雨滋三草秀斯晨春瑞
上林花一枝欲結黃金子一朵初抽白玉芽極平坦
頗堪誇越格生機彌宇宙滔天活路走龍蛇喝一喝
下座。
新安鄰祑御青呂二護法啟建延齡道場為母吳太
夫人五袟誕晨設齋請上堂圓融行布行布圓融轉
大法輪饒益四眾豎拂子云信為道元功德母長養
一切諸善根即此一信早已帝網交羅重重顯現了
也乃至所陳供養悉如華嚴會上具足優婆夷安置
一器涌無量寶萬方來者早已滿足了也但於其中
不得作佛想不得作非佛想不得作放光動地想不
得作非放光動地想不得作奇特殊勝想不得作非
奇特殊勝想何以故舉一法而法法全彰明一機而
機機頓赴臣忠子孝夫賢婦貞百福雲臻千祥霧集
且因齋慶祝一句又作麼生道卓拄杖云一念普觀
無量劫不須指出古須彌。
壬戌季春孝子鄰祑御青率孝眷等為封翁呂公請
就廣陵對靈小參儒釋之道出乎平常語默動靜脫
體全彰恭惟麗農呂翁大護法黃山達士婁水高人
穆穆蕭蕭具陶公之風度磊磊落落振呂祖之真宗
其在儒也則儒苑之著龜其在佛也則佛門之牆塹
處夫婦如琴如瑟教子孫如鳳如麟福德雙全名行
兼至所以道處處真處處真塵塵悉是本來人凜凜
仁風藏不住行看蘭玉靄家聲直得獨步大方元無
他鄉之隔橫身三界詎有塵土之殊昔年全體與麼
來恍似浮雲之出岫今朝端坐與麼去亦如皎月之
行空雖然來無所來去無所去正當五七之期孝子
慇懃申請舉揚般若且道封翁大士畢竟在甚麼處
豎拂子云漢地不收秦不管倒騎白鶴上揚州。

<sarticle><article>石璞質禪師語錄卷之二</article></sarticle>
嗣法門人成隱等編
<other>住嘉興平湖縣曹溪禪院</other>
師於康熙辛酉年正月二十有八日在婁東香林禪
寺受當湖闔邑縉紳文學檀越護法暨闔山昆季敦
請繼席至二月初十日進院。
指山門云潑天向上路何須重打開祥麟與瑞鳳盡
向此中來。
佛殿瞿曇是何人六年草裏坐撞著冤家來放過即
不可遂拜。
伽藍據虎頭收虎尾權衡叢林扶揚宗旨舉香云全
憑者箇較些子。
祖師西天東土遁跡無門說黃道白帶累兒孫插香
云不如都坐斷何處不稱尊。
據室昔年先師老漢在者裏陶鑄銅頭鐵額收下威
鳳祥麟今日質上座到來總不與麼驀拈拄杖擲下
云直得雲門鼻直德山眼橫一切尋常不須按過何
故目前無怪異不必貼鍾馗。
當日眾護法設齋請上堂師至座前拈檀越疏云先
師二十年前有未了底公案今日且向尼山筆尖上
增輝佛日普扇真風去也若還未薦有煩對眾宣白
法座高登獅子座不禮須彌王舉頭天外看何處不
風光便陞。
拈香云者瓣香乾坤以此覆載日月以此照臨爇向
寶爐端為祝延
今上皇帝聖壽萬安恭願堯風永扇于萬年舜日長
明于億劫者瓣香賢聖不傳古今無價奉為滿朝勳
貴郡邑尊官檀越紳衿同門昆季伏願長作嚴廊柱
礎永為法海津梁者瓣香從無密授豈敢囊藏記得
昔年在我岱山得戒學和尚處得旨自謂巍巍堂堂
灑灑落落無端又行腳十年撞著箇無面目漢向命
脈上一劄直至如今無處雪屈今日對眾拈出端為
供養前住香林後住即此堂上開山第一代先師佛
<pb n="662"/>
古聞老和尚用酬法乳之恩遂攝衣敷座上首白椎
云法筵龍象眾當觀第一義師云曹溪波浪如相似
無限平人被陸沉還有不涉渺瀰不被陸沉底衲僧
麼出來相見僧問重興法席耀古騰今祖令全提意
旨如何師便打進云畢竟如何是和尚徹底為人處
師云不知痛癢漢進云恁麼則曹溪一滴源頭水流
出滹沱萬派宗師云也須識取源頭始得問十載垂
綸婁水上重飛法雨潤曹溪四眾慇懃請師直指師
打云一棒一條痕一掌一握血進云爐鞴弘開烹凡
鑄聖忽若格外人來又作麼生接待師云無伊棲泊
處進云輕輕躡足龍門過惹得風雷遍九垓師云不
易道將來問獅王哮吼即不問如何是賓中主師云
七尺烏藤隨手舉進云如何是主中賓師云垂鉤直
欲取金鱗進云如何是賓中賓師云拋卻故園無數
春進云如何是主中主師云眼底從來無佛祖進云
只如今日在筵勳貴恭迎和尚重振祖山未審還有
佛法也無師打云你那裏瞌睡來趙居士問古剎重
興子承父業拈槌豎拂地轉天迴為復是錦上鋪花
為復是單提直指師云截斷兩頭別致一問來進云
可謂龍生龍子鳳生鳳兒師云我與你有甚冤讎進
云爭奈行人路上口似碑師云切忌喚鐘作甕乃云
千差坐斷正眼豁開卷舒立方外乾坤縱橫掛域中
日月現大人境界振古佛家風洞明少室真機揭示
滹沱正脈掀翻窠臼截斷葛藤洛書兆五福之休虹
瑞錫萬邦之慶赤灑灑淨裸裸似鏡臨臺物來斯照
所以道我本無心有所希求今此法王大寶自然而
至直得如獅子筋琴一奏則眾絃絕響又如塗毒鼓
一擊則聞者喪身到者裏縱也在我奪也在我鐵額
銅頭也須按過然雖如是且道繼席開堂風行草偃
一句又作麼生水歸大海波濤靜雲到蒼梧氣象閒
復舉大慧禪師以竹篦示眾云喚作竹篦則觸不喚
作竹篦則背不得向舉起處承當不得向意根下卜
度速道速道師云妙喜老人被者竹篦帶累未免手
腳俱露新曹溪今日也不舉竹篦亦不分背觸頭頭
合轍處處歸源總無許多絡索何故家家門前赫日
月太平不用將軍威復白椎云諦觀法王法法王法
如是師卓拄杖下座。
當晚小參欲識諸佛心但向眾生心行中識取欲識
常住不凋性但向萬物遷變處會取古人恁麼說話
大似坐佛床斫佛腳不敬東家孔夫子卻向他鄉習
禮樂還有人檢點得出麼豎拂子云自從春色來嵩
少三十六峰青至今。
結夏啟華嚴期請陞座開得口來早話墮眨上眉毛
已蹉過堪笑善財不唧溜踏翻華藏為甚麼諸兄弟
若要本分相應直須從前放下百不知百不會向薰
風自南來殿閣生微涼處著一隻眼忽若拶破虛空
心華發現自然入林不動草入水不動波左右逢源
縱橫得妙雖然只如柏巖開粥度夏仰山種粟燒畬
又是明甚麼邊事喝一喝云只知開口易不覺舌頭
長下座。
示眾春風澹柳眉春禽弄百舌一片祖師心處處俱
漏泄若從者裏會去早是相埋沒了也更欲向世界
未成時父母未生時佛未出世時祖師未西來時道
取一言半句未免左之右之驀拈拄杖卓一卓云還
會麼更若凝眸不勞相見。
示眾執之失度必入邪路放之自然體無去住祖師
恁麼道也是玉石不分金沙混雜若據衲僧門下天
地懸隔且衲僧門下有甚長處靈苗瑞草和根拔滿
地從教荊棘生。
華嚴期圓滿陞座釋迦掩室於摩竭淨名杜口于毘
耶須菩提唱無說而顯道釋梵絕視聽而雨花雖然
如是總不若華藏海裏徹底掀翻千波競涌是文殊
境界一亙晴空是普賢床榻男子身中入定時女子
<pb n="663"/>
身中從定出無一處不是香水海無一塵不是解脫
門直得牢籠不肯住呼喚不回頭古聖絕安排至今
無處所乃豎起拄杖云者箇是曹溪拄杖子阿那箇
是華藏世界卓一卓云百雜碎了也喝一喝下座。
示眾諸方鉤又曲餌又香奔聚猶如蜂抱土曹溪又
不然原無香餌亦無鉤應用隨機任去留幸有寒山
與拾得笑空天地不知休。
佛成道日圓戒陞座奇哉十方佛元是眼中花欲識
眼中花元是十方佛欲識十方佛不是眼中花欲識
眼中花不是十方佛於此明得過在十方佛於此未
明聲聞起舞獨覺臨粧瑯琊覺尊宿與麼說話大似
擊水魚頭痛穿林宿鳥驚爭似我黃面瞿曇大方獨
步收放自由有時覷破滿天星有時露出千華戒不
留朕跡赤條條合水和泥酬宿債豎拂召大眾云且
道釋迦老子宿債還清也未喝一喝云三生六十劫。
示眾金輪天子敕草店家風別深秋簾幙雨千家落
日樓臺風一笛拈起則壁立千仞佛祖潛蹤放下則
七縱八橫聖凡同轍且道拈起好放下好五湖煙景
有誰爭自是不歸歸便得。
佛誕圓戒陞座今朝正是四月八九龍吐水浴悉達
堪笑雲門欲打伊反教千古阿剌剌遂拈拄杖卓一
下云釋迦老子來也敢問大眾九十七種大人相莊
嚴微妙淨法身且道從那一相浴起若向這裏浴去
早已圓成戒法其或未然下座燒香重為說破。
<other>頌古</other>
世尊於臘月八日明星出時廓然大悟乃歎云奇
哉一切眾生具有如來智慧德相但以妄想執著
不能證得。
覷著星時禍自招胡言漢語逞家饒縱能瞎卻他人
眼自己饑瘡不可療。
世尊因自恣日文殊三處度夏迦葉欲白椎擯出
纔拈椎乃見百千萬億文殊迦葉盡其神力椎不
能舉世尊遂問迦葉汝擬擯那箇文殊迦葉無對。
吹毛劍利逆水波清丈夫志氣不順人情君征塞北
我伐西秦好手手中呈好手紅心心裏中紅心。
城東老母與佛同生而不欲見佛每見佛來即便
回避雖然如此回顧東西總皆是佛遂以手掩面
於十指掌中亦總是佛。
盡云婆有丈夫作細看廉纖笑殺人爭似東村王大
姐風前一曲唱彌新。
世尊因調達謗佛生身入地獄遂令阿難傳問你
在地獄中安否達云我雖在地獄如三禪天樂佛
又令阿難傳問你還求出否達云我待世尊來便
出阿難云佛是三界大師豈有入地獄分達云佛
既無入地獄分我豈有出地獄分。
鵠白烏本玄松直棘自曲何必窮廝煎弄巧反成拙。
世尊因有異學問諸法是常耶世尊不對又問諸
法是無常耶世尊亦不對異學云世尊具一切智
何不對我世尊云汝之所問皆為戲論。
前不對兮後不對劈面來兮機如電三級浪高魚化
龍井底蝦蟆那得見。
月氏國王聞罽賓國有一尊者名祇夜多有大名
稱即與群臣往造彼國禮見問法王既至修敬已
畢乃請尊者當為開演尊者云大王來時好道今
去亦如來時。
本入罽賓國不覺到天台雖承尊者力怎奈涉去來。
利益菩薩白燃燈佛我欲得阿耨菩提唯願世尊
教我令速成菩提佛言利益汝見是法何者是法
是汝所問。
碧潭明月本孤圓撈摝再三亦枉然縱有渠儂為指
註春光不在柳梢邊。
陸亙大夫問南泉大悲菩薩用許多手眼作甚麼
泉云如國家用大夫作什麼。
<pb n="664"/>
騎賊馬兮搶賊旗手眼拶來明杲杲將謂平步入雲
霄誰知猶在含元道老南泉太草草若是鳳凰兒不
向那邊討。
魯祖尋常見僧來便面壁南泉聞乃云我尋常向
師僧道佛未出世時會取尚不得一箇半箇他漝
地驢年去。
鮑老當年笑郭郎人前舞袖太郎當及乎鮑老出來
舞依舊郎當勝郭郎。
睦州因新到參方禮拜州叱云闍黎何得偷常住
果子吃僧云學人纔到和尚為甚麼道偷常住果
子吃州云贓物現在。
腳跟未動已偷了覿面捉他總不親直下欲明端的
意睦州早已露賊身。
靈雲見桃花悟道有偈云三十年來尋劍客幾回
落葉又抽枝自從一見桃花後直至如今更不疑
玄沙云諦當甚諦當敢保老兄未徹在。
潦倒靈雲眼豁開玄沙驀地語如雷雖然贏得嘉聲
在未免渠儂自活埋。
鏡清問雪峰古人有言峰便倒臥良久起云問甚
麼清再問峰云虛生浪死漢。
問處成雙橛臥來落二三堪嗟象骨老無處著羞慚。
保福因僧問雪峰平生有何言句得似羚羊掛角
時福云我不可作雪峰弟子不得。
道泰時清才子貴家肥國富小兒嬌掃除狐兔家風
峻甜似蜜兮毒似梟。
玄沙因僧問如何是學人自己沙云用自己作麼
雲門云沒量大人被語脈裏轉卻僧問如何是學
人自己門云忽然路上有人喚衲僧齋你也隨分
得飯吃。
玄沙韶老弄假像真峰巒競秀紅紫爭春撒沙撒土
無窮極要撥者僧猶隔津。
襄州龐蘊居士因賣竹漉籬下橋喫撲女子靈照
一見亦去爺邊倒士云你作甚麼女云見爺倒地
某甲相扶士云賴是無人見。
爺未倒時偏詐扶爺真倒處佯不理非關女子忤逆
多也是爺爺自招底自招底生冤死結何時已。
夾山常遣一小師遍遊禪剎殊無趣向及聞山道
譽遠播乃回省覲云和尚有如許奇特事何不早
向某甲道山云汝蒸飯時吾為著火汝行益時吾
為展缽甚處是辜負汝處小師因而悟入。
聞風回省覲省覲事堪悲早知燈是火飯熟已多時。
<other>佛事</other>
挂鐘版只此輪鎚也不是活捉獰龍也不是生擒猛
虎也不是號令人天也不是權衡佛祖畢竟如何擊
一擊云直下分明齊聽取。
送開山佛老和尚牌位入祖堂大機大用震乾坤正
眼圓明帝者尊宗旨法幢隨處立更無蹤跡與人論
正恁麼時真燈續燄少室增輝坐斷千差端居正位
一句又作麼生全體堂堂秖者是從教千聖覓無門
佛古老和尚忌日掃塔剷開荊棘獨踞婁江打鳳羅
龍移星換斗眼光爍破四天下腳底卷舒六合雲正
當恁麼時雖有巴陵三轉語楊岐女人拜到我先師
老人面前總用不著畢竟如何香爇一爐茶傾三奠
有耳者聞有眼者見一塔長懸太白燈半層雄壓千
峰面。
<other>機緣</other>
居士問儒家從讀書門證入聖賢地位只如宗門從
何處得入師云從來無門入箇什麼士無語師云切
莫向無門處著倒。
僧問古人道離心意識參既是離心意識參箇甚麼
師云上座喚甚麼作心意識僧喝師打云正好參取。
僧參師問那裏來曰天台來師云石梁橋向你道什
麼僧擬議師便打僧喝師云此是喝石橋喝自己喝
<pb n="665"/>
山僧僧禮拜師云向者裏道得我即拜你僧無語師
云你不是天台來。
僧問虛空有體須親證意旨如何師云有時因好月
不覺到滄洲僧云某甲因甚不證虛空師掌云無你
棲泊處。
僧參師問昔日雪竇與數僧遊山次見牯牛舉頭便
問牯牛舉頭作麼你試答一語看僧云水足草足師
打云卻是東觸西觸僧無語師復打云食到口邊被
人奪卻。
僧問如何是徑截法門師打云一棒一條痕云如何
保任師又打云喚作一棒入地獄如箭射。
僧問和尚在佛老人處得何法師展兩手云會麼僧
云謝師答話師掌云討甚熱碗。
僧參師云相見了也僧擬開口師震聲一喝。
僧問如何是祖師西來意師云甜瓜徹蒂甜苦瓠連
根苦云某甲逢人但恁麼舉師云我向你道甚麼僧
擬議師便打。
士問如何是香林的旨師云呵佛罵祖士喝師便打。
<other>贊</other>
<other>初祖達磨</other>
 牙齒當門被人打落西來特地亦無所長赤縣衲僧
瞞不得剛將無聖誑梁王 
<other>天童林野老和上</other>
 鳳翥龍騰十二人師惟後出別垂綸通玄道望馳湖
海太白風規播剎塵 
<other>開山佛古聞和上</other>
 藞苴川僧全無巴鼻承嗣天童終成造次爭似法幢
生面開神清貌古動天地 
<other>受業念宗實和上</other>
 泛木蘭舟養摩天鵠行實道尊花開果熟東坡半壑
自高閒彌嶺千層誰接足咄 
<other>自贊</other>
 喜脫彌山犁又拖香林耙通身是水泥十年猶未卸
撞著楊岐三腳驢便作溈山水牯跨沒來由怕不怕
踏破雲巒任倒耕何妨孫子遍天下 
 蕩盡家私別無奇異補壁折籬摩雲插翅棒下露全
機胸中沒隻字愛栽臘月蓮花懶為佛祖苗裔無端
輥入曹源中玉浪銀波潑天地（曹溪隱監寺請） 
<other>詩偈</other>
<other>重陽前三日喜異公王先生過訪</other>
 深知少出子雲廬此日登臨菊正舒掃徑葉飛驚野
鳥呼童茶熟候高車龍山路近閒裁賦鳳闕天遙懶
上書直是陶公重結社得君佳句勝瓊琚 
<other>曹溪雨中除夕</other>
 榻寄臨溪鎖暮煙梅花開盡嶺南天名山到此三千
許白髮于今一半先寒向珠林辭舊臘春回蓮漏接
新年雨燈兀坐無窮意細聽松濤獨不眠 
<other>秋夜泊三河</other>
 黃昏依古岸漁火照沙洲秋滿千山白灘銜亂石流
推篷光入枕繫樹影移舟不識誰家子清歌水上樓 
<other>由黃龍宿金竹坪</other>
 直入重雲裏方知有草堂遊禽凌碧漢小艇射滄浪
竹引前溪水山高八月霜老僧忘節序惟看野花香 
<other>秋日登湖亭</other>
 俯仰江湖一鏡天波涵萬象碧無煙匡廬影掛飛帆
上載得秋風月正圓 
<other>虹橋晚眺</other>
 夕陽倒影漾流霞多少行人未到家江岸漁翁閒把
釣夜深和月臥蘆花 
<other>珠江懷素思佘先生</other>
 閱歷來東嶺思君未易逢雲林閒客興湖海澹幽蹤
坐對千山月懷深半榻鐘他年歸故國長嘯復相從 
<other>潮陽度夏懷素園陳居士</other>
<pb n="666"/>
 客路將千里違君一月前北鴻何處見南菊幾時旋
帆掛蠻江月盃浮鱷渚煙還山頭帶雪竹裏復譚玄 
<other>宿憨大師塔院</other>
 一龕古佛明燈千載憨師面目獨坐獅子峰頭驚散
飛禽野鹿 
 秋來丹桂飄香臘至巖梅帶雪不知此況誰同惟有
老僧藏拙 
<other>寄懷石室月川和上</other>
 知兄開法古蓮山不得追隨恨未刪怪石幽篁無恙
否蒼蒼應待翠微間 
<other>送味山龍梅和上還新安葬親</other>
 不向吳山度歲華為參佛母老摩耶菩提漫道元無
樹優缽看來尚有花 
<other>錢大可觀察護念諸山惟余為甚偈以謝之</other>
 名士風流易出塵選官選佛頭頭親雖然三達尊江
漢香海相攜只一人 
<other>贈獅林俍菴和上</other>
 故人同里復同流煨芋風清古秀州不似化山弘覺
祖眼光徒欲爍龍樓 
<other>贈雲關印公西堂</other>
 片雲把住元非妄一印高懸示本真何似兩頭都坐
斷海天誰識關中人 
<other>同里瑞宇陳君偕弟振南興宇二居士深慕古
道偈以贈之</other>
 兄弟同居似古人胸中瀟灑亦無塵憐予法社清如
洗長贈荷衣意自真 
<other>贈潮音以公法姪</other>
 以謙自牧越常儔點滴潮音萬派流雪竇風光千古
在垂機何必整鰲鉤 
<other>贈嶽生程居士</other>
 古人學道如鑽火立現金星未肯休果是楊岐真正
脈倒扶法社始風流 
<other>與幻予書記</other>
 明明一字兩頭垂塗抹全彰未見奇好把筆尖輕倒
卓銅睛鐵眼莫能窺 
<other>與雪菴金居士（法名明錩）</other>
 瞿曇元是古醫王懶向人前說玅方卻被飲光輕漏
洩普天匝地絕囊藏 
<other>與雪堂程居士（法名明鑑）</other>
 木樨香悟黃山谷千古應思老晦堂無隱真機明歷
歷縱橫何處不芬芳 
<other>示即中維那</other>
 不愛諸方五味禪卻餐婁水冷風煙虛空背上行須
穩莫倚中間與半邊 
<other>示圓仁書記</other>
 仁義悉從貧處斷子能落落此中圓應知故國雪峰
老半句鄉音道不全 
<other>贈穆生黃居士</other>
 生平磊落自清真得句高吟懶說貧長笑陶公門外
漢攢眉甘作醉中人 
<other>贈鵡湖法姪復園王居士</other>
 君是鳳凰山上人不知摩詰亦前身喜吟雅句驚江
漢莫負西來少室春 

石璞禪師語錄卷二（終）

<talk>禪燈大方禪師語錄序</talk>
粵聞觀至理者存妙法於鏡中味微言
者得玄珠於意外故辭鋒蔚起精義解
頤大都刊華就實覿面相呈是以孤光
絕響久而益新自非頂門眼正何由肘
後靈符至於指示迷途開大知見具大
作略全提正令煆煉人天也慨夫心塵
<pb n="667"/>
易擁識境難清人壽飆遷火宅輪鶩枝
生節外淘練未純雖竊心皈法未遘機
緣今秋多諸過咎落寞襟懷正值大方
大師開秘金剛正眼覷破幻緣迺知草
鞋踏遍未為親到牢關箬笠高懸始見
本來面目每垂片語皆足為人胸襟決
不肯以壺滴惡水塗污學人首參天童
密老和尚當下觸著鼻孔次參徑山雪
大禪師始得四楞著地後參費老人懸
崖撒手再進竿頭結冬述夏吐氣揚眉
大用大機蓋天蓋地幾於法堂印證欲
付堅辭不受志尤超卓咸企高風今且
結茅婁土飽道掩關極盡離微掃除知
見土面灰頭鋤煙灌雨經行宴坐雲鳥
同棲其所拈偈頌諸語余細覽之玄言
奧理喚醒浮生如擊石火閃電光壹著
子是這般根器方承當得根器不是處
用之則堰苗矣噫換骨洗腸重整頓通
身有眼更須參吾師知見超群龍天其
能捨諸安得壺瓢秋水滿衲孤雲盤譚
於天目山頭浮藍蕩白之中可乎。
賜進士第國子監祭酒婁東吳偉業拜
撰

<other>大方禪師語錄序</other>
向慕天目徑山宗風遐振遂訪得雙徑
明珠堂大方禪師勝道場也因山中燹
火蒼決復隱婁江重搆禪燈靜室與夫
縱譚正覺心境清空蓋大師生平所尚
不華而實克究根源昔年參天童先老
人臭出所合如脫衣卸甲素面相呈若
宮商比和水月相赴獨不向文字中著
腳祗因其頂門上具眼也次參徑山雪
嶠老人吸曹溪之無滴會拈花之儼然
遂挂瓢雙徑頡頏兩持已而親近費老
人重其機用奪縱自由每於人天眾前
多方印證幾欲付法無領受意自甘結
茆晦跡弢名後老人頻通法翰招之不
果諸方至今尚其高節嗟夫衣穿瘦骨
露屋破看星眠且其所拈法語詩偈句
外藏鋒聲前吐氣露布諸方活潑縱橫
收放自由裕後光前應機接物從此四
眾川湧龍象雲臻余廣居同諸檀虔請
和尚上堂當陽露布掛劍眉間縱使八
面風來莫不望崖而退昔三聖道逢人
則出出則不為人興化道逢人則不出
出則便為人且道興化因甚不肯放過
三聖只為白拈善竊鬼神所莫測也當
日和尚出則為人著有現成公案字字
胸中流出權衡佛祖直透臨濟句中三
玄三要眼光灼破四天下余廣居昔稱
道愛落草盤桓今與法嗣朗真大師亟
謀而付之梓是為序。
整飭關南兵巡道陝西提刑按察使司
副使奉佛弟子錢廣居頓首拜題

<other>大方禪師語錄目錄</other>
序文二
請疏一
卷一
住婁江禪燈菴語錄
歸正圓通普說
卷二
<pb n="668"/>
拈頌
雜頌
卷三
源流頌
卷四
偈上
卷五
偈下
卷六
佛事
行實
塔銘

<other>縉紳請上堂公啟</other>
伏以
神龍奮鬣露物外之金鱗睡虎懸蹄見空中之玉瓜
天悅人而盡仰時到理而自彰敢借一花側聆半偈
恭惟大和尚傳達磨不傳之心開臨濟欲開之眼宏
仁接眾而事理雙融風來水面苦行救時而有無不
立月到天心言窮六合總無一字之與人德冠諸方
久見三根之普度廣居等粗究孔氏膚受之道學深
企釋迦心印之別傳溪聲山色之詞尚迷門外那知
門內合掌藏身之偈未知斗北誰識斗南惟我大悲
用出通身之手眼再見迦葉扶起當年之剎竿特詹
是月八日伏冀大轉法輪廣攝群有蓋因佈嘉種而
望甘霖不辭執暗燈而求亮火從此橫說豎說欣頑
石之點頭不論有言無言喜天花之亂墜廣居等曷
勝瞻仰之至。
　　　　　　　　孫以敬
　　　　　　法弟錢廣居
　　　　　　　　吳克孝
　　　　　　　　王瑞國
　　　　　　　　吳偉業仝頓首拜

<sarticle><article>大方禪師語錄卷一</article></sarticle>
嗣法門人超鳴編
<other>住婁江禪燈菴語錄</other>
師於康熙己酉年四月朔日受闔郡吳錢王眾紳衿
洎文學居士等請就菴開堂拈疏云墨光動盪直射
斗牛之墟瀚海文瀾泛入獅猊之座眾中還有見者
麼其或未然卻煩維那重宣此義。
指法座云高廣甚高廣平正甚平正若非毘盧頂上
行誰敢輕身而據坐遂陞。
拈香云此一瓣香爇向爐中端為祝延
當今皇帝聖壽萬歲惟精惟一乃德乃仁萬國攸同
堯天舜日次拈云爇向爐中奉為諸大護法文學居
士等伏願常作王家良弼永為法苑金湯復拈云者
一瓣香根盤四大部洲葉蔭三千世界昔在天童山
裏拾來又於雙徑峰頭證據今日特為拈出供養吳
江報恩堂上傳曹溪正脈第三十五世先師浮石老
和尚用酬法乳之恩斂衣就坐維那白椎云法筵龍
象眾當觀第一義僧問天垂寶蓋瑞氣臨筵大闡宗
風則且置如何是棒頭消息師云大方獨步進云機
關藏不得一劍定乾坤師云令不虛行進云此話大
行也師云知恩者少監院問昔日靈山今朝禪燈結
角羅紋一句作麼生師云放光動地進云若然則大
機大用覿面提持師云三十棒且待別時來進云萬
靈齊合轍大地盡沾恩師云且信一半問薰風自南
來殿閣生微涼意旨如何師云從來不覆藏進云日
午打三更還許旁通一線麼師便打乃舉拂子云摩
醯正眼一點分明蠢動含靈咸歸正覺大圓鏡智宇
宙光華鍼砭乾坤帝裘永錫十智同真菩薩面三玄
三要夜叉頭圓通殿裏遊戲無礙堂中自在千佛合
<pb n="669"/>
轍一體風流法輪大轉且道承誰恩力以拂子打○
相云觀音菩薩將錢買胡餅放下手卻是饅頭現前
大眾向者裏會得縱橫自在收放無拘其或不然山
僧打葛藤去也隨聲便喝結椎云諦觀法王法法王
法如是下座。
張敬川穆瑞芝陳奉坡設齋請陞座開示師云佛種
從緣隨處建立有緣佛出世無緣佛滅度在在體露
金風如水中月佛說一切法為度一切心若無一切
心何用一切法但有病所在即用一切藥所謂佛是
眾生界中了事人今說法者與釋迦同一鼻孔同一
唱酬也現在僧是過去佛過去佛是現在僧要見過
去佛便請識取現在僧今之天地日月古之天地日
月無二無別故愚者說遠智者說近喝一喝云是甚
麼所在說遠說近說智說愚汝等諸人不得向外打
之遶山僧不惜泥水與相離相法尚應舍處立個生
涯倘能走入不可思議境界見種種色都盧是個三
藐菩提方見山僧入廛垂手之靈驗也信佛不信法
大病不服藥信佛不信僧夜行不張燈佛法僧不信
蝦蟆落深井佛法僧俱信杲日行空徑咄還肯與麼
說話也未喝一喝云此時若不究根源直待當來問
彌勒。
早參鐘聲咬破七條茅店雞鳴春曉王登寶殿野老
謳歌且道無邊身菩薩即今在什麼處拈起拄杖云
具通方眼者速速進前痛領三十設有不甘切不可
道山僧辜負汝曳拄杖歸方丈。
錢履卿瞿承萱王振川張實甫劉公亮倪仁毓項秀
峰秀南請陞座臨濟栽松禪燈種圃雪峰拋毬禾山
打鼓他家眼具頂𩕳這裏符懸後股鼻孔不解通方
莫怪山僧莽魯驀地相逢拳揮足舞好兒曹親阿祖
扯碎栗棘蓬扶起雲門普且道承誰恩力咄雲從龍
風從虎。
菴前種樹示眾喝一喝云善來諸仁發菩提心種菩
提樹入菩提場證菩提果卓拄杖云這一片地上世
出世間莊嚴佛土自利利他輝今耀古猿抱子歸芳
草裏鳥啼花笑碧溪頭灼然山門境致陰濃綠樹涼
兔懷胎不愧後昆標格東門西門南門北門戌鼓分
明儘可人天取則鬧市裏識取天子風流出自當家
百草頭薦取老僧壁立千仞橫按拄杖云截斷聖凡
路頭如何通信喝一喝云心空及第歸。
卓錫凌霄示眾云踢倒凌霄第一峰密移一步看飛
龍三千樓閣咸稽首百萬松杉盡點頭御愛峰起舞
棋盤石倒走瀑布白練懸千尺引得鯉魚飛上天不
隨鶴去還伴雲眠拾松子煮寒泉刀耕火種擊竹歌
蓮年年歲歲歲歲年年更有一般堪羨處猢猻上樹
尾連顛。
錢順宇張瑞甫倪仁毓茶話次師云目連至孝的證
果富相造福的升天清提有頭無尾隋在泥底不落
因果不昧因果如何會取純陽點鐵成金黃龍化金
為土大機之用大用之機如何領略明得因該果攝
便會用在機先一著不來白雲萬里眨眼開眸古佛
過去久矣若是善用心者說甚忠孝罪福單單以個
事為懷日就月將忽然摸著鼻孔原來原來雖然如
是直饒恁麼正好向天下知識手裏討棒喫。
顧君常玄公王明伯茶次中秋小參拈起拄杖云果
能體露金風方許掛搭更有個金風體露作麼生承
當若道千江有水千江月腳跟下有甚交涉更云萬
里無雲萬里秋三十棒打折驢腰有甚罪過將謂性
海無邊明似鏡白浪滔天如何迴避若道無邊性海
夜光浮踏倒燈籠略較些子曹溪指月馬祖話月三
千里外絕淆訛鷺鷥尋不見千手大悲勞而無功姮
娥呈醜拙普眼大士立地攢眉盡世界情與無情都
盧打在明白裏苦哉佛陀奇哉達摩且道山僧即今
在甚麼處良久顧左右云諸人鼻孔裏還覺重麼呵
<pb n="670"/>
呵大笑歸方丈。
示眾喝一喝云大方獨步續燄禪燈打翻千七葛藤
泥牛去後無消息不是心不是佛不是物眉毛拖地
太郎當腦後寒光千百尺餐蒺藜啖栗棘十字街頭
打栲栳撫背一文逢人乞前三三後三三樓閣門前
竟日閑釣魚船上的謝三郎相逢不相識大赦不放
的下載清風露胸跣足的與他棒喫且道這老還會
祖師西來大意麼以拄杖旋風打散。
檀越請開示師云既到三寶地上要作難遭之想佛
乃慈悲父法乃救病藥僧乃破暗燈盡世間人杳杳
冥冥六根六塵六入六賊起倒相隨不肯少刻放下
被他牽入火宅百年三萬六千朝黃梁未熟天已曉
鬢已霜齒已脫將謂歡歌有幾時那知扼腕頓足悔
之暮矣急須念佛念法念僧業海無邊回頭即岸乃
豎起拂子云觀音觀音是汝諸仁入理之門喝一喝
云惟此一事實餘二則非真。
中秋眾檀越燒夜香示眾云水晶盤子托出百億香
幢薰裂人天腦蓋三世如來千花座上放此光明照
徹微塵國土廣寒宮天鼓自鳴帝釋天搖唇鼓舌闡
揚苦空無我四諦十二因緣觀音勢至四聖六凡各
各顯出神通三昧天中來的菩薩合掌讚云希有希
有人間來的菩薩倒退三千里玉露灑高梧金星沉
碧海不負佳期要與現前諸仁造個劫國莊嚴種無
漏因受勝妙樂設有個英靈衲子出來道老漢耄矣
無端走入人天去也喝一喝云賴有這一路。
掩關示眾云我本山中人直心行直行有佛處不肯
住無佛處急走過隨墮類墮尊貴墮一向恁麼而今
卻不然高懸藤笠束縛草鞋倒退三千北斗裏藏身
拈一莖草蓋卻山河大地不愧先宗或現半身或呈
一面曲為今時喝一喝云踞地獅子了無蹤跡金剛
寶劍一味藏鋒探竿影草懶同時尚摠不作用出自
天然遂以手作掩關勢云把斷要津四方八面來且
道如何相接以拂子打○相云胡來胡現漢來漢現
居士請開示師云生死迅速事不由人黃連未是苦
業識茫茫真是苦急須努力回光返照是何端的眷
屬一期途路相逢忽忽光陰蹉過紅日決定沉西去
腳跟下事作麼生不須另立生涯便可將錯就錯子
哭兒啼是甚西來大意喜怒哀樂好個塵塵三昧顛
沛流連正是出頭時節剎那悔過遍界淨土切不可
道佛無我分甘墮世諦流布修行如梓人刻木一般
下得一刀一處空靈功不浪施如陶師治罌一般增
得一些一處文彩拈弄摩挲剋期而成罪性本空因
邪打正放下屠刀咄我是千佛一數。
陳奉坡曹俊明設齋元旦上堂云卯兔方歸辰龍出
現舊店新開隨家豐儉一切現成何勞註腳十方同
聚會個個學無為山僧直得鉗口結舌臨濟大師吐
氣揚眉與現前諸人恭賀恭喜且道不落新舊一句
作麼生連揮拂子云和氣一天梅吐舌春風四海柳
開眉。
應三求徐子章王愛山張守溪顧紹江茶話次一居
士問貪生怕死何得安樂師云生以不生生嚴臘水
成冰死以不死死日出冰成水來的也是渠去的也
是渠截斷去來相且道渠是誰喝一喝云但願空諸
有何處不風流眾居士禮謝而退。
破關示眾喝一喝云鐵壁銀山當陽粉碎突出威音
舊面目壓倒人天剎那三載彈指圓成八萬門普賢
行者全體作用燈王如來颺下威光不是遍界難藏
也要時人知有抖擻衲衣下青灰看取將來如何施
設連卓拄杖云百千三昧應時來。
李瑞雲姚敬泉劉奉泉朱伯卿張公安等塑大士登
龕上堂云道場歷劫座特地遭話墮莖草現瓊樓圓
通無礙修機權與喜怒剎塵無二個全放與全收隨
處逞風流豎起拄杖云巍巍金軀丈六了又丈六且
<pb n="671"/>
道無見頂相如何瞻仰取足擲下云直下來也。
菩薩入臟示眾師云盡三千大千世界是如來琉璃
腹百億須彌香水海是如來碧玉藏經塵沙劫世出
世間不增不減何須特地拈來重教安放雖然如是
不免將錯就錯。
甲辰秋至新城示自光禪德生涯歷遍自回光明珠
體露世無雙新城高價為舟筏舊國孤風作棟梁月
下鷺鷥方展趐庭前柏子乍芬芳生來不染風塵色
歸去來兮般若香露迥迥自超倫屋梁漏月見吾孫
且道還知老漢落處麼還鄉盡是兒孫事祖父從來
不出門。
白蓮寺陞座云五葉本同條白蓮藏珠玉聲價重金
風幽香充一國舜若多神咬破指頭千手大悲摸索
勿得咄種是威音那畔來切忌動著動著三十棒打
折驢腰。
晚參師云諸緣屏息了直出古皇前不生無明草懶
耕祖翁田松直棘曲鵠白烏玄說甚麼心空及第霜
月孤圓活潑潑珠走盤飽嚼寒冰無他技冷笑猢猻
夜𥳽錢。
張敬川誕辰設供請開示師云松齡六十五長年不
出戶福祿壽三星嬰兒不離母靈芝個裏栽先天為
心祖知恩始報恩續得長庚譜諸佛非汝道誰是最
道者父母非汝親誰是最親者酬德一句親何用之
乎也且道如何是一句聻喝一喝云桃熟千年樹識
取個中仁。
晚參龔蔚彝羅奉泉陳睿宇居士求開示師云行無
越住住無越行行住兩相忘行住裏薦取孤明歷歷
廓然終始終始不二自閑閑獨露堂堂一著子咄會
也麼覿面全提南針直指。
觀察大可錢公茶話次師云百千菩薩同一鼻孔萬
億如來同一光中禪燈吹滅暗中行山僧不在明白
裏且道居士如何得不違古觸今去士默然師云幾
乎喚做你是個俗漢。
張敬泉居士塑佛開光請說法師乃喝一喝云撐開
五眼如千日放出禪燈無盡光一一光中有一千葉
蓮華一一華中有尊金身如來坐普光明殿轉大法
輪天上人間莫不承此恩力且道說何法要喝一喝
云腳下無私者同遊不夜天。
張敬川居士塑佛登座開光請說法師以拂子點空
云劃破鴻蒙千聖吐氣揚眉大地眾生眼裏空花亂
墜功沾九有澤被三賢解開布袋今日知有向上一
竅如何領略不見敬川居士從頂至足八萬四千毛
孔三百六十骨節處處金光熀燿正法流通在在處
處不增不減且作麼生是個知恩報恩的消息復豎
拂子云無邊法門百千妙義只向一毛頭上薦得依
舊難描畫。
<other>歸正圓通普說</other>
師云佛種從緣起隨處立宗旨有緣佛出世無緣佛
土滅處處化眾生猶如水中月佛說一切法為度一
切心我無一切心何用一切法但有法所在即同有
佛有佛安身龍天喜無僧說法鬼神愁佛者是前輩
大聖人今說法者是小釋迦也現在僧是過去佛的
弟子過去佛是現在佛的師長故所於有過去佛者
亦有現在的佛也還有未來的佛是名三世諸佛過
去佛者是昨日現在佛者是今日未來佛者是明日
者也故為今之天地日月古之天地日月無二無別
故此愚人說遠智人說近有智愚不等故有遠近之
說在人不在法人有利鈍不同列剎將成四五工成
少許汝等諸人不得重佛輕僧又不得信有為之因
不信無漏之果山僧令汝等與相離相法上應捨莊
嚴佛土者即非莊嚴其福無邊不可思議功德如人
有目日光明照見種種色速得阿耨多羅三藐三菩
提方滿山僧之願矣汝等再若重佛輕僧者住相而
<pb n="672"/>
行布施如人入暗則無所見四相現前我人眾生壽
者即是胎卵濕化難免輪迴頭出頭沒不得休歇苦
哉苦哉金剛經云明明道一合相尚不可得但凡夫
之人貪著其事畢竟斷疑生信絕相超宗方脫苦輪
也敬佛不敬法大病不服藥敬佛不敬僧暗行不點
燈敬佛又敬法苦口喫涼藥敬佛又敬僧福慧一齊
增敬佛不敬師頑鐵不鉗鎚廢物成何器後悔難自
追敬佛又敬師鋼鐵密爐鎚寶劍利鋒鋩安邦定國
基師佛都不敬畜生餓鬼慶如油入麵裏萬劫喪本
性佛法師不敬蝦蟆投深井汝若信我言即今就普
請咄還肯麼汝若信不及甘自死在阱莫怪山僧好
三寶深恭敬佛祖多來慶護法諸天喜歸源達本性
供養佛法僧曉出日東昇能破諸障礙眾罪悉皆崩
佛法僧不敬瘋癆蠱膈病此症最難醫甘心喪己命
知過速須改因邪忽打正一念自知非超凡越四聖
信者便是佛受者俱是法奉者真是僧又云信受奉
行佛法僧行住坐臥任騰騰繁興永處那伽定常在
那伽永處興豈不聞僧問臨濟大師如何是真佛真
法真道乞垂開示濟云佛者心清淨是法者心光明
是道者處處無礙淨光明是三即一皆空而無實有
如真正道人念念不間斷達磨大師從西天來只是
覓個不受惑的人後遇二祖一言便了始知從前虛
用工夫山僧今日見處與佛祖不別至釋迦牟尼佛
傳到我天童老和尚六十七世似青天白日一般佛
佛授受祖祖相傳有何疑慮處有甚淆訛處山僧苦
口再三奉勸汝等不得顛言倒語白日青天只管說
夢重佛輕僧罪犯彌天不知不覺帶累汝等墮在我
慢山中無有出期後悔難追莫怪山僧不道好當初
調達謗佛至今在地獄中未得出脫汝等重佛輕僧
也山僧請問你咄云走來佛是何等樣的面目是恁
麼臉嘴要去著重他聻佛曾向汝等說話麼山僧不
惜口業索性向汝等從頭至尾下個註腳喝一喝云
佛身無為不墮諸數非青黃赤白黑豈但與汝等著
重的麼凡所有相皆是虛妄或香象或梓木或增減
二塑或金裝彩漆一切等相此乃莊嚴佛土也為中
下二根建立者也中等之人見相而拜者更多下等
之人見相而不拜者亦不少古德云三界唯心萬法
唯識汝等信不及者我舉州中內外菴堂寺宇與汝
等一一拈出了然明白只看大悲殿裏大悲菩薩即
是頤師啟造放生池上是鷲菴師鼎建極樂大覺二
庵俱是肖溪孔居士為首成置與詣大師一老師二
位承任功成七八矣還有內外新舊大小等剎不可
筭數俱是僧家所為並不曾有泥塑木雕的佛像刱
立者也故所以人能弘道非道弘人耳一體三身具
足圓滿佛法僧名為三寶並不曾有外得者亦名自
性常住三寶故所以自性常住三寶能建立世間常
住三寶也從無相三昧中流出神通妙用建立世間
無盡殊勝莊嚴功德引誘汝等發菩提心向三寶中
成等正覺共證無生令汝等歸信恭敬三寶爾等諸
人開口動舌無不是罪舉足動步無不是業忙忙業
識無本可據造罪恒河沙作業滿大地向三寶前求
哀懺悔仗佛威德之力拔除汝等萬劫千生罪根一
時頓脫直趨無上妙道佛祖宿願而來度脫有情或
頓者一句了然超百億或漸修者或起過法名者或
三皈五戒者種種方便種種度脫者種種熏習汝等
也知因識果俱是僧家攝授汝等貴在信受奉行名
為佛子當行正道篤信無疑何故反謗師長錯認泥
塑木雕的為佛輕師重佛此等之流真正外道邪魔
地獄種子千佛出世不通懺悔汝等不得斬頭覓活
豈但善知識師長分上一概僧道分中讚嘆者生福
也無論老少貴賤悉皆不可毀謗他人隱惡而揚善
名為佛子何況知識師長乎古德云寧可葷口念佛
不得素口譚僧你看目連尊者證阿羅漢果清提老
<pb n="673"/>
母打僧罵道至今不能證菩提尚不能脫塵汝等速
須回向三寶反邪歸正復本還源此乃真語者實語
者不誑語者不異語者是如語者大善知識高僧德
重夙有願力飛錫而來娑婆世界建法幢立宗旨專
為汝等令汝輩皈依自性常住三寶或三皈五戒名
為根本戒亦名成所作智諸佛菩薩祖師俱從戒定
慧中得超凡越聖的基本也與汝等說受者是佛說
耶是法說耶是僧說耶汝等向這裏定當一回看汝
若定當不出臨濟大師先說了也咄云無法可說是
名說法耳就是儒教中大學之道在明明德中庸說
不偏不倚之正道也唯有孔仲尼門下弟子七十二
賢師師授受無聞毀謗師長者欺慢訓導者也決無
此禮天地君親師四恩難報要人尊敬長上名正言
順盡忠盡孝盡始盡終寧為忠臣烈士不可作佞臣
賊子請看岳賢公精忠報國美名萬世秦檜夫妻臭
名千載雲長公忠義後遇普淨禪師點撥頓超三界
目連孝母獨證四果富丞相廣作福田積功累德還
在天宮安樂受享清提夫人有頭無尾至今還在輪
迴未脫善惡果報明如杲日絲毫誰昧純陽大仙拜
見黃龍禪師超脫沙劫浮遊夢幻故以無師自悟者
盡屬天魔外道古人大悟之後再見明師印證親近
高德雖然如是各有時節時節若至其理自彰正當
與麼時是如何喝一喝云還知落處麼無生法忍惟
我空門中雖有龍蛇混雜凡聖交參無所不至無所
不為甚多種種敗壞法門者亦不少種種露佈不可
筭數呵呵云還有大聖大賢大善知識闡揚大教者
海內大剎普天匝地甚廣人所共知不言盡曉就是
儒門中也有高上之士古今與來綿綿不絕不肖者
亦有不是說道看了不肖者自生退屈難道盡是不
法者麼也有高低不等只看維摩居士靈山會上三
萬二千大阿羅漢無量恒河沙不可說不可說等菩
薩飲食衣服臥具醫藥悉皆供養種種如意文殊菩
薩七佛之師與維摩問疾與釋迦牟尼佛無二無別
故稱不二法門如今居士之稱莫作等閑看了既稱
居士要與維摩一樣行事方稱居士既擔當居士名
號不見僧家之過是名真維摩也過去者是古居士
現在者是新維摩耳真正護法人不見三寶過護惜
三寶者如護眼中之珠是名活韋馱也亦名護法諸
天菩薩古德云天人阿修羅皆歸第一義要汝等斬
新條令回向三寶永不退轉皈依佛法僧不是教汝
等皈依有相佛即相離相離相見佛一體三身三身
者何法身者是汝等自己清淨佛也報身者是汝等
色身佛也化身者是汝等妙用神通自在佛也亦名
千百億化身釋迦牟尼佛山僧與汝等下個註腳能
淨即釋迦慈悲即觀音喜捨即勢至直心是彌陀平
等即彌勒能說即文殊能行即普賢法華云開佛知
見示佛知見悟佛知見入佛知見耳開示汝等悟入
無生法忍所以種種言辭種種譬喻說三車在門外
令汝等快出三界塵勞永離諸苦證安樂境界獨證
真常恒不退轉種種布施種種供養種種莊嚴種種
如意唯會一乘之道成正等覺與諸佛諸祖諸大善
知識古今尊宿同一眼見同一耳聞同一鼻孔出氣
把臂共行要汝等知過必改得能莫忘人身難得中
國難生善知識難遇佛法難聞黃龍禪師云此身不
向今生度更向何生度此身八十翁翁入場屋真誠
不是小兒戲努力努力至囑至囑山僧坐視不禁只
得搖唇鼓舌一片婆心牽枝引蔓不覺葛藤滿地一
場漏逗忽有個傍不肯的出來拽下禪床痛搥一頓
這裏是甚麼所在說心說性說黃道白山僧與他結
個同參云感恩不盡把手牽君行不得惟人自肯乃
方親。

大方禪師禪燈語錄卷一終
<pb n="674"/>

<sarticle><article>禪燈菴大方禪師語錄卷二</article></sarticle>
嗣法門人超鳴編
<other>拈頌</other>
世尊初生。
世尊眼空四海可謂旁若無人雲門令行千古未
免傷鋒犯手這二老為人一個向高高山頂立一
個向深深海底行看來也是同坑無異土。
 四顧周行全體彰大方獨步勢無雙雲門一棒掀天
地千古兒孫任舉揚 
世尊明星悟道。
世尊夜睹明星大似開眼作夢說甚麼妄想執著
證得證不得何不向明星未出時薦取何等勦絕
更說甚麼智慧德相累及後人牽枝引蔓葛藤滿
地。
 抬頭忽覺滿天星大地眾生豁眼睛試問當年何所
得和泥合水向人傾 
拈華微笑。
世尊拈華年老心孤迦葉微笑知恩有地檢點將
來二俱不了海上座當時纔見他舉手處咄云不
勞拈出免得後代兒孫承虛接響。
 一枝拈出大家看百萬人天盡被瞞微笑頭陀親薦
得燈燈不絕古今傳 
女子出定。
女子無端特地瞿曇隨人起倒文殊罔明各見一
邊且道是那一邊咄若向這裏會得不勞彈指其
或未然正好朝打八百暮打三千何故不合白日
青天惑亂人家男女。
 出定入定瞿曇正令瞎驢成隊不顧性命 
世尊陞座文殊白椎。
世尊無風浪起文殊隨流入流總與他三十棒縛
作一團拋向大洋海裏免得許多起倒何故諦觀
法王法法王法如是。
 月印波中徹底寒澄潭那許臥龍蟠五湖四海途中
客盡被渠儂把釣竿 
罽賓國王斬師子尊者。
大似靈龜負圖自取喪身之兆。
 擲劍揮空勢不還翻身師子箭離弦君王手段天然
別兩臂如何保不全 
殃崛產難。
將謂黃面瞿曇有神仙秘密之方誰知只得一味
平胃散待婆子欲產未產之時一口吞下瀉得肚
裏乾乾淨淨免得饑廝煎餓廝炒雖然如是即如
殃崛送語未到之際先已產下看這平胃散向甚
麼處著落當時若問海上座有何法能免產難向
他道覓女人相了不可得。
 殃崛傳言是禍胎瞿曇一撥眼方開從來賢聖不曾
殺母子團圞笑滿腮 
城東老母不欲見佛。
老母不欲見佛可謂口吞佛祖氣宇如王雖然如
是回顧東西總皆是佛甜瓜徹蒂甜苦瓠連根苦
若向這裏薦得無佛無魔這裏承當不下一任泥
堆加土。
 東城老母大奇哉八面玲瓏正眼開大地眾生同一
體個中那有二如來 
德山托缽。
德山托缽下堂垂鉤四海雪峰云鐘未鳴鼓未響
托缽向甚麼處去錦鰲衝浪來德山低頭歸方丈
前箭猶輕後箭深峰舉似岩頭一人傳虛岩云大
小德山未會末後句陷虎之機山聞召岩云汝不
肯老僧那好手手中呈好手頭密啟其意紅心心
裏中紅心山明日果與尋常不同殺人刀活人劍
且喜老漢會末後句在據虎頭收虎尾如斯舉揚
<pb n="675"/>
大似龜毛丈二兔角八尺錯下名言與末後句有
甚交涉且道如何是末後句鶴有九皋方展翅馬
無千里謾追風。
 垂鉤四海釣獰龍衝浪錦鱗膽氣雄一釣雙鰲布大
雨普天匝地起清風 
九峰因石霜遷化眾請首座作住持。
峰云若會先師意即住首座積功累德於生死岸
頭去住自由甚為奇特爭柰未具正知見在向一
色邊坐倒故以一條白練作死法會卻被九峰勘
破一場敗闕當時若問海上座如何是一條白練
去只向他道寒光爍爍射坤維待九峰擬議不來
即便震威一喝云切莫辜負先師好總教九峰亡
鋒結舌一代住持定是有分。
 香煙堆裏露全身坐脫立亡據本真不是九峰虔侍
者石霜一脈溺沉淪 
馬祖與西堂藏百丈海南泉願同玩月。
馬祖父子雖然舒卷縱橫各顯家風未免弄巧成
拙海上座一一與他點出正好供養畫餅充饑正
好修行泥裏洗土塊拂袖便行只成擔板獨超物
外唵蘇嚧㗭唎娑婆訶復云這一隊不唧溜漢總
被一串穿卻了也還有共相證明者麼三個猢猻
夜𥳽錢天明走盡空狼籍。
 父子同心家業盛弟兄和氣世情長普天皓月千江
印匝地清風四海揚 
南泉斬貓。
南泉全提正令趙州符到奉行二大老雖然臨時
殺活縱奪可觀仔細檢點將來也是破草鞋還有
與南泉把臂共行者麼舉手擊香几一下云一刀
兩段俱揮盡大家活弄死貓兒。
 一刀兩段絕疏親殺活全提亙古今好手手中呈好
手紅心心裏中紅心 
馬祖遣人送書到徑山國一欽禪師作一圓相。
馬祖到即不點國一點即不到諸人還識二大老
麼一個鼻頭兩孔竅國師道欽師猶被馬師惑好
本多同雖然如是不許夜行剛把火直須當道與
人看。
 馬師密叩徑山翁盡在空圓一點中無柰國師輕漏
泄誰知千里有同風 
普化同臨濟赴齋掀倒飯床。
臨濟慣作白拈手段驅耕奪食普化到處徹底掀
翻不留朕跡或有人問毛吞巨海芥納須彌為復
是神通妙用為復是法爾如然只向他道龍得水
時添意氣虎逢山勢長威獰。
 驅耕奪食驗英雄盡底掀翻絕始終驚得主人渾喪
膽毘盧頂上任西東 
乾峰上堂法身有三種病二種光一一透得。
乾峰據虎頭雲門收虎尾雖然唱拍相隨拳踢相
應未免通身泥水且道不落廉纖一句作麼生處
處無私空合空法法皆歸水投水。
 當機一句絕羅籠電捲星馳空合空二種光兮三種
病眉毛睫上隔千重 
馬祖因僧問離四句絕百非。
這僧與麼問大似二八女子不繫裙馬師與麼荅
也是憐兒不覺醜當時海上座若在請師直指西
來意只向他道合取狗口更說甚麼藏頭白海頭
黑且道恁麼批判還有優劣也無直截根源佛所
印摘葉尋枝我不能。
 四句離時全體現百非絕處露堂堂馬師何必空饒
舌累及兒孫亂度量 
乾峰舉一不得舉二放過一著落在第二。
雪後始知松柏操事難方見丈夫心。
 乾峰舉處莫瞞盰具眼禪和仔細看覷透雲門關捩
子轉身猶覺骨毛寒 
<pb n="676"/>
 打鼓陞堂普請看雲門出眾被人謾乾峰落二回方
丈各自歸寮倒剎竿 
南院上堂赤肉團上壁立千仞僧問掀倒禪床。
院云這瞎漢這僧雖有沖天之氣且無入地之謀
南院全提向上未免傷鋒犯手若有人問海上座
問壁立千仞便震威一喝何等勦絕免得他掀倒
禪床堪作箇甚麼。
 赤肉團邊用最親主賓有理實難伸相逢盡道休官
好林下何曾見一人 
障蔽魔王領諸眷屬隨金剛齊菩薩云云。
師云謾別人即得大慧云既覓起處不得一千年
隨從底是甚麼云疑則別參金剛齊云我不依有
住而住不依無住而住如是而住云也要大家知
法眼云障蔽魔王覓金剛齊即且從只如金剛齊
還見障蔽魔王麼云青天白日不得說夢恁麼批
判且道合古人意不合古人意即今莫有知海上
座起處底麼喝一喝云人情盡處難留跡家破人
亡四壁空。
 魔佛空爭不識他金剛擊碎野狐窠迥然突出無遮
障六臂三頭唱凱歌 
雲門聞聲悟道。
觀世音將錢買胡餅放下手卻是饅頭領取鉤頭
意舉手喝一喝云且道是聲耶是色耶是饅頭耶
是胡餅耶若向這裏定當得出許伊具一隻眼若
定當不出海上座自道去也復喝一喝云黃金自
有黃金價終不和沙賣與人。
 聞聲見色道明心廓露當陽手眼親收放縱橫由在
我一回拈出一回新 
波斯匿王問勝義諦中有世俗諦否。
佛云過去龍光佛波斯恁麼問含元殿裏更覓長
安世尊恁麼荅穿過髑髏知音者少二大老與麼
問荅賓則始終賓主則始終主不落賓主一句又
作麼生一箭落雙鵰諸仁者且道無說無聞如何
話會只向他道碗脫丘又云碗。
 主賓問荅廓然傾兔角龜毛覿面呈兩眼分明對兩
眼空爭魔佛可憐生 
<other>臺山婆子二頌</other>
 無柰臺山這老婆如何特地起干戈趙州勘破空饒
舌堪笑行人錯過多 
 臺山婆臺山婆指點師僧能幾個突出叢林老作家
歸來報道親勘破勘破了沒來由帶累諸方成話墮 
<other>趙州訪二菴主二頌</other>
 到處逢人便下鉤大都好本共同酬等閑消息誰能
測收放縱橫得自由 
 菴主拳頭豎最親趙州關捩少知音鴛鴦繡出從君
看不把金針度與人 
<other>首山因僧問如何是佛山云新婦騎驢阿家牽
二頌</other>
 新婦騎驢阿家牽首山一句老婆禪今朝特地重拈
出六臂三頭任往還 
 新婦騎驢阿家牽覿面當機信口宣鄰舍喜逢今日
至笙歌引送畫堂前 
<other>有句無句二頌</other>
 勘破溈山老古錐葛藤樹上蔓支離禪床掀倒呵呵
笑天上人間更有誰 
 笑倒溈山這老魔大家胡亂唱巴歌泥中有刺誰能
委烈燄堆頭長綠荷 
<other>萬法歸一二頌</other>
 萬法歸一一何歸分明直下廓離微祖師心印明如
日爍破乾坤遍界輝 
 行腳師僧個問頭七觔衫子出青州句中若得真消
息動地驚天出眾流 
<other>庭前柏樹子二頌</other>
<pb n="677"/>
 趙老庭前柏樹子蒼蒼自古蔭禪林參天踞地無人
會摘葉尋枝直到今 
 庭前古柏翠幽幽直指禪人當下休無限婆心何太
切五湖衲子豁雙眸 
<other>東山水上行頌</other>
 雲門拈出無生句諸佛分明絕覆藏無柰衲僧猶不
薦東山水上亂商量 
<other>因徑山容和尚垂問文殊是七佛之師因甚出女
子定不得師云領取鉤頭意山云罔明因甚出得
師云莫認定盤星山云鉤頭意在甚麼處師便禮
拜云請和尚歸方丈便行師拈云伸手原在縮手
裏又云高著眼頌云</other>
 誰家女子太無端定裏如何有許般今日從新親看
破通身慶快骨毛寒 
<other>徑山索三玄三要總二頌</other>
 三玄三要句難分兔角龜毛眼裏塵玄要皆空非實
有一番提起一番新 
 個中難透三玄要迥出威音那畔邊空劫已前高著
眼臨機活鱍任方圓 
<other>十智三玄總頌</other>
 十智同真三要玄看來好是火中蓮無端特地揚家
醜良馬何須用舉鞭 
<other>臨濟七事十九首</other>
 奪人不奪境三十烏滕猶未省白日天光失卻牛春
華爛熳鋪山嶺 
 奪境不奪人甜言蜜語未為真了然一句無多子語
路分明好好陳 
 人境兩俱奪正令全提惡辣辣安南塞北一齊收獨
坐寰中眼界闊 
 人境俱不奪雕弓已掛狼煙息鼕鼕打鼓祭江神野
老謳歌忘帝力 
 金剛寶劍最鋒鋩獨露當陽凜似霜退後進前身命
喪總然佛祖也難當 
 踞地獅子忽昂頭百獸聞知伎倆休獅子林中獅子
吼旃檀國裏獨優游 
 探竿影草定龍蛇帶角擎頭在此時是聖是凡明了
了渙然不必更三思 
 一喝不作一喝用龜毛兔角千觔重無言童子口喃
喃盡大地人提不動 
 賓中賓奔南走北外邊尋失卻衣中無價寶灰頭土
面逐風塵 
 賓中主撞倒閑門與破戶金剛撫掌笑嘻嘻泥人扶
起瓊樓柱 
 主中賓擲釣拋綸未得鱗撥盡江波徒費力倒拈寶
劍入龍津 
 主中主正令當軒孰敢睹北海蒼龍吞卻珠南山大
虫咬老虎 
 先照後用驗方來閃電光中赤手栽生鐵也須重煆
煉金剛正眼頂門開 
 先用後照勘當人活捉生擒手眼親若是金毛重按
過假雞肯放出關津 
 照用同時掌握全臨機潑潑驗愚賢單刀直入長蛇
陣馬喪人亡血濺天 
 照用不同垂手時撫憐赤子令人思同條生兮同條
死笑看雲山春日遲 
 一句當陽絕萬門普天匝地獨為尊十方沙界全身
露佛祖都來一口吞 
 二句當陽覿面宣光明正大利人天迥然越格超方
作普應高低絕正偏 
 三句拈來總現前四楞著地不須牽和泥合水隨高
下南北東西任往還 
<other>賓主句頌</other>
 當堂齊喝大家知賓主分明在此時左眼半觔右八
<pb n="678"/>
兩分疆立界本無岐 
<other>無位真人頌</other>
 無位真人出面門隨方瀟灑獨為尊三頭六臂擎天
地歷歷孤明赤骨貧 
<other>三玄三要六頌</other>
 第一玄傾腸倒腹不能詮通身有口如何說眼裏聞
聲鼻孔宣 
 第二玄耳中見色異新鮮鼻蛇吞卻南山鱉脫殼烏
龜飛上天 
 第三玄不待臨時常現前是處綠楊堪繫馬誰家門
裏灶無煙 
 第一要擬議思量總不妙抬眸鷂子過新羅露柱燈
籠撫掌笑 
 第二要一個鼻頭兩孔竅無舌之人善舉揚五音六
律胡茄調 
 第三要杲日麗天無不到萬象森羅分外明爍破乾
坤光晃耀 
<other>馬祖一喝三頌</other>
 非即非離證此時幾人到此用無疑耳聾三日兒孫
廣千古流傳孰敢欺 
 一喝當陽遍界輝耳聾三日示全機大機大用流千
古今古罕聞凜凜威 
 耳聾三日播家風一喝當陽顯大雄塗毒鼓邊休側
耳兒孫亙古用無窮 
<other>閱歸真總義隨時頌出</other>
 叮嚀太殺啟無端本地風光托滿盤活鱍走盤珠有
腳生機一路莫瞞盰法法本來元不假頭頭顯露亦
非真等閑識得東風面萬紫千紅總是春 
<other>閱真性決十則總頌</other>
 教外誰知有別傳無紋寶印印機先非凡非聖堂堂
露無古無今常現前 
<other>拄杖二頌</other>
 赤條條不涉春秋凈裸裸何喜何愁活鱍鱍傍敲正
打轉漉漉劈脊當頭有時格外提持有時覿面相酬
有時全殺全活有時全放全收拈起時天回地轉放
下時自在自由收放縱橫憑在我臨機應用盡風流 
 撐天指地一條杖凡聖都來總不放賞罰分明與麼
行佛與眾生沒兩樣殺活縱橫獨自由自由自在空
無相無相光中絕點埃離諸名相真快暢 
<other>頌天童密雲老和尚二首</other>
 銅棺山頂駕虛舟情與無情白汗流慶快平生消舊
夢無窮妙樂爽新秋人天瞻仰都行腳大地齊歸拄
杖頭打盡聖凡無敵手兒孫界滿蔭神洲 
 雪月風花懶繫舟隨方瀟灑儘風流千江有水千江
映萬里無雲萬里秋凡聖同途休轉腳古今合轍個
源頭潑天潑地誰能委正令全提覿面酬 
<other>明星悟道三頌</other>
 雪山六載駕孤舟午夜明星息妄流大地眾生開眼
夢奇哉一切廓輪秋九蓮臺上收雙腳百萬人中出
一頭密密綿綿如是法師承授受古今酬 
 雪滿乾坤不繫舟縱橫宇宙轉風流孤輪霽色傾殘
夢遍界清光萬國秋大地山河齊赤腳森羅萬象盡
抬頭頭頭物物皆成現剎剎塵塵彼此酬 
 凜凜凝霜葦作舟頂門一點凍雲流乾坤撥轉三千
界宇宙掀翻九十秋覿面不留元字腳當機誰敢弄
虛頭作家手段天然別不動眉毛早與儔 
<other>頌二祖十一首</other>
 山河大地渡人舟撩亂天花眾道流赫日能消億劫
夢廓然倒嶽盡傾秋五湖衲子休行腳四海高流謾
出頭面壁九年空碧眼神光隻手那能酬 
 大地漫漫白練舟水晶宮裏逞風流神光覷破塵沙
夢妙湛圓明億劫秋野鶴沖霄舒兩腳孤雲迥出萬
山頭和光合轍隨高下普利群迷與麼儔 
<pb n="679"/>
 極目銀山望玉舟廣寒宮裏水雲流藍關路上群仙
夢白帝城中眾鶴秋跣足渡江雙赤腳披胸熊耳半
山頭九年冷坐人難信紅雪齊腰猶未酬 
 現成公案不須舟隱顯縱橫順逆流日月星辰同一
夢山河大地共千秋香嚴樹上懸雙腳更有天龍豎
指頭須向此中端的得恒河沙劫悉皆酬 
 密雲堆裏駕孤舟水底清天翠欲流月載滿船消皎
夢風恬浪靜碧潭秋水窮山盡收雙腳撒手懸巖迥
一頭活捉蒼龍全意氣生擒玉象不輕酬 
 雪映千山駕玉舟雲騰萬里逞風流身騎白鶴沖霄
夢倒跨麒麟過漢秋蔭覆兒孫千百億絲毫不隔達
源頭通天徹地人難測曜古騰今滿界儔 
 浩滿乾坤一箇舟看來誰是我同流冰霜曉月毫無
夢潔白身心當體秋三世如來難下腳十方賢聖那
尋頭晶輝朗曜微塵國一道清光亙古儔 
 本來個事不須舟妙湛圓明不動流作佛成仙重說
夢超凡越聖更悲秋虛空粉碎愁雙腳大地平沉憂
白頭碧眼胡僧常面壁更無言句可相酬 
 大方獨步不程舟本有風光洞底流一榻清風無個
夢忘懷歲月孰知秋自由自在長伸腳無慮無憂石
枕頭終日閑閑閑不徹不知何物可相儔 
 清波浩浩放孤舟愛水潺潺縱識流世事重重山疊
夢人心曲曲水灣秋勞勞碌碌誰停腳有有無無孰
轉頭識得源頭無別水湛然常住洞天儔 
 我無生死我無舟人我俱無兩岸流中道不存誰做
夢山窮水盡孰知秋嘉州大象頻伸腳陝府鐵牛善
舉頭八字打開人不識張三李四一齊酬 
<other>杲日麗天四頌</other>
 玄要三三無不周玄玄要要儘風流掀天揭地弘凡
聖霧捲雲收大日頭 
 三玄三要如何旨劈嘴攔腮唯直指點出時人眼裏
睛當陽獨露誰能委 
 十智童真直下鉤千妖百怪一齊收孰能識得根源
去法法頭頭觸處周 
 十智童真碗脫丘一毫端上現瓊樓分明捉敗汾陽
老始可全提正脈流 
<other>頌馬祖一喝三日耳聾二首</other>
 全機應用不雷同一喝當陽顯大雄三日耳聾方吐
露兒孫千古播家風 
 霹靂一聲轟宇宙雷音迥別震乾坤大方獨步徵龍
象正令全提無等倫 
<other>頌高峰大師四句偈五首</other>
 海底泥牛啣月走金毛獅子潑天吼無位真人跳上
騎露柱燈籠笑破口 
 巖前石虎抱兒眠歲月俱忘知幾年㘞地一聲絕復
甦機權喜怒任方圓 
 鐵蛇鑽入金剛眼覿面分明腦後箭急著眼兮拔卻
箭回光一念超方便 
 崑崙騎象鷺鶿牽踏破虛空絕往還直下了然無別
旨臨時殺活句中圓 
 舌劍高峰利似鎗妄將四句驗諸方誰知反被諸方
勘兔角龜毛較短長 
<other>金剛頌</other>
 我人壽者及眾生四相皆空五眼明一合三心無所
住超宗越格任縱橫 
<other>四月初八日頌世尊初生公案二首</other>
 今朝正是本娘生動地驚天目放睛帶累雲門喫白
棒盲龜跛鱉一齊行 
 指天指地為人揚目顧周行別有長不是一番寒徹
骨怎得梅花撲鼻香 
<other>為水牯牛二頌</other>
 日用尋常這一頭未知是馬未知牛一回端的通消
息驀鼻牽來覿面酬 
<pb n="680"/>
 日日時時刻刻忘年年月月露堂堂悠悠蕩蕩瀟瀟
洒剎剎塵塵處處彰 
<other>頌法身偈二首</other>
 山頭石虎吼如雷無位真人笑滿腮海底泥牛翻白
浪火中木馬奔嘶來 
 觀音妙智暢奇哉五十三參顯善財龍女頓超無垢
界參參見佛眾如來 
<other>法身頌四首</other>
 本來無假亦無真體露真常沒四鄰迥出一枝梅破
臘百年公子不逢春 
 本來無物有何真真假無憑喚甚鄰聖號凡名齊不
立塵塵盡是本來人 
 我本無心那有塵一微塵內顯其真廓然迥出本來
面正體堂堂沒卻身 
 靈靈不昧妙明明了了常知坦坦平湛湛澄澄無去
住綿綿密密證無生 

<sarticle><article>大方禪師源流頌卷三</article></sarticle>
嗣法門人超鳴編
第一世南嶽讓禪師詣曹溪參六祖祖問甚處來師
曰嵩山來祖曰什麼物恁麼來師無語遂經八載忽
然有省乃白祖曰某甲有個會處祖曰作麼生會師
曰說似一物即不中祖曰還假修證否師曰修證即
不無染汙即不得祖曰秪此不染汙是諸佛之所護
念汝既如是吾亦如是。
八載掀翻一物無說來一物轉淆訛頂門突出摩醯
眼爍破乾坤耀古途。
第二世馬祖一禪師在衡嶽常習坐禪讓和尚知是
法器來問曰坐禪圖作什麼師曰圖作佛讓乃取一
磚於庵前石上磨師曰磨作什麼讓曰磨作鏡師曰
磨磚豈得成鏡讓曰磨磚既不成鏡坐禪豈得作佛
師曰如何即是讓曰如牛駕車車若不行打車即是
打牛即是師無對讓示偈曰心地含諸種遇澤悉皆
萌三昧華無相何壞復何成師蒙開悟心意豁然。
一點當頭痛著鞭車牛闖破四禪天眼空宇宙渾瀟
洒殺活縱橫絕正偏。
第三世百丈海禪師參馬祖侍行次見一群野鴨飛
過祖曰是什麼師曰野鴨子祖曰甚處去師曰飛過
去也祖遂扭師鼻負痛失聲祖曰又道飛過去也師
於言下有省次日祖陞堂眾纔集師出卷卻席祖便
下座師隨至方丈祖曰我適來未曾說話汝為甚便
卷卻席師曰昨日被和尚搊得鼻頭痛祖曰汝昨日
向甚處留心師曰今日鼻頭又不痛也祖曰汝深明
昨日事。
哭笑陞堂捲席回電光影裏不安排當陽一喝聾三
日本地風光遍九垓。
第四世黃檗運禪師參馬祖值祖遷化時百丈廬于
塔傍師乃請問祖平日得力句丈舉再參因緣言老
僧昔被馬大師一喝直得三日耳聾師聞舉不覺吐
舌百丈曰子已後莫承嗣馬祖去麼師曰不然今日
因師舉得見馬祖大機之用然且不識馬祖若嗣馬
祖已後喪我兒孫丈曰如是如是見與師齊減師半
德見過於師方堪傳授子甚有超師之見一日丈問
甚處來師曰大雄山下採菌子來丈曰還見大虫麼
師作虎聲丈拈斧作斫勢師打丈一摑丈吟吟而笑
遂歸上堂曰大雄山下有一大虫汝等諸人也須好
看百丈老人今日親遭一口。
耳聾三日示因由直下知歸吐舌頭喪我兒孫擔荷
得傾湫倒嶽逞風流。
第五世臨濟玄禪師在黃檗會中時睦州為首座勉
令問黃檗如何是佛法的的大意檗便打如是三問
三度被打遂辭檗參大愚愚問甚處來師曰黃檗愚
曰黃檗有何言句師遂舉前話復云不知某甲有過
<pb n="681"/>
無過愚曰黃檗恁麼老婆為汝徹困猶覓過在師於
言下大悟云元來黃檗佛法無多子愚搊住曰者尿
床鬼子適來道有過無過如今又道佛法無多子汝
見個什麼道理速道速道師於愚肋下築三拳愚拓
開曰汝師黃檗非干我事師回黃檗舉前話檗曰大
愚老漢饒舌待來痛與一頓師曰說甚待來即今便
打隨後一掌檗曰者風顛漢來者裏捋虎鬚師便喝
檗曰侍者引者風顛漢參堂去。
六十烏藤不肯休三拳肋下豈輕酬歸來依舊風顛
樣煞得滹沱正脈流。
第六世興化獎禪師初為臨濟侍者後在三聖會裏
嘗曰我向南方行腳一遭拄杖頭不曾撥著一個會
佛法底人聖聞得問曰汝具個什麼眼便恁麼道師
便喝聖曰須是汝始得後又到大覺為院主一日覺
曰聞汝道向南方行腳一遭拄杖頭不曾撥著一個
會佛法底人汝憑個什麼道理與麼道師喝覺便打
師又喝覺又打來日從法堂過覺召院主我直下疑
汝昨日者兩喝師復喝覺又打師再喝覺又打師曰
某甲於三聖師兄處學得個賓主句總被師兄折倒
了也願與某甲個安樂法門覺曰者瞎漢來者裏納
敗闕脫下衲衣痛與一頓師於言下薦得臨濟先師
於黃檗處喫痛棒底道理開堂日拈香云此炷香本
為三聖師兄三聖於我太孤本為大覺師兄大覺於
我太賒不如供養臨濟先師。
東家學得賓主句西家拆倒無依倚衲衣脫下赤條
條便見先師喫棒意。
第七世南院顒禪師上堂云赤肉團上璧立千仞時
有僧問赤肉團上璧立千仞豈不是和尚道師曰是
僧便掀倒禪床師曰汝看者瞎驢亂作僧擬議師便
打趁。
掀倒禪床珠走盤當機覿面不瞞頇棒頭有眼明如
日要識真金火裏看。
第八世風穴沼禪師參南院院問南方一棒作麼商
量師曰作奇特商量師卻問和尚此間一棒作麼商
量院拈拄杖曰棒下無生忍臨機不見師師於言下
大徹玄旨李史君守郢州請師上堂云祖師心印狀
似鐵牛之機去即印住住即印破秪如不去不住印
即是不印即是時盧陂長老出問某甲有鐵牛之機
請師不搭印師曰慣釣鯨鯢澄巨浸卻嗟蛙步𩥇泥
沙陂佇思師喝曰長老何不進語陂擬議師打一拂
子曰還記得話頭麼試舉看陂擬開口師又打一拂
子牧主曰信知佛法與王法一般師曰見何道理牧
主曰當斷不斷反招其亂師便下座。
棒下無生始半提鐵牛心印露全機傾腸剖腹人難
會去住隨方絕是非。
第九世首山念禪師晚居風穴會中穴勉擔荷大法
師曰願聞其要穴遂上堂舉世尊以青蓮目顧視大
眾乃曰正當恁麼時且道說個什麼若道不說而說
又是埋沒先聖且道說個什麼師乃拂袖下去穴擲
拄杖歸方丈侍僧問曰念法華因甚不秪對和尚穴
曰念法華會也次日與真園頭同上問訊穴曰作麼
生是世尊不說說真曰鵓鳩樹頭鳴穴曰汝作許多
癡福作麼何不體究言句又問師師曰動容揚古路
不墮悄然機穴謂真曰何不看念法華下語。
眉端上薦與多言拂袖下堂契本源古路悄然行一
遍靈山正脈始流傳。
第十世汾陽昭禪師歷參知識七十一員後到首山
問百丈卷席意旨如何山曰龍袖拂開全體現師曰
師意如何山曰象王行處絕狐蹤師於言下大悟云
萬古碧潭空界月再三撈摝始應知有問曰見何道
理便爾自肯師曰正是我放身命處師頌三玄三要
曰三玄三要事難分得意忘言道易親一句明明該
萬象重陽九日菊花新。
<pb n="682"/>
拂開全體正堂堂十智同真不覆藏萬古碧潭空界
月三玄三要獨超方。
第十一世石霜圓禪師謁汾陽經二年未許入室每
見必詬罵一日訴曰自至法席不蒙指示念歲月飄
忽己事未明有失出家之利語未卒汾叱曰是惡知
識敢裨販我怒舉杖逐之師擬伸救汾掩其口乃大
悟曰是知臨濟道出嘗情師後室中插劍一口以草
鞋一雙水一盆置在劍邊每見人入室即曰看看有
至劍邊擬議者師曰險喪身失命了也便喝出。
觸著無明似未曾總然有理也難申白拈捉敗無多
子道出常情意轉新。
第十二世楊岐會禪師參慈明總院事每咨參明曰
庫司事繁且去他日又問明曰監院異時兒孫遍天
下在何用忙為一日明出師偵之小徑搊住曰者老
漢今日須與我說不說打汝去明曰知是般事便休
語未卒師大悟一日明上堂師問幽鳥語喃喃辭雲
入亂峰時如何明曰我行荒草裏汝又入深村師曰
官不容針更借一問明便喝師曰好喝明又喝師亦
喝明連喝兩喝師禮拜明曰此事是個人方能擔荷
師拂袖便行。
狹路相逢一著先深村荒草話難圓知般事了為貲
本三腳驢兒信手牽。
第十三世白雲端禪師參楊岐岐問受業師為誰師
曰茶陵郁和尚岐曰聞伊過橋遭攧有省作偈甚奇
能記否師誦偈岐笑而趨起師愕然通夕不寐黎明
咨詢之岐曰汝見昨日打敺儺者麼師曰見岐曰汝
一籌不及渠師復駭曰意旨如何岐曰渠愛人笑汝
怕人笑師大悟。
無端一笑起淆訛親切鉤錐不用多翻轉面皮關鎖
脫明珠一顆照山河。
第十四世五祖演禪師參白雲遂問南泉摩尼珠話
雲叱之師領悟獻投機偈曰山前一片閒田地叉手
叮嚀問祖翁幾度賣來還自買為憐松竹引清風雲
特印可令掌磨事未幾雲語曰有數禪客自廬山來
皆有悟入處教伊說亦說得有來繇舉因緣問伊亦
明得教伊下話亦下得秪是未在師遂疑私自計曰
既悟了明得說得如何卻未在參究累日忽然省悟
從前寶惜一時放下走見白雲雲為手舞足蹈師後
曰吾因茲出一身白汗便明得下載清風。
通身白汗露珠流只用些些這藥頭祖父田園買賣
了更憐松竹沒來由。
第十五世圜悟勤禪師為五祖侍者一日部使詣祖
問道祖曰提刑少年曾讀小豔詩否有兩句頗相近
頻呼小玉元無事只要檀郎認得聲部使應喏喏祖
曰且仔細師侍立次問曰提刑會否祖曰他秪認得
聲師曰秪要檀郎認得聲他既認得聲為甚卻不是
祖曰如何是祖師西來意庭前柏樹子聻師忽有省
遽出見雞飛上欄干鼓翅而鳴乃曰此豈不是聲遂
呈偈曰金鴨香銷錦繡幃笙歌叢裏醉扶歸少年一
段風流事秪許佳人獨自知祖遍謂山中耆宿曰我
侍者參得禪也。
小玉頻呼一線通香銷金鴨眼初紅雞鳴撩起許相
思搭在欄干九曲中。
第十六世虎丘隆禪師謁圓悟悟問見見之時見非
是見見猶離見見不能及舉拳云還見麼師曰見悟
曰頭上安頭師聞脫然契證悟叱曰見個什麼道理
師曰竹密不妨流水過悟肯之有問曰隆藏主柔易
若此何能為哉悟曰瞌睡虎耳。
拳頭舉起大粗生睡虎通身是眼睛竹密不妨流水
過曹溪一滴振家聲。
第十七世應庵華禪師見虎丘侍行半載頓明大事
丘忌日師拈香云平生沒興撞著者無意智老和尚
做盡伎倆湊泊不得從此卸卻干戈隨分著衣喫飯
<pb n="683"/>
二十年來坐曲彔木懸羊頭賣狗肉知他有甚憑據
雖然一年一度燒香日千古令人恨轉深。
聲香味觸辨縱橫官不容針車馬通密用全提誰解
會父慈子孝立家風。
第十八世密庵傑禪師參應庵一日庵問如何是正
法眼師遽答曰破砂盆庵頷之未幾辭白省覲庵以
偈送曰大徹投機句當陽廓頂門相從今四載徵詰
洞無痕雖未付缽袋氣宇吞乾坤卻把正法眼喚作
破砂盆此行將省覲切忌便躲跟吾有末後句待歸
要汝遵。
當人掇出破砂盆價重須彌此話行更把葫蘆傾倒
地難教收拾累兒孫。
第十九世破庵先禪師參密庵庵住靈隱師分座有
道者請益曰胡孫子捉不住願垂開示師曰用捉作
麼如風吹水自然成紋。
風旛不是虎頭斑鼻孔平空遭打翻血脈至今流不
竭閻浮移在海南邊。
第二十世無準範禪師初謁育王佛炤炤問何處人
師曰劍州炤曰帶得劍來麼師隨聲便喝炤笑曰者
烏頭子也亂作後至靈隱破庵居第一座同遊石筍
庵有道者請益胡孫子話師於侍傍大悟後開法一
香供破庵。
因風吹水水成紋殺卻猢猻見太平明取烏頭端的
處西川隆慶劍州人。
第二十一世雪巖欽禪師在無準會下每遇入室舉
主人公便可𨁝跳舉衲僧巴鼻佛祖爪牙更無下口
處此病礙在胸中十年後過浙東天育兩山偶佛殿
前行忽然抬眸見一株古柏觸著向來所得境界和
底一時颺下礙膺之物樸然而散始見徑山老人立
地處正好三十拄杖。
掀翻柏子廓然醒突出金剛正眼睛百煉爐中呈伎
倆團團輥出口通身。
第二十二世高峰妙禪師謁雪巖纔問訊被打出後
凡入門巖便問誰與汝拖者死屍來隨即打出後因
睹五祖真贊忽然打破疑情一日巖問日間浩浩時
作得主麼師曰作得主巖曰睡夢中作得主麼師曰
作得主巖曰正睡著時無夢無想無見無聞主在什
麼處師無對遂奮志入龍鬚越五載偶同宿友推枕
墮地作聲廓然大徹自謂如在網羅中跳出元來秪
是舊時人不改舊時行履處自此安邦定國天下太
平一念無為十方坐斷。
枕頭撲落露尸骸萬戶千門一踏開幾度秋風歸未
得抬眸忽地故鄉來。
第二十三世中峰本禪師因觀流泉有省詣高峰求
證峰打趁出既而民間訛傳官選童男女師問忽有
人來問和尚討童男女時如何峰曰我但度竹篦子
與他師於言下洞然徹法底源峰書真贊付師曰我
相不思議佛祖莫能視獨許不肖兒見得半邊鼻。
竹篦現出童男相直下翻身洞底源鼻孔穿來只一
半至今描畫不完全。
第二十四世千巖長禪師見中峰峰問日用如何師
曰念佛峰曰佛今何在師擬議峰厲聲斥之師求示
法要峰授以狗子無佛性話三年因住望亭聞雀聲
有省峰復斥之師憤然夜半忽鼠翻食貓器墮地有
聲恍然開悟覺身躍起數丈如蟬蛻汙濁之中浮游
玄間天地一時清朗復往質峰峰問趙州何故云無
師曰鼠食貓飯峰曰未也師曰飯器破矣峰曰破後
如何師曰築碎方甓峰乃微笑。
狗無佛性鼠生瞋觸著通身冷汗淋方甓盡情築碎
了忽然開眼自知音。
第二十五世萬峰蔚禪師謁千巖巖便問將什麼與
老僧相見師豎拳云者裏與和尚相見巖曰死了燒
了向何處安身立命師曰漚生漚滅水還在風息波
<pb n="684"/>
平月映潭巖問不是心不是佛不是物是個什麼師
以坐具打一圓相叉手而立一日普請斫松師拈圓
石作獻珠狀曰請師酬價巖曰不值半文錢師曰瞎
巖曰我也瞎汝也瞎師曰瞎瞎巖命師充第一座一
日巖上堂舉無風荷葉動必定有魚行師震威一喝
拂袖便行巖示偈曰鬱鬱黃花滿目秋白雲端坐碧
峰頭無賓主句輕拈出一喝千江水逆流。
兩次三番爬著癢磕來砰去貴承當無賓主句輕拈
出一喝轟天全體彰。
第二十六世寶藏普持禪師萬峰付師偈曰大愚肋
下痛還拳三要三玄絕正偏臨濟窟中師子子燈燈
續燄古今傳峰臨入滅時門人問曰和尚會中幾人
得法弟子峰示偈曰慈悲無念花開果熟因地分明
慧寶致囑清徹源源一派流千古萬古來相續。
拳揮掌觸示端由玄要家風據令酬粉碎山河無剩
跡風流徹骨有來頭。
第二十七世東明旵禪師因睹松有省見寶藏具陳
悟因藏斥之遂親炙座下一日藏問心不是佛智不
是道汝云何會師向前問訊叉手而立藏呵曰汝在
此許多時還作者個見解師乃發憤至第二日驀然
徹法源底遂呈偈曰一拳打破太虛空百億須彌不
露蹤借問個中誰是主扶桑湧出一輪紅。
打破虛空不露蹤頂門湧出一輪紅依稀似曲纔堪
聽又被風吹別調中。
第二十八世海舟慈禪師初於萬峰機下有省遂廬
于洞庭山後一僧呵其見解師即棄庵詣東明一日
明問曾見人否師曰見萬峰明曰萬峰即今在什麼
處師罔然明曰恁麼則何曾見萬峰師歸寮三晝夜
寢食俱忘偶香燈繩斷墮地廓然大悟詣關前呈悟
繇明曰老闍黎承嗣萬峰去師曰和尚為我打徹豈
得承嗣萬峰明遂出關陞座曰瞿曇有意向誰傳迦
葉無端開笑顏到此豈容七佛長文殊面赤也茫然
今朝好笑東明事千古令人費唾涎幸得海公忘我
我濟宗一脈續綿綿擲拄杖云千斤擔子方全付玄
要如今拄杖談以拂子擊三擊下座。
燈滅繩斷賊身現腦後神光飛白練耀古輝今遍大
千逢人拈出吹毛劍。
第二十九世寶峰瑄禪師因海舟造塔院斧傷足有
省乃充火頭一日負柴舟見曰將棘刺去作甚麼師
曰是柴舟呵呵大笑師罔然舟曰是柴將去燒卻師
遂起疑曰和尚畢竟是個什麼道理故爾問我是夕
刻意參究不覺被火燎去眉毛面如刀割以鏡炤之
豁然大悟作偈呈舟舟便打師奪拄杖曰者條六尺
竿幾年不用今日又要重拈舟大笑師又呈偈曰棒
頭著處血痕斑笑裏藏刀仔細看不是英靈真漢子
死人喫棒舞喃喃舟曰即此偈語可紹吾宗。
傷鋒刖足痛無般燎卻眉毛更不堪莫向鬼窟作活
計灼然一座白雲關。
第三十世天奇瑞禪師參寶峰峰問甚處來師曰北
京曰別有去處麼師曰隨方瀟灑曰曾到四川否師
曰到曰四川境界與此間如何師曰江山雖異風月
一般寶豎拳曰還有者個麼師曰無曰因甚卻無師
曰非我境界曰如何是汝境界師曰諸佛不能識誰
敢強安名曰汝豈不是著空師曰終不向鬼窟裏作
活計曰西天九十六種外道汝是第一師拂袖便行
寶乃付偈曰濟山棒喝如輕觸殺活從茲手眼親聖
解凡情俱坐斷曇華猶放一枝新。
隔墻忽地喚哪哪箭入髑髏這老婆四百病中重拔
出咬人獅子柰他何。
第三十一世絕學聰禪師依天奇奇問苦樂皆心因
何外取師曰秪為不了曰是非皆事因何妄承師曰
錯認定盤星曰迷悟皆人因何不懂師曰早知燈是
火豈向四方求奇乃付偈曰道者心同慈嫗心爭教
<pb n="685"/>
赤子困群陰輔成架海金樑子佛缺方知補浩任師
後居龍泉寺有僧問如何是本來面目師曰石香亭
僧云便恁麼去時如何師曰喪卻了也僧問今朝盂
夏八日天下叢林皆慶如來降誕之辰未審如來何
處降生師於几上畫個圓相。
獨立沙場斑馬嘶幾回征戰淚沾衣不因途路南針
指八陣如何得解圍。
第三十二世笑巖寶禪師參絕學便問十聖三賢已
全聖智如何道不明斯旨學厲聲曰十聖三賢爾已
知如何是斯旨速道師下語不契一日洗菜次偶一
莖菜墮水逐水圜轉捉不著忽有省遂攜籃歸學見
便問是什麼師曰一藍菜學曰何不別道一句師曰
請和尚別問來後與學圍爐次學曰人人有個本來
父母子之父母今在何處師曰一火焚之學曰恁麼
則子無父母耶師曰有即有佛眼覷不見師曰子還
見麼師曰某亦不見學曰為什麼不見師曰若見則
非真父母遂呈偈曰本來真父母歷劫不曾離起坐
承他力寒溫亦共知相逢不相見相見不相識為問
今何在分明舉似師學深肯之。
急水灘頭徹底傾青天撈得對師呈一雙赤手無他
計賊入空房解轉身。
第三十三世幻有傳禪師聞燈花爆聲有省直造北
方參笑巖求證巖曰汝將從前得力處一一說來師
具實答語中間巖驀趯出鞋曰向者裏道一句看遂
把師話端一齊打斷師通夕不寐明晨佇立簷下巖
見喚師師回顧巖翹一足作脩羅障日月勢師當下
脫然一日巖入堂曰我者拄杖要與人有要底麼首
座曰某甲要巖曰汝要作麼座曰要他鏟斷天下人
舌根巖以杖架肩曰楖栗橫擔不顧人直入千峰萬
峰去師躍然下禪床曰恁麼須分付某甲往前迎取
巖笑曰汝當久久執持一番始可打草去也乃贈一
笠曰以此覆之無露圭角。
燈花熚爆夜叉頭隻履遭人截斷喉回首風前多意
氣修羅面目太風流。
第三十四世密雲悟禪師因挑柴過一山灣見一堆
柴突露面前忽有省遂依幻有和尚脫白請益幻幻
曰汝若到者田地便放身倒臥嗣後惟加罵詈師慚
悶交感一日城歸過銅棺山頂忽覺情與無情煥然
等現正所謂大地平沉底境界時幻遷北京乃往覲
幻問汝有新會處麼師曰一人有慶萬民樂業幻曰
汝又作麼生師曰某甲得得來省覲和尚幻曰念子
遠來放汝三十棒師抽身便出一日幻問忽有人問
汝如何秪對師驀豎拳幻曰老僧不曉得者是什麼
意思師曰莫道和尚不曉得三世諸佛也不曉得又
一日幻舉拂問諸方還有者個麼師震威一喝幻曰
好一喝師連喝兩喝歸位幻囑師扶佛法師呈偈曰
若據某甲扶佛法任他○○○○○都來總與三十
棒莫道分明為賞罰。
中興濟北展經綸銅棺峰頭眼廓明陷落華山百二
座棒頭敲出玉麒麟。
第三十五世浮石賢禪師首謁湛然和尚湛問如何
是佛法的的大意師曰老老大大還問者箇話湛休
去一日同諸禪侶閱五燈會元值七賢女觀尸陀林
因緣有省遂說偈曰一池蛙鼓夜喧喧歷歷明明道
口邊通報五湖林下客從今不必更加參次詣金粟
參密雲和尚一日侍立次雲曰古人問如何是諸佛
出身處荅薰風自南來殿閣生微涼汝作麼會師不
能荅雲曰快還我下落師瞢然力參三晝夜連呈數
偈雲俱言未在師自慚後有會處便入臥室禮曰某
會也雲曰如何是汝會處師曰鷂子過新羅雲曰未
在還我偈來師即書曰薰風自南來殿閣生微涼我
今看破處也只是尋常雲深然之。
七賢覷破銅山崩展翅鵬吞六合雲太白峰前高調
<pb n="686"/>
在神洲法脈暗流通。
<other>牧牛頌</other>
<other>未牧</other>
 四蹄無力望空哮不辨東西路轉遙頭角縱橫昂意
氣那知舉步犯人苗 
<other>初調</other>
 歪斜鼻孔強教穿動著些兒痛下鞭牢把繩頭無間
歇日親日近不須牽 
<other>受制</other>
 一從鞭策受奔馳溪北溪南步步隨短笛無腔堪入
耳晚山歸去竟忘疲 
<other>回首</other>
 望月江天掇轉頭山山春草飽堪休自從認得家園
處煙霧橫眠影不留 
<other>馴伏</other>
 念茲在茲綠楊煙收放隨隨得自然縱使一朝無覓
處依然不出碧溪邊 
<other>無礙</other>
 類類同途萬法如翻身直上戴嵩圖南泉活計乘時
用雙角無欄樂有餘 
<other>任運</other>
 窗中躍出入雲中尾上煙霞色正濃帶月始從芳草
去歸來又踏落花紅 
<other>相忘</other>
 渠無牧我我無渠饑向芳叢渴飲溪爛嚼清風忘歲
月天荒地老未曾知 
<other>獨照</other>
 舉目無人在翠微東風嫋嫋鷓鴣啼西天朝去暮東
土古澗寒泉秪自知 
<other>雙泯</other>
 海底行藏絕影蹤月穿波浪水含空清虛一道家風
別描不成兮畫不工 

<sarticle><article>大方禪師禪燈語錄卷四</article></sarticle>
嗣法門人超鳴編
<other>偈上</other>
<other>和慈受深禪師披雲臺韻十首</other>
 慈受深懷老藥山二師並出始閑閑碧天皓月披雲
石今古分明廓世間 
 披雲臺上看飛雲古往今來無二人嘯月吟風真個
樂逍遙自在一閑身 
 雲臺自適任騰騰曠野遙觀物外明法法頭頭俱普
現大千沙界廣長生 
 草木枝頭樹樹紅知因識果享無窮同生同死常安
樂端坐巖前振古風 
 楚漢英雄各鬥攻明修棧道豈從容將軍戰馬今何
在盤古江山夢幻中 
 雲水相逢問話頭高低普應眾禪流百川海納憑多
少直指根源當下休 
 毫無餘念到人前土面灰頭寄水邊明月清風常伴
侶和光合徹箇中圓 
 龍蛇混雜顯兒孫句裏藏鋒露本真獅子咬人盧逐
塊聖凡獨脫迥尖新 
 本是無心何必休隨方瀟灑樂悠悠有為卻是無為
好頓悟玄沙腳指頭 
 的意西來沒細粗顛言倒語費工夫天然一種平常
事呂尚拋綸始得魚 
<other>和石屋禪師山居韻四十首</other>
 福城幽僻住隄西月滿池塘水滿溪開士且無驚險
峻遊人何必論高低盲龜自覺難離殼跛鱉誰知易
墮泥翠竹產兒添意氣蒼松時有鳥來啼 
 笆籬門設未常關靜看雙輪幾往還憶昔曹溪曾墜
石笑今時輩會偷閒三三逐隊風波境六六成群人
<pb n="687"/>
我山一切是非多不管常伸兩腳臥雲間 
 古塚荒丘長野蒿那分玉帶與金腰聖賢盡說歸山
好今古多聞隱者高透網赤稍沖碧浪開籠白鶴廓
青霄老僧不管榮枯事冬夏春秋一破袍 
 碧池圍遶翠籬笆柏樹庭前謾喫茶太古風規真朴
實今時學道尚驕奢心空及第無生果性地恒開優
缽花室內紅塵飛不到悠悠自在野僧家 
 大道無形沒可憑出言吐氣要相應與心無事恒知
足與事無心何減增可嘆可悲名利士無榮無辱淡
閒僧平常一味安居好不識諸人會未曾 
 靜鬧閒忙摠不差澄清絕點轉請訛真常流注西來
意流注真常見也麼斗室軒昂斜徑少笆籬寬闊向
陽多饑吞栗棘渾無事閒對溪山野綠蘿 
 筴竹雙扉久不扃高懸一盞古禪燈金剛室內休言
夢正法堂中謾葛藤無說無聞真個妙有收有放本
相應全機豁達元無定直透重關千萬層 
 三十幽居徑塢西腳跟下事更無欺春間花遍香茶
筍秋季山多橡栗梨虎嘯風生明月夜龍吟霧起曉
天時同門兄弟分南北高臥凌霄更有誰 
 突出凌霄絕四傍明珠暉映振中央龍潭坎上朝陽
暖獅子巖前歲月忘穀雨已前茶葉細清明過後筍
尖長靜聞鐘磬是非外未審招提在那方 
 謾說居菴便自由少柴沒米不無憂無知頑賴如狼
虎晚進輕狂似馬牛教汝活埋休露爪從余幻住且
藏頭不如意處真如意信手拈來用未休 
 幻住凌霄頂上頭誰能把手共同遊登山負米來禪
客過嶺擔柴有道流白汗通身宜簡點紅爐片雪若
能求諸人放下全無事何似山僧自肯休 
 宿露餐風在少年如今老覺更知艱向來人事隨離
合直下時流絕往還謾把絲綸浮綠水閒舒冷眼看
青山有緣卻是無緣好百歲光陰頃刻間 
 山居漠漠竟無分幽谷深林蘭桂薰明暗色空非見
見山河大地豈聞聞長年懶得拈黃葉終日閒來臥
白雲世上罕聞百歲滿諸人何苦更趍奔 
 一入荒山只學呆通身有口未閒開他非我是多休
辯笑月吟風且樂哉殿閣了然從此入薰風畢竟自
南來三三前後分明舉無著徒勞到五臺 
 古澗流泉不見沙山巔蒼翠繞藤蘿風清月白長猿
嘯霧罩雲籠少客過嫩竹垂腰逢雪厚老梅瘦骨遇
寒多孰知祖道寥寥寂今古分明自琢磨 
 三十餘年住小庵袈裟粉碎見襤毿枯椿倒盡添爐
灶野果栽成有橘柑本地風光全體現十方雲水競
頭參如王氣宇當軒坐指捲當年長慶簾 
 說法天然有石臺不知何處得飛來遙觀瀑布蒼茫
落四望雲端疊翠堆峭壁難描三世佛孤巖易放一
枝梅他方此界平如掌正眼看來沒點埃 
 斗室寥寥傍石臺長年寂寂戶常開當家種草尚難
入義學沙門莫要來獅子獨遊誰作伴野狐成隊世
堪哀衲衣零落朝陽補黑霧紅霞快剪裁 
 淡霧雲籠幽徑深小菴日日碧沉沉閒眠竹榻渾無
事靜坐明窗孰有心虎嘯驚人山谷響龍吟大地播
雷音翻天攬海機樞妙覿面全提絕古今 
 無憂無慮野僧家自在逍遙度歲華以此更無餘活
計就中另有別生涯祗圜謾道無斑虎古路須知有
鐵蛇庵內不知庵外事其如林下叫歸鴉 
 老僧鬢白瘦稜層一事無成百不能去歲毛團多盡
起今年香芋又纏藤松花餅熟應供客苦菜羹香聊
飽僧開得池塘非待月半邊種藕半邊菱 
 填溝塞壑滿溪塘古往今來日夜忙站馬如飛謀仕
宦貪榮冒寵及經商一時快樂終非久萬劫辛酸地
獄長富貴百年誰保守請君趁此早修行 
 客探禪房至槿籬失迎有恕禮深虧檻毿破衲髼鬆
聚撩亂頭陀白髮披入理深談亡彼此門庭施設待
<pb n="688"/>
何時主賓覿面誰回互始覺咸言上上機 
 日日閒閒湛湛澄長年任運自騰騰個中消息曾無
減那事如何得有增僻處罕逢雲水客幽居希遇十
方僧家私盡底向人說莫負山僧一片情 
 昨夜枕邊舊夢侵覺來卻值四更深全消億劫情塵
執蕩盡河沙隔礙心翠竹無風青寂寂蒼松有雨碧
沉沉孤明歷歷非今古歷歷孤明亙古今 
 名利多憂不足跨清貧少樂野僧家心空不蓄無明
草靜念長開優缽花翠壁籬邊抽嫩筍碧蓮池內沒
浮沙我來二十餘年事每度軒窗送落霞 
 自入宗門不學禪水邊林下度餘年渾身破衲蓑衣
掛跣足頭陀沒蓋纏松竹滿山皆祖意鶴鳴空谷盡
機緣夜來獨坐連雲石雲散長空別有天 
 三十年來自隱居千紅萬紫幾榮枯秋冬一味搜黃
葉春夏尋常煮野蔬一缽充饑無個事圍爐得暖是
工夫山僧適意嘗知足倒腹傾腸說向渠 
 石屋煙霞寄水邊長年出入自相便深耕曠劫三輪
地淺種多生一片田夜夜常貪月下坐朝朝獨愛日
高眠自由自在何憂慮無是無非樂自然 
 深居崖谷為修行每日恒思克己評三業純和塵不
染四緣無缺凈功成饑餐白飯孤身健渴飲清茶雙
眼明選佛選官真笑具山翁那肯掛虛名 
 踏遍溪山竟日尋荒丘得住勝嘉林蒼松夾道幽居
遠翠竹重圍曲徑深可嘆世間名利士馳求不歇喪
光陰空花水月誰能識學道無難貴死心 
 老我無能落得閒悠悠一榻臥雲間法門茂盛多憂
喜世道凋零更覺頑日暖諸禽聲瑣碎風和花謝破
蘭珊松花食盡黃精有正好安居懶出山 
 身貧道合掩柴門碧眼雙開八字分散步逍遙觀落
日縱橫自在看飛雲龍吟霧起聞無見虎嘯風生見
不聞聞見俱泯忘對待見聞不立絕功勳 
 名山勝境結茅廬水便柴豐足有餘臘月行持勤向
火春天操履懶看書凝然湛寂空三際倏爾清寥鎮
十虛了了常知無一事靈靈不昧獨山居 
 萬物無常孰肯推榮枯得失一盤棋浮生夢幻誰能
覺曠劫塵勞若個知一念知非心地印無心接物月
臨池為人無出清閒好再不清閒待幾時 
 悠悠快樂野僧家活計隨緣自偶諧昨夜雨聲黃葉
墮今朝風響送乾柴庭前布滿擁南壁屋後憑空堆
北崖與事無心真得趣人生何必巧安排 
 二六時中了了知長年如是若愚痴桑田滄海從他
變石爛松枯更不移兩眼遙觀千澗水一輪遠照萬
方池人人不昧皆通達個個無欺盡可為 
 自慚沒福又無才媿我無能獨占呆土面灰頭只恁
去銅頭鐵額任他來生擒活捉憑收放正打傍敲勘
幾回一雙碧眼玲瓏極兩個空拳另展開 
 方袍圓頂顯沙門盡是如來的子孫依教奉行調意
馬聽經持律制心猿參禪智鑒塵埃凈打坐靈明涵
養溫一切時中俱不得個中消息沒疏親 
 法道凋零孰可摸小菴幽隱始良圖週圍翠竹深藏
屋四顧清泉懷抱廚老桂馨香園果熟菊開撲鼻稻
方枯家田米飯乾柴草更有櫳糠煨地爐 
<other>扇頭吟二首</other>
 本地風光徹己躬靈鋒施展廓玄窮遮天掩日無窮
極覆地藏山迥不同三十三天曾𨁝跳十擒十縱顯
威雄這般妙用誰能測盡在渠儂信手中 
 拈來無不是薰風殿閣微涼透己躬當體無依真快
暢通身脫洒樂無窮森羅群象憑收放日月星辰掌
握中撥轉虛空弘祖道掀翻大地迥全功逍遙任性
無遮覆遍界難藏個主翁 
<other>滿關偶成</other>
 迥脫無依最上關總教佛祖也難攀千賢瞬目空懸
望萬聖揚眉絕往還歲月忘懷心蕩蕩時光懶記性
<pb n="689"/>
閒閒有人若問其中意白髮頭陀開笑顏 
<other>偶占</other>
 無慮無憂即爽神一毫不假自然真豁開頂眼奇男
子鼻孔摩霄能幾人上古無端空斷臂而今只得坐
微塵盡云西意傳來遠誰識心花一段春 
<other>迎年</other>
 連天爆竹壯精神粉碎虛空沒假真宇宙渾然同箇
體乾坤洞達只斯人燈花彌滿三千界雪月和光迥
剎塵更有一枝梅破臘馨香不是洛陽春 
<other>詠梅八首</other>
 臘裏寒梅花有神瓊枝玉骨露天真風霜叵賴誰同
傲雪月相依絕點塵浮動暗香亡舞蝶淺清曉色有
遊人謾言藉此東君令先占芳魁劫外春 
 普應高低玅入神參差長短未為真紅紅綠綠枝枝
現淡淡濃濃樹樹塵正眼豁開這著子心華洞達個
中人和光合轍週沙界一體同觀大地春 
 笑傲乾坤物外神縱橫宇宙播家真眼空大地渾無
物鼻孔撩天不染塵雪覆千山非一色月臨萬水映
斯人生平不借東風力本有心華一段春 
 臘裏梅花瘦有神豁開正眼見其真一枝獨秀經霜
雪五葉芬芳絕點塵最顯西天初祖意惟明東土再
來人二三四七無窮數撲鼻熏香萬古春 
 老梅初發爽精神只要時人識假真凡聖二途休錯
認古今一道迥埃塵分明一段苦心事偏向枝頭說
與人雪嶺泥牛能哮吼驚天動地廓然春 
 筆尖流出一毫神赤白青黃紙上真少有淡濃飄細
雨多因老嫩洒微塵依希好似枝頭鳥彷彿難憑樹
下人點墨畫圖成舊蹟鋪花簇錦顯奇春 
 不會吟詩不損神無言無說自天真高低長短通非
礙左右逢原遍剎塵蕩蕩無依箇面目單單流露本
來人無端特地空饒舌漏泄枝頭幾點春 
 無影枝頭少有神何須向外別求真惺惺寂寂還同
夢歷歷明明不惹塵碧眼豁開忘歲月眉端突露本
元人斷梅雪夜傳消息難昧先天一段春 
<other>省幻四首</other>
 兔走鳥飛逐炎涼流光迅速可悲傷百年春夢多無
實萬事空花有幾長假合四緣成幻泡大開雙眼徹
朝霜棚頭傀儡千般巧普請諸人細自量 
 虛生浪死好思惟三界無安無久居個個滿懷千載
計人人欲保百年期貪心無厭忙如箭誰覺流光去
若飛一去不來伸兩手塚邊添得塊新泥 
 無常迅速定期難白日挑燈魂夢間頃刻光陰如拂
電剎那歲月似潺湲達人得意先知退智者明心正
好還返照迴光須及早莫教空惜鬢毛斑 
 為人在世不歸山甘喪殘生醉夢間念念合塵心自
昧時時背覺妄緣攀千思計策無為好萬巧何如一
個頑妙湛圓明休錯過電光影裏透重關 
<other>城居</other>
 個事分明已斷疑灰頭土面市城居掩關活計閒無
比閉戶生涯靜有餘格外知音逢者少同門相契到
菴稀寥寥終日無為話寂坐常時送夕暉 
<other>閱詣南頤陳二大師除夕偈依韻荅之</other>
 捧讀佳章瑞氣伸始知梅柳報芳春堂開繡雪鯤鯨
化杖震婁江勘主賓活潑天機成大廈軒昂頭角戶
門新謾云物理難賡頌聊寫俚言笑倒人 
<other>再和詣頤二大師原韻三首</other>
 爪牙雖備未曾伸坐斷寒崖萬古春百怪聞知都遠
去千妖迴避杳無賓河清海晏年承舊國泰民安歲
月新瞬息百年誰覺老流光易度暗催人 
 青山密密把頭伸綠水綿綿報好春大海澄澄通達
主長江湛湛送迎賓魚龍一一隨波躍龜鱉雙雙逐
浪新海岳掀翻無點滴天關撥轉有奇人 
 金毛哮吼急翻伸布爪張牙吐露春獨步寰中無二
<pb n="690"/>
主橫行海內沒雙賓騰今耀古年年燦動眾驚群歲
歲新萬國同歡匝地士千邦共慶普天人 
<other>因事偶成六首</other>
 學道先須忘利名利名心死道方明明心見性稱豪
傑得本還原顯大英 
 眼中瞳子面前呈鐵壁銀山沒處行腦後圓光千萬
丈眉毛仍舊額頭主 
 隨緣渾日聽天行消遣時光度此生寧守清貧常自
足無求最樂任縱橫 
 百千諸佛及眾生煩惱場中假立名凡聖二途休取
捨化城寶所悄然行 
 千言萬語為君宣何故昏迷反倒顛富貴百年渾一
夢閻羅那怕有銀錢 
 肥魚大肉喫多年鵝鴨雞豬載幾船本利筭來誰肯
讓一刀定是一刀還 
<other>示超宗</other>
 山僧苦口勸修行得失榮枯快自評富貴只因多作
福端嚴相貌豈天生 
<other>示人公案八首</other>
 現成公案人難會亙古及今達者知過量人行過量
事從來寸步不曾移 
 現成公案快承當直下無難全體彰世出世間明了
了堂堂獨露寶華王 
 現成公案沒商量劍樹刀山總道場爐內鑊湯無避
處誰知當體是金剛 
 現成公案直如弦看破方知火裏蓮好似紅爐一點
雪大都海口不能宣 
 現成公案示無傳覿面當機豎個拳無奈婆心何太
切傾腸倒腹為人宣 
 現成公案劈頭攢碧眼胡僧沒處鑽鐵壁銀山無出
路泥牛石虎膽驚寒 
 現成公案本無生一大藏經是假名四十九年無法
說一華拈出了然明 
 一枝拈出要人明頓發心華笑裏評笑裏藏刀全殺
活單刀直入證無生 
<other>閱歸真總義</other>
 叮嚀太殺啟無端本地風光托滿盤活潑走盤珠有
腳生機一路莫瞞盰法法本來元不假頭頭顯露亦
非真等閒識得東風面萬紫千紅總是春 
<other>指示迷塗二首</other>
 諸佛何曾為自求捨身命處更無愁三心不得皆通
達任運騰騰與麼流 
 山僧不為自家求普勸諸檀息閑愁富貴功名誰保
守百年社稷付東流 
<other>閱古德種田語和韻四首</other>
 退步方知祖父田六根通利達先天現成公案重拈
出大道何曾有後前 
 嘆惜諸人插野田可憐水底去撈天牽枝帶葉何時
了佛法如何得現前 
 十方常住小坵田大地同栽奉佛天四聖六凡共一
飽大家齊證未生前 
 若人識得這坵田供養恒河沙佛天剎剎塵塵俱普
利世間世出儘週全 
<other>和中峰大師警世偈二十首</other>
 多因未了入胞胎帶水拖泥去復來總被境緣遮道
眼不知何劫得忘懷 
 動心俱是輪迴業繫念乖真生死根背觸不分常一
道看來是個鐵渾淪 
 諸人若解機先語無字真經始可書千手大悲難摸
索通身有口沒分疏 
 貧人輕賤富人驕滿肚無明把自燒劫火洞然毫末
盡誰知半點不相饒 
 貪嗔癡愛正匆匆欲火交煎意轉濃白日青天真見
<pb n="691"/>
鬼明明自昧主人公 
 逆生煩惱順生歡天上人間總一般順逆場中高著
眼英靈休把自心瞞 
 道眼未開渾是夢迷雲覆閉黑漫漫靈明妙覺無遮
障二六時中莫自瞞 
 歲月遷流暑復寒諸仁休戀六華村獼猴若不惺惺
著到處塵勞生死門 
 休把良心埋沒盡何須分外立規模如蚕作繭誇精
進辜負西來個老胡 
 饑餐渴飲冷添衣盡大地人合共知歷歷孤明誰不
識云何開眼縱嗔痴 
 千千萬萬說青黃那個男兒是當行問著主人公落
處並無一個肯承當 
 朧鍾老朽鬢鬚班兩耳昏聾腿又酸氣力毫無伎倆
盡由他變態有多般 
 因緣勾引至娑婆果報分明柰若何知事少時煩惱
少識人多處是非多 
 幻生幻滅海中漚和底掀翻豁兩眸自古海枯終見
底人心未死意先抽 
 傳盃傳盞名三奠為個髑髏猶未乾流識不知何處
去石人含淚膽驚寒 
 或燒或壙或墳埋幾度荒丘狼藉來白骨似山誰保
守勸君不必巧安排 
 和身脫下娘生骨今古從來有變更若向此番乾得
盡再無移動再無行 
 英靈那肯受人欺氣宇如王勢出奇衣裏明珠全不
薦得便宜是失便宜 
 牛頭馬面閻羅老共轉如來正法輪劍樹刀山同等
覺更無餘事可相親 
 生死死生俱有分百千賢聖悟還迷知迷正覺通三
際驀地抬頭日又西 
<other>示本弘</other>
 如來妙道為人宣事理融通廓正偏無住法中能普
遍光明正大奉天然 
<other>顧玄公居士</other>
 聖賢作福貴通玄流水滔滔海納川普應高低同合
轍和光洞達任方圓 
<other>和栯堂禪師山居十首</other>
 撒手懸崖擲杖黎自由自在任施為吹毛出匣如霜
刃利刃磋磨白璧玭栗棘蓬吞空萬物金剛圈跳迥
千岐興來獨步玲瓏石懶去溪邊採紫芝 
 日輪東出又西斜迅速無常謾自誇堪笑堪悲人面
虎可羞可恥佛心蛇千方思筭皆虛妄百計求謀總
幻花名利場中休久戀翻身一擲透煙霞 
 一切俱來不可得三餐茶飯敢辭勞大千沙界輪雙
翼百億須彌轉一毛作佛成仙賢聖喜天魔外道鬼
神號法門障礙皆如是不採無窮隱者高 
 一念無為忘去住個中誰喜復誰憂虛空粉碎君須
證大地平沉絕學修兩腳長伸眠白日翻身靜聽一
聲鳩方知大士無言說始信橋流水不流 
 初秋陣陣送風涼老桂新開香滿房七處徵心重說
夢八還辨見轉生狂三心不得千差悉一念空時萬
法忘臨濟三玄併料揀同真十智出汾陽 
 外息諸緣內絕求翻身更上一層樓從空放下知端
的始信尋常這一頭休說子湖凶惡狗謾言王老狠
狂牛百川海納皆歸順一喝千江水逆流 
 末劫眾生難挽迴撥無因果實堪哀專精妙道超凡
骨善守貧窮養聖胎無著當機開雙眼清涼覿面舉
茶盃三三前後知多少童子難分雪裏梅 
 城郭園中結短蓬自來盞飯米無春閒時慣打嘉州
象鬧裏勤敲攪海龍盡說庭前千歲柏誰知戶後萬
年松雖然標格叢林榜堪笑盲聾甕作鐘 
 個中若了全無事這個從來也不消露柱無端先合
<pb n="692"/>
掌燈籠特地手空招泥牛入海翻波浪石虎奔山踏
斷橋兩岸豁開忘去住無憂無慮混漁樵 
 問疾毗耶不二門離諸問荅絕思論無言無說鎔凡
聖非古非今徹果因三萬二千獅子座恒河沙數法
王尊默然一榻俱收盡丈室能藏百億孫 
<other>訓後學志行品</other>
 既到三寶地上要作難遭之想預先立志孤高然後
道心寬廣善扶架海金樑豎起撐天柱磉當為萬世
規範堪作千秋標榜時時意氣和同刻刻胸中坦蕩
行事小心謹慎不得粗浮鹵莽通達隨處作主切莫
成群結黨與人解黏去縛不得自投羅網因緣自有
龍天不必苟圖勉強依我這般行持人天自然瞻仰
有日果熟香飄安樂必然後享 
<other>懸匾額</other>
 萬年香火一禪燈匝地普天人仰登百億須彌皆共
照如同曉日正東昇 
<other>監院朗真請讚</other>
 海闊魚龍隱天空顯朗真禪燈親授記尊重汝為人
覿面無回互當揚獨露身大機全大用縱奪爽精神
喜怒誰能測雷音播剎塵 

大方禪師禪燈語錄卷四終

<sarticle><article>大方禪師禪燈語錄卷五</article></sarticle>
嗣法門人超鳴編
<other>偈下</other>
<other>訪雙林山幢大師讀弘覺老人留題和韻</other>
 高人貴隱最危峰久闊疏來猶疊重千里同風常覿
面萬途合轍沒遮桻生擒帶角青山虎活捉含珠碧
海龍秋月後臨丹桂淡小陽前至菊方穠 
<other>安三世佛座</other>
 坐斷崑崙第一功毘盧頂上稱英雄普天匝地威風
廣始可全提正脈通 
<other>圓通應化入藏</other>
 塵塵實際本和同運出諸檀信手中千眼豁開皆普
現玲瓏活鱍妙無窮 
<other>示參禪四首</other>
 參禪須鐵漢提起吹毛劍截斷死生關突出本來面 
 參禪須真參悟須要實悟迷悟俱打脫豁然超佛祖 
 參禪無別說生死須要切踏破上頭關獨證無生滅 
 參禪最直徑掇出軒轅鏡好醜自皆知明心達本性 
<other>又示參禪四首</other>
 參禪朴實要真參參到無參絕往還一念不生當體
現頓然直透祖師關 
 參禪奮志貴新鮮抖搜精神絕蓋纏返照迴光終看
破始知父母未生前 
 參禪切忌去貪眠剔起眉毛捏兩拳憤到懸崖方撒
手翻身打破趙州關 
 參禪直下了無生踏著無生生不生了了明明明了
了毘盧頂上任君行 
<other>西徑山八景</other>
<other>天掌峰</other>
 如天普蓋迥群峰大地山河掌握中整舊巋然成寶
殿重新托出鎮長空 
<other>雲筆峰</other>
 筆尖鋒利寫青雲五色霞光分不分文彩縱橫舒妙
用虛空圖滿點無痕 
<other>峨眉峰</other>
 峨眉額上有明珠突出高摽耀古途開合自由惟在
爾遙觀曠劫後來蘇 
<other>萬菊軒</other>
 萬菊重栽脫體彰風從花裏過來香象王室內誰賓
主獅子軒中孰舉揚 
<pb n="693"/>
<other>浣雲池</other>
 輝天鑑地盡圓通合水和泥印碧空萬壑拱朝如海
納千年常住翠微中 
<other>驪珠峰</other>
 布雨興雲起臥龍珠輪撥轉半空中當陽獨露無遮
覆亙古彌今獻梵宮 
<other>迎暉亭</other>
 大地漫漫慧日昇山河燦燦悉皆明森羅萬象容交
徹月白風清若個迎 
<other>鰲魚石</other>
 金鰲騰躍體剛堅獨臥雙林更不遷燦爛峰頭吞日
月眼空四海鼻撩天 
<other>和曹溪憨大師韻</other>
 滴水源同海千途迥化城天高星影淡地曠月光明
懶睹有為法勤看無字經塵塵俱了達半偈證無生 
<other>示老不回頭</other>
 雪屋離披破漏舟東坍西倒處風流迷雲覆蓋千生
夢障霧含藏萬劫秋鶴髮婦人速歇腳霜鬚男子快
回頭雪山諸獄寒冰地慧日能消頃刻傳 
<other>示眾</other>
 撩亂天花汩沒舟塵緣瀰滿不通流貪嗔未了天長
夢解脫空無地久秋鶴髮老翁好住腳鷺眉長者早
回頭高超十地真豪傑越格英靈獨步儔 
<other>過臨安訪楊懷眉明府喜建新署</other>
 光明百里眾宣揚勿用公家一粒糧堂閣重重新畫
彩樓臺疊疊體全彰安邦越格民無恙定國超群士
有望千載留題碑載道君臣底句意偏長 
<other>祝徑山費老和尚六袟</other>
 金剛齊壽並師肩師比金剛壽愈堅無我無人超四
相有權有實越三賢諸天共集看揮麈七眾俱臨奏
沒絃大地兒孫同慶頌當軒踞坐老金仙 
<other>付觀察大可錢</other>
 一條拄杖贈英雄二諦融通大可翁捩轉天關無上
下掀翻地軸沒西東發揮臨濟三玄要鏟蕩汾陽十
智同打盡聖凡誰敵手全提正令闡綱宗 
<other>和張拙秀才見道韻</other>
 無邊真照遍恒沙情與無情共我家九有四生同一
體六通三昧迥無遮靈機活潑忘高下妙道縱橫沒
正邪世出世間無罣礙真如佛性眼中華 
<other>奉慰王書翁護法時在佛山二首</other>
 絕後甦來事事餘始知身外盡空諸突然驚散羅浮
夢杲日當空照雪書 
 權宜方便示多門入理深談翁獨尊離合悲歡推歲
月清晨日午又黃昏 
<other>顧仰溪居士持祗園魯公見道偈次韻四首</other>
 一擊超方忘所知渾然覿體有何疑大圓寶鏡懸空
挂歷歷孤明照不欺 
 月映千江印水湍汪洋湖海九洲寬海底泥牛吞日
月拈起牛頭尾上安 
 平沉大地原非水白浪滔天沒點痕臨濟三拳踞返
擲雲門一棒報師恩 
 古今好本大多同赤白青黃共紫紅始顯五宗通合
轍和盤托出現金容 
<other>維摩曉日</other>
 曉出扶桑海底紅騰今耀古振長空十方沙界維摩
座百億須彌一榻中 
<other>山居口占二首</other>
 山居百事不干懷早去鋤園晚拾柴趺坐起來閑補
衲饑餐渴飲自徘徊 
 山居日用懶修行步入雲霄一坦平是聖是凡渾不
管呼魔喚佛任他爭 
<other>贈太平寺祥符關主出關</other>
 掉臂竟行非好手關前罷問未為能天然一種平常
<pb n="694"/>
事踏著平常還未曾 
<other>贈澄菴關主出關</other>
 有理無言何處伸敲枷打鎖出關津機先若問關中
事畢竟將何指示人 
<other>王俊翁居士呈偈荅之</other>
 一點靈光個個同多因迷失在其中若能返照通無
夢彼岸親登這老翁 
<other>示本弘菴主</other>
 凈極圓明獨露真翻天覆地播家珍頭頭法法皆真
現正體堂堂沒腳伸 
<other>示獨覺二首</other>
 雪滿長空不見舟微塵國土任縱流平沉死水浮游
夢性海掀翻正值秋匝地寒風浸兩腳普天浩月廓
人頭琉璃殿上無知識瑪瑙階前有應酬 
 天共白雲個曉舟水含明月兩和流掀翻本地風光
夢迥出先天皎潔秋半個蒲團安我腳一條拄杖過
人頭高提正印憑拈弄手眼通身恁麼儔 
<other>天童師翁密老和尚題金山和韻</other>
 白浪滔天迥出頭洪波浩蕩截中流古今度盡人無
數獨坐江心覷小舟 
<other>祝雪竇石奇老和尚壽</other>
 虛空同壽本齊年極目遙觀孰在先明覺家風重話
振天童正脈賴師傳 
<other>贈錢履卿護法</other>
 隨緣放曠不知旬物外應知大地春明月清風常作
伴世間世出一閒人 
<other>隨費老人住維摩偶成</other>
 獨坐虞山第一峰大觀江海沸重淙播揚解惑弘嚴
統流注真常演濟宗樹古普天人浩仰林新匝地儘
歸從默然一榻俱收盡翅轉鵬摶不見龍 
<other>侍老人過溧陽萬古寺</other>
 脫體無依本自圓單提直指利人天慈雲彌布千峰
外法雨均霑一著先電激雷轟全正令旁敲正打廓
塵緣大家共唱無生曲覿面堂堂出格禪 
<other>和百峰兄禮祖塔韻</other>
 巍巍寶塔插高岑欲禮從教步翠林佇立纔思遠祖
跡低徊忽送幾松音堆珠似拜鵬摶下明月如懷晏
坐深歷歷孤明誰昧得天長地久覆群陰 
<other>警同衣二首</other>
 欲見靈機破本參本參一破始深諳當人任性當人
委自肯泯心自肯甘覿體全空正法眼寸絲不掛別
何談本來無物曹溪旨萬古宗風顯嶺南 
 禪心全放亦全收順逆高低普應酬凡聖二途俱不
立古今一道儘風流掀天揭地誰為伴捉象擒龍縱
意求若有這般真妙手毘盧頂上任君遊 
<other>示頂覺</other>
 雪滿長空懶放舟和光任運不隨流金輪天子寰中
旨鐵甲將軍塞外秋瑪瑙階前親下腳琉璃殿上獨
昂頭君臣道合猶賓主野老謳歌絕唱酬 
<other>和瑞洪禪師遊五臺山韻</other>
<other>翠岩南臺</other>
 南臺擁翠迥群峰亙古彌今獻梵宮萬載無移恒不
二千年圍護主人公 
<other>挂月西臺</other>
 峨嵋挂月照西臺白象雲端睹未來鼻孔撩天誰肯
薦青毛抖搜笑顏開 
<other>協斗北臺</other>
 斗轉星移萬仞峰天關地軸野奇逢高賢到此休停
腳就路還家遇祖翁 
<other>錦繡中臺</other>
 中臺錦繡暢奇哉帝釋天宮奉獻來七佛之師全體
現驚群獅子口長開 
<other>和雪萍法師念佛四首</other>
<pb n="695"/>
 生緣何必苦奔忙忙裏抽閒至佛堂一句彌陀通凈
土六方盡是我家鄉 
 老年無事一閒身身外無餘休問津自性彌陀當體
現人間天上是能仁 
 病因貪愛縱嗔成三業堅牢是苦情一念回頭全體
佛總教四海盡澄清 
 死死生生念不忘一尊古佛要承當從知夢幻多圓
覺頓發心蓮撲鼻香 
<other>種樹成林</other>
 寶樹成行現剎前斬新條令迥天然根盤劫外靈枝
茂葉覆娑婆蓋大千 
<other>和雪竇石老和尚韻</other>
 撲鼻馨香不自誇一枝獨秀足生涯昔年太白人瞻
仰今日重開優缽花 
<other>宸安護法至菴⿰言奉經</other>
 忙裏抽閑真道場殷勤頂禮法中王千華臺上黃金
相箇是蓮邦脫體彰 
<other>贈陸伯貞居士</other>
 寶杵全提大有威魔軍膽喪避如飛奉公不二扶三
寶行所難行世上稀 
<other>贈石君用居士</other>
 春風夏雨果因中七寶蓮開燦子隆宿世栽培今又
勝功圓瞥地豁然通 
<other>贈顧君常居士</other>
 似天普蓋獨君常一念迴光迥十方諸上善人常聚
會灼然世世福無疆 
<other>贈穆瑞芝居士</other>
 聰明世諦占鰲頭順逆波中能放收識得源頭無別
水縱橫自在任悠悠 
<other>贈倪仁毓居士</other>
 舌利心慈絕異同人天叢裏獨英雄春回斗轉知端
的任運騰騰顯汝功 
<other>示世愚癡</other>
 終朝情切喚頻頻昧卻靈山箇本人口氣不來空兩
手百般惟有業隨身 
<other>示劉奉泉預修</other>
 齋主告虔還受生一舖功德謹隨身當來欲證無生
果直下須除有漏因他化天宮休錯認親登寶所在
斯人從來佛法無多子一片婆心為汝陳 
<other>過建平訪石丰法兄</other>
 報恩別後各西東此地今朝又得逢片片慈雲傾大
雨冷冷甘露洒長空高低普熟人情舊培植多收祖
道隆老我不吹無孔笛相看合掌異中同 
<other>贈頤陳禪師</other>
 霜凝冰潔白雲堆錦上鋪花浪湧催月照樓臺頻豎
塵光臨殿角疊浮杯登堂言句分明舉入室機緣勿
用猜四海英靈憑去住龍池獨步任從來 
<other>和錢維宇居士</other>
 凡聖都來掌上揮星移斗轉看流輝枯藤作杖青龍
活爛草成鞋白象威正打令行誰肯覺旁敲驀地孰
知非如君不媿參禪客九上天童喚不歸 
<other>和瑞光笠雲禪師扇頭韻</other>
 大唐闊步絕無儔踏倒須彌百億州迥脫無依開正
眼清風明月兩相酬 
<other>贈張敬泉居士</other>
 諸天三寶常恭敬福海長流無盡泉順逆滔滔曾不
間縱橫活潑任方圓 
<other>贈陳君偉居士</other>
 君偉大事信多年忙裏抽身不著邊獨顯赤心常片
片看來真種火中蓮 
<other>贈張瑞甫居士</other>
 唯我知君不外求聽天株守是根由光陰不換寸金
去有好兒孫何用謀 
<pb n="696"/>
<other>贈張吉甫居士</other>
 寬然厚道與人周性海無風舟自流渡盡我人登彼
岸一輪明月碧波浮 
<other>示明法</other>
 明法因由為汝宣迴光自覺速須研唯心三界憑君
往作佛當前總寂然 
<other>贈項秀南居士</other>
 法門梁棟顯奇功拄地掌天振八風這裏若還搖不
動當來般若智無窮 
<other>贈慧生耆宿</other>
 慧日高懸耀我晴普天匝地悟無生玄通法法隨心
印無礙頭頭似掌平能破千軍諸室暗普同萬載犬
光明遍周沙界全身露百億須彌覿面呈 
<other>送蒼霞法兄住牛頭塢</other>
 孤峰頂上獨為尊楖栗橫擔不顧人雙徑難藏千古
月一輪易覆萬山春牛頭祖父從來舊馬足兒孫又
復新共氣連枝呈好手三玄三要本同真 
<other>和青龍和尚扇頭韻</other>
 溪山各異錦重重雲月雖同映梵宮合飲建平甘露
水同彰廣德播宗風曇華彌滿龍山座優缽江陵豁
達通共氣報恩為晚渡連枝祖道日東紅 
<other>贈錢佩玉居士</other>
 千華臺上光明藏現卻靈山那一尊去歲殷勤今又
猛始知辦道久長心 
<other>贈超出</other>
 踏著方知得自由無憂無慮度春秋雖然舊閣閑田
地幾個親曾到地頭 
<other>李欽安居士</other>
 當體全空不假名色空明暗掌中擎乾坤日月憑收
放活脫縱橫自在行 
<other>朱君昭居士</other>
 毫端點出迥丹青手手玲瓏日月明法盡融通能普
利和光無處不縱橫 
<other>贈公安張居士</other>
 行無住坐無止行住坐臥忘彼此彼此不分絕去來
孤明歷歷廓終始始終不二自閒閒獨坐當陽無個
事見也麼咄覿面全提惟直指 
<other>示姚敬泉居士</other>
 普應高低種福田善栽一切眾龍天四聖六凡波羅
蜜兩足齊尊一並肩 
<other>朱伯卿居士</other>
 密行潛修世莫知檀波功德起人思知因識果龍天
祐兩足齊登達正基 
<other>羅奉泉居士</other>
 為人朴實是修行夢幻空花須自評聖號賢名權借
用南山紫氣慶長生 
<other>龔蔚彝居士</other>
 妙湛圓明在未生未生面目廓然明只消彈指功夫
到突出摩醯正眼睛 
<other>李瑞雲居士</other>
 學道由來澹利名直教心死道方明室中有伴常精
進得本還源顯大英 
<other>聞孟卿居士</other>
 不二堂前萬古同普天匝地扇仁風靈山一會依然
在迥出扶桑日正紅 
<other>贈濟宇陳居士</other>
 道本恒常貴在仁菩提一會道方親依然殊勝觀音
力微妙莊嚴遍剎塵 
<other>贈曹奕芳同俊明喬梓</other>
 維摩室裏欣今日格外知音空合空三萬二千同一
榻恒河沙數共禪宮 
<other>朱君令居士</other>
 蜜雲堆裏駕孤舟水底青天翠欲流月載滿船光皎
<pb n="697"/>
潔風恬浪靜碧潭秋 
<other>贈見月禪德</other>
 一輪皎潔普天輝體露金風匝地歸萬里碧波含有
象千江翠色洞無依澄澄湛湛超三際歷歷明明越
四維一目了然收攝盡殊塗合轍迥全威 
<other>示信甫郜居士</other>
 明珠一道耀滄州懷抱高超越格流世世永離三界
苦生生常住一輪秋未登寶所休停腳直造毘盧頂
上頭一念萬年恒自在西來直指別無儔 
<other>贈南山李茂初居士</other>
 福海滔滔唯茂初生來性稟智無更魏魏氣宇齊瞻
仰卓卓端方貴在行出入融通真道德縱橫無礙顯
斯人夙承道愛殷勤甚千里同風效我誠 
<other>陳敬元居士</other>
 齋僧塑佛龍天喜造殿修橋神鬼歡念念迴光開信
地如君不肯自心謾 
<other>汪侍蘭居士</other>
 西來的意自評評直指無言當下明列祖相傳無實
法覓心不得即無生 
<other>張尚公居士</other>
 本來無佛無眾生取捨之心正眼睛眼裏蓬塵著不
得不消一句了然明 
<other>徐胤蕃居士</other>
 學道無難貴老成萬年一念再無更靈靈不昧常安
樂了了恒知證不生 
<other>示王明伯居士</other>
 古聖從來不自求先賢克己伏人愁自他俱利稱豪
傑越古超今出眾流 
<other>示聞悟</other>
 若能轉物即如來一念回頭信地開聞悟了然恒湛
湛寶華王座妙蓮臺 
<other>示超功</other>
 安居無事好修行勿負前因昧此生順逆風來吹不
動菩提顯現自然成 
<other>示大坤</other>
 道在身邊不用尋舉止動念與拈鍼卒然刺著娘生
面始信從前錯用心 
<other>示超佑</other>
 參禪學道要堅心莫昧靈感觀世音歲歲殷勤今又
猛始知大地是黃金 
<other>示永覺</other>
 請君學道早修行返照迴光須自評父母未生何面
目頓然獨脫了無生 
<other>示汪應鳳居士</other>
 及時耕種及時收急裏抽身急裏修果滿功圓時節
至融通二諦逞風流 
<other>嘆世</other>
 茫無本據使神通晝夜奔求錯用功名利鬧場休久
戀請君莫昧主人公 
<other>謝眾檀信</other>
 一喝當陽應萬機諸檀福慧等天齊聲聲哮吼超三
界覿面全提迥悟迷 
<other>詣南和尚辭院</other>
 濟北寥寥意在秋嶺南列派更綢繆弘宗得髓人天
慶宴坐調心大地酬雲散日輪真體露水含明月不
同流光揚祖道斯為首說法婁東第一儔 
<other>贈齊葵林居士</other>
 無邊真照迥葵林撥轉靈機耀古今貧道自慚無可
贈聊拈短句謝知音 
<other>和管有葵居士韻</other>
 愛河竭盡不須舟苦海掀翻絕點流任性逍遙忘歲
月隨緣放曠度春秋玄通殿上初行腳無礙堂前正
起頭諸佛三千齊合掌即今諸佛共同酬 
<pb n="698"/>
<other>悼香林佛古和尚</other>
 道化婁東志未休法幢高豎播神洲宗風大闡長安
地貌古曾承天子眸跨步蹋翻波底月舌端吐露海
中漚綸竿罷釣英賢已賴有兒孫普應酬 
<other>初夏偶成</other>
 綠樹蔭濃覆夕陽小菴倒卓影池塘南來荷葉微風
動當體清涼一段香 
<other>秋思二首</other>
 心同孤月普天秋曠野遙觀大地愁盡說死生皆有
分看來那個肯回頭 
 幽鳥棲林不記秋井梧葉落始知愁潑天潑地騰空
去何故諸人不轉頭 
<other>除夕</other>
 鑼鼓喧闐送臘神不知此夜孰為真圍爐共說無生
話擊竹惟憑有主人一體同觀三昧火無心不落萬
般塵瓶梅未藉東風力預掇枝頭幾點春 
<other>元旦</other>
 妙手全彰臂未伸展開大地古今春老梅遇雪誰賓
主嫩蕊逢霜孰主賓百寶光中顏不改千華臺上色
更新掀翻宇宙須知已笑傲閻浮過量人 
<other>付監院朗真徒</other>
 一條拄杖撥微塵撥盡微塵獨朗真耀古輝今恒不
絕喧天震地播家珍咄全機大用提新令濟北宗風
賴子振 
<other>付盛夫人（法名超祖）</other>
 祖道當興一輩雄女中豪傑顯威風圓通寶殿千年
盛無礙堂前萬載隆 
<other>贈超凡優婆夷</other>
 山僧最怕嘴盧都兄弟聯芳意不殊共氣連枝咸個
體一條拄杖兩人扶 
<other>精進堂滿七</other>
 一二三四五六七羅紋結角在今日箇中切莫自瞞
盰那事如何得的實 
<other>示朗月</other>
 朗月孤圓不住工光明爍破太虛空普天匝地超凡
聖耀古騰今越始終豁達威音個面目融通那畔主
人公大千沙界毫端現百億須彌掌握中 
<other>示普蓋沙彌</other>
 一點無明俱普蓋慈雲彌布不通風豁然覿體薰風
至殿角微涼徹己躬 
<other>贈張仁甫居士</other>
 超宗越格不他同從此歸心善始終一切周全常道
愛法中弘護賴吾翁 
<other>與普擎禪德</other>
 一切多來是普擎云何覿面不舒呈頭頭物物澄澄
露剎剎塵塵湛湛明句裏超宗弘祖道言前達本顯
無生縱橫順逆皆方便手眼通身絕愛憎 
<other>卓菴禪德呈偈荅之</other>
 攔腮一摑迥千秋直下能消萬劫愁這裏若然親薦
得波翻浪湧出人頭 
<other>示恒一師</other>
 牢關把住不通風內外中間絕始終信腳踏翻關捩
子古今恒一老禪宗 
<other>示融和</other>
 如來妙道本融和堪笑時人錯過多兩眼分明無別
物請君薦取莫懡㦬 
<other>徐君選居士</other>
 知君不被愛情纏寶劍橫拈直向前揮盡塵緣須自
肯是名精進佛齊肩 
<other>示洞然</other>
 學道先知忘我人我人不立道方親洞然突出娘生
面物物頭頭是本真 
<other>示普明</other>
<pb n="699"/>
 浩然不動契無生若入無生無不生蕩得胸中憎愛
盡普明即是月孤明 
<other>贈超覺</other>
 父母非親那個親半生為道究前因當陽點出其中
意直下知歸脫體人 
<other>示普信</other>
 一切同天俱普信十方共日要知因長年努力時時
究每月精勤日日新禮拜殷勤求出世汗勞忍苦顯
斯人功圓行滿離三界果熟香飄脫六塵佛界魔宮
憑汝意人間天上自為珍 
<other>為菴主出關語</other>
 渠年三十一回頭六六為僧作比丘懺法三時勤發
露華嚴八部誦無休經書舒寫真圓妙秘密全彰輥
芥投把住玄關忘去住放行鳥道沒蹤繇宗親一一
俱超往伴侶雙雙樂自由地軸掀翻無上士天關撥
轉顯高流三年行滿功無關千日重輝無不周一切
諸檀通報荅十方信施悉皆酬人天入室開雙眼佛
祖臨門展兩眸全始全終全意氣虎頭虎尾一齊收
且道收放縱橫一句作麼生道聻問取關中主 

大方禪師禪燈語錄卷五終

<sarticle><article>大方禪師禪燈語錄卷六</article></sarticle>
嗣法門人超鳴編
<other>佛事</other>
送諸檀神位入不二堂示語師云刱立禪燈振祖風
騰今耀古不殊同生擒戴角三山虎活捉驪珠四海
龍一二承萱張吉甫四三敬老秀南翁諸檀竭力人
天祐眾善齊歸法道隆如是因緣如是果無邊勝福
享無窮千年常住無生滅萬載留名表始終世世知
因居佛地生生不昧主人公遂托神位云過去未來
現在各各還知自己安身立命處麼山僧今日和盤
托出更有一問大眾且道如何是吉甫承萱敬泉秀
南諸公的面目汝若識得他的面目便識得自己的
面目識得自己的面目更識得三世諸佛歷代祖師
的面目總未識得山僧不免重下註腳乃安神位云
金剛不壞金剛德無漏堂中無漏功。
為項秀南居士封棺師云秀南翁秀南翁撒手懸崖
末後雄覿體不違諸佛道轉身抹過太虛空庭前親
友談如昨堂上兒孫淚血紅惟孝惟仁無盡意思恩
思德不雷同孝揚冉子稱千古名與張公萬世隆驀
豎拄杖云秀南居士到這裏還有羅籠不肯住呼喚
不回頭者麼咦勿用山僧重註腳相逢盡在不言中
以拄杖打圓相云封。
盡七請對靈垂示師云及第心空孝善前心空及第
為君宣全消億劫情緣盡掃蕩多生溺愛纏表正行
端登兩足行端表正佛齊肩上和下睦陰陽順令子
賢孫世代綿靜坐影堂恒自在看來真是火中蓮金
蓮一朵根深秀玉蕊枝頭五葉鮮七寶池中紅燦燦
八功德水碧漣漣波光淡蕩涵秋月花雨繽紛散滿
天踏著上頭關捩子率陀宮裏伴金仙有人未識君
前事今日山僧再舉圓復云昔日古唐頻布施當年
繡雪化慳貪披霜帶露勤精進冒雨衝風自肯甘密
密禪燈大護法綿綿大覺小伽藍時時極樂無生話
刻刻蓮邦國裏談勝境明師曾頂禮名山知識應時
參汗勞能忍曾無怠不惜危亡力荷擔大眾正恁麼
時且道秀南居士真機獨露迥脫塵緣又如何委悉
豎起拂子云一道靈光常不昧堂堂在處現瞿曇。
為瞿氏老安人臨終垂示師云智種靈苗同希增秀
果熟香飄我今受授阿耨菩提達無前後生死關頭
急須通透祗如獨脫一句作麼生道阿呵呵無男女
相箇中賢本地風光名不朽。
請對靈垂示師云惟君道念如天遠汝又誠心地久
<pb n="700"/>
長列聖若知冰雪冷諸賢聞聽攪枯腸以如意擊香
几一下云寂蓮寂蓮可聞麼又擊一下云還會麼攜
身換步出蘭房端坐無為在影堂彈指直超安樂國
剎那迥脫即西方咄山僧今日毫無贈般若聊將為
舉揚。
為繡雪堂頤陳大師燒香師云霜鋒雪刃氣磨礱兩
處開堂演濟宗繡雪堂前弘大教祗園會上播家風
金明列派分南北興善抽枝迥別同法至婁東經暑
夏道行吳地幾寒冬婆心特煞為人切願力弘深志
未窮報化佛頭談實相豈期縮手告緣終遂擊香几
一下云現前大眾還知我繡雪堂上法兄和尚絕後
光前波翻浪湧底樂處麼若有知得不妨師師授受
祖祖相傳作他兒孫源遠流長去也喝一喝云拈起
一枝無孔笛好風吹入九霄宮。
為繆仕賢居士臨終垂示師云八十年來一老叟真
誠朴實出人頭未生面目君須薦脫體風流得自由
遍界縱橫憑去住隨方瀟洒任優游塵塵渾入毘盧
性剎剎圓融最勝幽一切聖賢如電拂大千沙界海
中漚。
為齊葵林居士臨終垂示師云恕名齊姓別號葵林
透海穿山努力追尋撒手他方高著眼看來誰合我
胸襟老居士當著猛省更莫沉吟然雖如是且道末
後一句又作麼生咦一覺黃梁歸故里光前裕後孰
知心。
請對靈垂示師云堂中宴坐誰為主室內橫眠孰作
賓坐臥主賓原不二同觀一體現三身法身無相君
須薦法眼無瑕汝自＆CB21424;肉身是假終歸假色相非真
卻像真真假齊齊齊不立堂堂獨露本來人齊老居
士識得本來面目成佛已竟良久震威喝一喝云當
陽一喝三身具覿面全提兩足尊。
為張桂亭居士對靈垂示師云桂亭桂亭昭昭靈靈
師長不問撩起便行撒手懸崖與麼去千華臺上證
無生。
為顧爾招居士對靈垂示師云昔日深思顧爾招先
年一帶至瓶窯途中底事叨君力柳燭枝香特為燒
半偈頓超離五慾電光影裏八風飄。
請為嚴雲山居士對靈垂示師云老僧舉目視雲山
靜坐虛堂體自閒昔日曾為門弟子今朝信步一回
還故我雲山居士法名即是寂光就向於法名上指
引他一條直徑令他隨方自在到處逍遙寂光三昧
遍河沙凡聖含靈共我家一念不生全體現六根纔
動被雲遮驀豎拳云處士嚴公還見寂光麼復展手
云若向這裏承當得去名為頭頭上明物物上了山
僧恁麼告報汝等還識得雲山居士也無良久乃拍
香几云一擊忘所知更不假修持動容揚古路不墮
悄然機。
為寂中上座舉火師云婁江生兮婁東死死後生前
在己躬立志出家明大事堯峰薙髮上天童清關橋
畔非遊戲太白峰頭問密翁十載殷勤山不出多年
共住眾禪宮孑身仍舊歸鄉隱脫體重新越始終六
十九年心未歇未生面目與君通攛火把云看取爐
頭真火色方知腳下綻芙蓉。
為悅修禪人舉火師云為法忘軀這比丘尋師訪友
不停留悄然一念迴光去脫體風流得自由正與麼
時還信得及麼若信得及四恩三有一齊酬祗如酬
恩一句又作麼生道擲火炬云髑髏乾盡娘生眼萬
頃滄波觸處周。
為張氏安人對靈垂示師云瑞雪飄空雲鶴聚繞玉
樹銀山洞明分曉看來湛爾常存正體真如特標即
此放曠隨緣現前受用不了當與麼時張老安人還
識本命元辰落處麼儻或未然山僧為汝覿面去也
遂舉手畫此◎相云匝地普天如幻覺白蓮華上任
逍遙（是日值大雪）。
<pb n="701"/>
<other>行實</other>
予生緣嘉興府桐鄉縣人父錢姓母沈氏一夕夢紅
日而誕於甲辰六月初七日巳時幼性頑魯不肯句
讀至十四歲好習武業年十九每見殺傷之感遂有
出塵之志二十歲父母強配婚是年茹素往雲棲修
凈土長嘆六親拘牽不能如願二十九歲因閱壇經
纔得棄室投徑山明珠堂禮無異師披剃年三十閱
禪關策進疑情頓發但看轉動施為是個甚麼無有
入處遂往參天童密老和尚次日問云弟子不會修
行求和尚開示童云我也不會修行予便禮拜童驀
頭一踏當下便知落處只是滿口道不出朝夕請問
只是痛棒打出三十一歲得戒於老和尚作務三載
日增微疾告假出山是時萬如和尚為侍者命送闢
妄七書并崆峒判語乃接回徑山同羯磨師住靜將
有二期觀音殿請萬和尚為板首予隨進堂因病中
自嘆云人命無常在此呼吸之間就要討個分曉即
將一口氣不來向甚麼處去如是參究昏沉竟如山
堆一般總無入手處至第七日昏沉稍退第八日喫
早粥上單坐到晚間放又放不下提又提不起身心
如木石相似挨到第十三日經行次撞著露柱不覺
通身慶快正所謂虛空粉碎大地平沉境界那時便
會文殊菩薩偈云一念普觀無量劫無去無來亦無
住可惜不遇作家翁卻似死了不得活時內外奮發
盡道這個長老著魔了一日詣普賢庵見妙宗師宗
問人人說你著魔果有這等事麼予便掌云不可貴
耳賤目宗當時面赤予云老師還知麼宗便口裏亂
罵予云你著魔了一日到東坡池見雪嶠大師師便
起身予問云畢竟一歸何處大師舉箸云請餛飩予
云一飽忘百饑大師休去一日至真寂禪院因永覺
和尚設有三問一問威音王以前是何人受戒予云
胡張三黑李四二問戒光從口出非青黃赤白黑且
道果是何色予喝一喝云且道是何色三問破戒比
丘因甚不落地獄予云天不能蓋地不能載年三十
五到顯聖參爾密和尚禮拜起爾便問云那裏來予
云徑山來爾云老人在甚麼處予云適纔與和尚相
見了也爾云即今聻予云又要重說偈言爾云增錢
不如再看予一喝便出一日到雲門結制六如師落
堂問眾云萬法歸一一歸何處予便一喝六云好一
喝予云好在甚麼處六亦喝予云不是你家茶飯六
云是那家底聻予又一喝云高著眼六云莫不是天
童來底聻予云作賊人心虛六休去遂有結茅之意
因到太倉三載募緣並無塵境之礙至三十九歲仍
回明珠堂掩關作一偈云凌霄峰下明珠現腦後神
光常覿面耀古騰今遍界施巍巍獨坐金剛殿年四
十二出關到天目山禮高峰中峰二祖塔兼訪古淵
兄古云何不往金粟親近老人去年四十四欲到天
童掃塔適費和尚應請天童承古兄有書相招予往
武林遇和尚于艮山門外殊勝院相見次和尚便問
我手何似佛手予云那個男兒沒有尚云我腳何似
驢腳予云不妨步步踏著尚云上座生緣在甚麼處
予為手舞足蹈尚云且坐喫茶予遂到天童掃塔畢
過雪竇見石奇和尚留住客寮屢將頌古相呈亦蒙
珍賞再三委住大梅堅意不允復回太倉住靜年四
十七聞費和尚離超果至太倉經過予往接多蒙慈
誨隨到福嚴知客寮一日尚問梧桐葉落傳秋信一
語投機事若何予云金風體露尚云再下一語看予
便禮拜尚云墮也予便一咄尚云墮也墮也予連咄
兩咄便行次日尚復問大方再下一語看予云昨日
與和尚道過了尚云阿誰證明予云賴有和尚在拂
袖便出遂呈一偈金風體露正堂堂禮拜分明絕覆
藏昨日與師道過了今朝何必更商量尚閱畢問云
如何是你的全體予云無毛鷂子貼天飛次日尚又
如前問予云象王行處絕狐蹤尚云這個是古人的
<pb n="702"/>
予云即今請和尚道尚云待案山點頭即向汝道予
云案山點頭了尚云向汝道甚麼予云瞞別人即得
尚便起身將予推出門外予時不覺通身汗流大得
箇安樂處一日尚垂語云天上有星皆拱北人間無
水不朝東意旨如何予云到頭霜夜月任運落前溪
尚云未在更道予云何處不稱尊尚云少賣弄予云
要和尚曉得是年和尚有應徑山之請命予典知藏
越六年職後堂一日尚問予云乾峰道舉一不得舉
二放過一著落在第二意旨如何予云學人落二了
也尚云只道得一半予云這一半留與和尚道尚云
我替你不得予便喝次日侍和尚至御碑亭偶有一
僧提菌子過尚云喫了要喪身失命予云好個消息
尚云端的在甚麼處予一喝便行尚云死活也不知
一晚尚問獅子為甚麼被文殊騎予云顯大機明大
用尚云還在獅子分上文殊分上予震威一喝一日
進方丈值尚睡次因單前有一盆火尚便問做甚麼
予云來呈拈頌尚云火裏拈得一根毛出麼予便喝
尚云拈不出予云要識真金火裏看一日尚又垂問
云柏樹子幾時成佛待虛空落地虛空幾時落地待
柏樹子成佛意旨如何予云任從滄海變終不為師
通尚云又恁麼瞞頇去予連喝兩喝而出尚又問眉
毛額下生道一句看予撒手便行尚又以拄杖橫按
几上問大眾道一句看予作掀翻禪床勢即呈頌云
掀倒禪床大顯機翻身獅子露全威當陽一句超三
際萬仞峰頭撒手歸後和尚住維摩予因事繁告假
出山復至婁東掩關前後十年蒙老人屢次著人探
望更承大慈白嶠二兄相邀往福嚴予矢志甘繼龍
山亮座主之高流至辛未春承石丰兄過婁東訪予
時予往徑山完大士像不值到臨安橫板溪石丰兄
一見便云庉村老人特差小弟上徑山建壽塔欲兄
共董其事復同至吳江祖師殿石丰兄要予登舟予
不允石兄先往次日予始至石兄云老人要兄承當
大事予云自忖薄福石兄云不必太謙予勉強進見
老人遂掛入室牌大眾齊至老人便問馬祖一喝百
丈直得三日耳聾意旨如何予便喝老人云要道一
句聲未絕予云雷音動地乾坤震霹靂驚天宇宙轟
老人又問世尊拈花迦葉微笑意旨如何予云誰不
丈夫老人云未在更道予比時不假思索隨口頌二
首老人頷之復云你平日間可有拈頌麼予云昔在
徑山後堂寮曾有拈頌幾則老人云可呈我看予便
將舊稿送呈方丈老人看畢顧予云儘有過人處老
入即當眾付囑予時不敢受飄然竟上徑山至七月
終往建平因望石丰兄予至廣德八月中老人遣石
兄送源流拂子到雙徑西慶庵其晚予亦不允本山
諸尊宿輩諄諄相勸予始遙禮九拜復還婁江住靜
時因眾護法懇予開堂堅意懶出人前終日土面灰
頭不是匾擔便是鋤頭無喜無憂生平醜拙今日無
端特地剖露取笑諸方忘世行道汝等諸人切莫依
樣葫蘆伏惟珍重。
<other>塔銘</other>
清傳臨濟正宗三十二世禪燈菴大方海和尚
塔銘。
前奉　敕整飭關南兵巡道陝西按察司副使
婁江錢廣居譔
師諱行海號大方古檇李桐鄉人錢氏子母沈氏始
有瑞徵夢紅日而娠生於萬曆甲辰六月初七日巳
時幼性倔疆不喜章句年十四學騎射壯欲請纓閭
里皆憚之時當弱冠從父母命擇婚落落自處澹然
也比見鋒鏑殺傷之慘遂萌離塵之念非師乘顧而
來曷能發此見地是歲茹素入雲棲修凈土忽忽二
十九歲閱壇經憤激棄室決意出家禮徑山無異師
披剃參動轉施為是箇甚麼疑情隱躍無有入處往
參天童密老和尚見云弟子不會修行求慈悲開示
<pb n="703"/>
和尚云我也不會修行師禮拜和尚驀頭一踏當下
知歸只是道不出此是觸著師之鼻孔好一消息也
甲戌得戒於老和尚作務三載乃回徑山同羯磨師
住靜將有二期觀音殿請羯磨師為序首遂進堂師
因微痾自嘆云人命無常爭於呼吸就參一口氣不
來討箇分曉至第十三日經行磕著露柱不覺通身
慶快如琉璃瓦子脫落萬丈深岩之下恰是虛空粉
碎境界次詣顯聖寺叩爾密和尚問云那裏來師荅
徑山來徑山老人在甚麼處某甲適纔與和尚相見
了即今聻某又要重說偈言和尚云增錢不如再勘
師一喝便出時行腳到婁東便想結茅雖出入市廛
而道友皈心並無塵緣之礙聞費老和尚杖履經過
州中師見輒契隨到福嚴寺結冬休夏親近甚久揚
眉吐氣前後十年常如一日志尤超卓不肯遽受付
囑辛未春石丰禪侶來訪師云浮石老人約兄往承
當大事師云忖己薄福尤恐負恩迨後同見老人懸
入室牌大眾雲集老人問馬祖一喝百丈三日耳聾
意旨如何師便喝老人云上座要道一句聲未絕師
云雷音動地乾坤震霹靂驚天宇宙轟又將平日拈
頌若干首呈送方丈老人印可意即付囑師知之飄
然它往暫憩廣德老人遣石丰禪師齎源流拂子於
雙徑西慶菴本山尊宿證明囑云付汝一柄拂了汝
參學心當效脅尊者利益無量人師隨望空作拜師
兩次掩關閱三年寒暑勿間而經論博洽智光迥露
洵謂時至理彰不假思索己酉佛誕日本州護法吳
觀察魯岡錢憲副大可及四眾人等啟請師上堂說
法開豁人天眼目其為全提大用不異香象渡河截
斷眾流人人聽之咋舌自師積半生心力募造千手
眼菩薩檀像成就亟於庀材鳩工卜吉豎梁柱高插
碧漢不避風雪勞而稍恙庚戌二月初五日子時沐
浴更衣吉祥而逝夫師世壽六十有七臘三十有六
行化三十餘載所著拈頌法語偷次六卷吳太史梅
村製序尚待剞劂付授弟子有人其嗣法稱伶俐衲
唯超鳴而已又優婆夷超祖超凡得師根本戒參萬
法歸一有省惜祖謝世余與師結方外交謬蒙獎藉
今超鳴超空二師紹和尚之志借檀波之施新殿巋
然豎起剎竿可垂不朽復謀建塔瘞師靈龕于禪燈
菴之西阡而請余銘之銘曰。
 師乘來顧接臨濟宗驀然一踏三頓同功世出世法
拄杖如龍方其有契密不通風掩關操履脫體玲瓏
詞忽倒峽思若迴渢西來的旨提唱婁東當陽法戰
頭尾雙融蓋天匝地具眼稱雄近昭師德遠播祖功
真常迥露以空合空觸手不犯弄棘栗蓬任運自在
躡玅高峰四生普利權實我攻全賓全主無異無同
英靈好手機緣恰逢建立法幢今古尊崇紅輪西墜
痛師在衷一燈長燄振瞶撕聾語勒玟石光徹穹窿 

大方禪師禪燈語錄卷六終

<talk>佛子寂光豁禪師語錄序</talk>
昔世尊以正法眼藏密付迦葉歷今如法相沿今正
法不係於衣缽而衣缽實正法之沿委也近日宗門
消息朱紫混淆魯魚莫辯不特冒濫者使人莫可適
從即臨濟兒孫遍滿天下語錄充棟一似措大之時
藝山人之詩稿以之博名聞而已及叩以腳跟下一
著子未免浮逼逼地故其出言吐氣敗闕破綻處往
往為明眼人作笑具余雖身羈仕網景慕上乘願聆
彼棒喝開我茅塞不亦為生平快事乎於己酉之秋
奉差典蜀余以事僑寓燧氏祠偶遇寂光禪師孤冷
峭絕目瞠雲漢不勝慄然心竊異之抑亦誠之所感
不介而期合耶延而賓之叩其所以大有異於空五
蘊淨六根議論談說不著於物頑空無益於事之輩
且性源淳潔道體深厚促膝連期如如不動事事常
<pb n="704"/>
知饒有禪宗氣度余起座稽首求厥示之始識為天
童之肖孫雙桂之嫡子再索語錄誦之則見其光芒
陸離射人眼目句句明賞罰字字全照用非字非句
處處向劍刃上行不即不離著著有出身之路方快
臨濟隻眼猶存每恨無從覿面真以堅剛之骨荷擔
斯道重以德業純備故龍象闐駢如珠走盤如盤走
珠宛轉橫斜令人莫可測識豈同世之狂禪機語以
尖新為奇文字以鬥湊為工甚且攢花簇錦墮入知
解理障中如油入麵莫可救矣怎似禪師本分接人
穩足開人天之正眼破魔外之稠林也嗚呼雙桂往
矣得禪師而益著人能弘道詎不信夫學者而無意
滹沱之傳則已如其有意讀斯錄者幸毋交臂而失
之也。
吏部稽勳清吏司員外郎關中白意序

<other>序</other>
金色老頭陀於稠人廣眾中忽發一笑舌齒俱露秖
贏得一領破袈裟遞相委託一人傳虛萬人傳實不
知鈍置多少良人來幸我支那大國有箇獦獠子見
以奪去拋向曹溪深澗中浸不濕揫不乾將謂綻爛
無聞不知末後膩氣陡發洋溢乎中國別其名曰宗
也千有餘祀共談希罕而往往絆人腳跟然血性男
兒總不被伊熱瞞突以劫風飄鼓吹入甬東太白山
下有一樵夫棇尖挑出不顧危亡東敲西磕遂打著
一箇川藞苴廝撾一上而時人喚作雙獅距爪因以
惹了一身泥水漿也𣰦𣰦毿毿頗稱強項即摳衣入
蜀浴於瞿塘三峽之中奈何毒氣根深近旁不得過
橋拆橋遇物殺物令我巴子國中莖茅草木無不攙
襟折節也巳時以酸風苦雨之際入我蓬溪沙磧上
佛子山舍中有寂光法弟芝眉一展寶惜如珍垂手
直切不帶枝葉故曰單傳直指或曰道可傳乎說箇
直早曲了也一夕來松下舉似瞌睡道人欲災梨棗
用廣聞諸道人曰此何時也曩者大笑老子二千七
百年外尚合口不得此一註腳恐犯頭陀之忌諱且
放參去待天明與之作弁語弗敢言序。時
康熙壬子除夕瞌睡道人丈雪通醉書於千松樹下

<other>蓬溪縣令梁公同闔郡紳衿士庶請師於本山開堂
啟</other>
伏以法馭初彰驀鼻向渠揮正令金爐乍燄炯然
拓出鱉鼻蛇腦後見腮寒毛卓豎持臨濟之門風
行黃檗之照用奪人境於棒下分賓主於喝中仰
前鑑之昭垂宜後昆之取法恭惟寂翁大和尚卓
有遠韻曾為遯跡高峰冰雪居懷既而冤流雙桂
十載之幽蘭林香一旦之穎錐囊露如月在水而
不染似雲出岫而無心每欲晦藏輒自昭著其自
治雖無求於世然寓世當循緣而行言行排紳衿
齒牙威儀為道俗指目一音普證佛子千指越國
來瞻弟子等劫亂殘遺幸緣善遇願聆緒余之謦
欬頓銷夙昔之迷雲特致谿蘋之具以表凡信之
忱惟冀忻登猊座開無礙門澍滋法雨同霑餘潤
但眾等曷勝激切懇祈之至。
康熙三年十月十五日　　　　　　　　具

<other>寂光豁禪師語錄目次</other>
序
請啟
一卷
上堂
小參
晚參
茶話
二卷
<pb n="705"/>
上堂
小參
晚參
三卷
拈古
頌古
四卷
機緣
像贊
自贊
十可行
禪銘
書問
行實
分燈
五卷
法語
示偈
牧牛
和牧牛
雜偈
六卷
雜著
山居
佛事

<sarticle><article>寂光豁禪師語錄卷一</article></sarticle>
嗣法門人發育等編
<other>住蓬溪縣龍印山佛子禪寺</other>
師在書樓山受請於順治庚子中秋日進院至三門
云者箇門戶在聖不增處凡不減未審路頭在什麼
處以杖撥一撥便入。
佛殿云寶王在座亙古今枯燄重油萬物輝時與山
僧那半座長年作箇瞎驢窩便拜。
伽藍殿云根塵識三共證十八住此護此遍界赫靈
然雖如是要得一主千兵不亂。
方丈據座云摩竭掩室隱而彌露毗耶杜口其聲如
雷且提持正令一句作麼生道佛來也打祖來也打
喝一喝便起。
開堂曰挂板云佛祖鉗鎚人天模範衲僧把鼻秉挂
堂中微微擊著直使人人明格外真機箇箇證圓通
命門咄。
結制在躬楊公大有范公設齋請上堂師於諸檀越
手中接疏云君子同風一句傳頂門各具有青天巖
廊幽谷難辭讓舉出令人大家看度與維那宣過指
法座云諸佛諸祖於此提持正令四聖六凡於此頓
開正眼山僧今日事不獲已秪得有條攀條無條攀
例且攀例攀條一句作麼生道七縱八橫遂陞座拈
香云此一瓣香巨則包含法界細則莫喻其微爇向
爐中供養西天東土歷代諸佛諸祖伏願一片香煙
繚繞處流通正眼遍寰區此一瓣香越四時之造化
證堯舜之淳風爇向爐中端為祝延今上
皇帝聖躬萬歲萬歲萬萬歲伏願無為纔展德備乾
坤治化頻施福彌邊疆此一瓣香光吞海宇氣秉文
明爇向爐中供養滿朝文武闔國公卿天下官僚本
省當道尊官本縣令侯合郡紳衿現前請主諸大檀
越合堂大眾諸山耆德惟冀擊碎目前生死窟永證
金剛無量壽此一瓣香不從十洲有亦非五嶽生昔
被識浪鼓至萬竹山中撞著箇無情鐵面老漢親遭
毒手懷恨歸來有年今對人天眾前拈出供養現住
夔州府梁山縣雙桂堂上傳曹溪正脈第三十五世
上破下山本師和尚用酬法乳之恩惟冀嫩桂永秀
於寰中馨香馥郁於八表斂衣就座上首白槌云法
<pb n="706"/>
筵龍象眾當觀第一義師云此座未陞猶較些揚槌
點破落三四就中若有逸群士𨁝跳出來相證據首
座問云爐鞴新開鉗鎚初舉四眾雲臻人天普慶向
上宗乘請師演唱師云橫看不足豎望有餘座云拈
花正脈流千古一葦單傳五葉新師云卻被闍黎道
著僧問雙桂分燈即不問祝聖酬恩一句作麼生道
師云仁風到處吹幽艸進云恁麼大地總成黃金色
石筍抽條不借春師云何處不稱尊問祖師門下水
洩不通至人面前實難啟齒和尚即今新登法座以
何為人師云智眼難瞞進云道泰不傳天子令時清
休唱太平歌師便喝進云一喝分賓主照用一時行
這一喝是賓是主師云賓主歷然乃云山僧途路出
家本為己躬下事幸爾腳跟線索斷生死本來無志
願或處山間林下或游鬧市街頭隨緣度日豈期撞
著一夥訝郎當漢強山僧出來拈我本師和尚未了
底公案向此無啟口無湊泊且秉質魯鈍不解打葛
藤秪可舉則古人公案以應箇時節遂舉三聖云逢
人即出出則不為人興化云逢人即不出出則便為
人未審眾中還有與二大老同死同生底衲僧麼如
有與他二大老同一眼見同一耳聞同一鼻孔出氣
稍或遲疑也不管他出不出為人不為人雖然如是
未免借拄杖子與伊曲引旁通去也以杖卓一卓云
分明點出金剛眼莫教背地暗生瞋且道為國祝聖
開堂一句作麼生道一人有道邊邦靜垂衣王化自
無為白槌云諦觀法王法法王法如是卓拄杖下座。
送法衣至上堂舉法衣云自從雞足付將來次第挨
肩我得披脫卻御珍權蔽垢人天眼裏著塵疵喝一
喝下座。
文學何文孩何俊也設齋請上堂問荊棘林中下腳
易月明簾外轉身難且轉身一句作麼生道師云虎
嘯巖前風悄悄進云恁麼則花須連夜發不待曉風
吹師云灼天灼地問佛祖門庭人天模範四眾雲臻
向上之機請師舉出師云古柏迎風翻翠浪平溪水
演韻無窮進云格外無私語長明不夜天師便打問
佛降皇宮指天指地即不問如何是未生已前事師
云巧手丹青描不得進云已生後又如何師云一槌
兩當進云葛藤遍地生師打云正要與你截斷進云
生與未生一句又作麼生師連打僧喝師復打問即
今有定法有不定法定與不定即不問如何是法外
之法師便打進云當天一輪孤迥迥照曜九垓實明
明師云切莫詐明頭問頂門著楔鉗鎚舊腦後加錐
爐鞴新師云秪煆煉你一箇進云十里荷花香美好
萬錦城中聚落佳師云也不消得僧拂袖作禮師便
打問面前釋迦背後彌勒謂生也不得謂死也不得
師以拄杖卓一卓進云父子雖親商量不得師打云
誰與你商量文孩居士問恁麼法臺一張滿堂諸子
皆生色師作呵呵聲士云為甚風塵四起人天大地
一場空師云萬象森羅聻士云恁他浮雲聚深處憑
我簫管一吹開師云好與腳跟下三十棒乃云大冶
初張鉗鎚燥辣紅爐熱煉冷砧要且下下不落別處
如此說話木上座未肯全許在以拄杖卓一卓云會
麼諸佛諸祖有情無情盡在山僧拄杖頭上能縱能
奪能殺能活眾中還有超出此見者麼若有何待山
僧說幾句糟粕之言塗污諸人面孔堪作何用脫或
未然不免矢上加尖去也權衡殺活甚英豪旂鼓開
時塞四郊大將拈弓能幾幾巧施一箭落雙雕喝一
喝下座。
晚參師問云古人入堂後或三朝一七自有箇入頭
處未審眾中還有如是者麼若有不妨出來吐露看
其或未然活泉聲與你透漏了也問秪如泉聲未活
時又作麼生師云老僧未入堂時你在甚麼處著僧
作捧手勢云在者裏師云此是學得底畢竟在甚麼
處云只得口挂壁上師便打問入息不居陰界時如
<pb n="707"/>
何師云我知汝向鬼窟裏作活計進云出息不涉萬
緣又作麼生師云浪走衲僧如麻似粟僧作禮師與
一踏。
止水禪人請上堂問古佛未出世祖祖不相傳且道
佛法將何流通師云幾片白雲閒出岫卷舒任意蕩
長空進云一堂風冷淡千古意分明便禮師打云著
問三上投子九到洞山即不問五十三參意若何師
云南詢去進云鷺鷥立雪非同色黃鸝上樹一枝花
僧禮拜師便打問大悲千手千眼且道那一隻是正
底師以拄杖作遶勢進云舉頭天外看誰是我般人
師打云為甚在者裏乃豎拂云無窮寶藏覿體掀開
涅槃妙心當陽顯示若向者裏領略得去頭頭超聲
越色穎脫機輸獨步大方橫身物外可以逢場作戲
遇緣即宗向生死海裏提挈人天敲風打雨呵佛罵
祖眼蓋須彌氣吞宇宙亦不為分外脫或當面錯過
未免有眼如盲有耳如聾矮子看戲隨人上下業識
茫茫無本可據他日閻老打算秪得目瞪口呿受他
處分阿誰救得有一人救得且道是那一人呵呵云
再下一劑伽陀藥起死回生活機宜且道伽陀藥作
麼生下復豎拂云領略也得錯過也得置拂云領略
也不得錯過也不得正恁麼時又作麼生千峰勢到
嶽邊止萬派聲歸海上消下座。
茶話僧出師云上來些云遠近亦不立師默然進云
今朝與明朝中間一句作麼生師云佛殿行廊兩夾
間進云問後一句又如何師便打僧便喝師云猶嫌
少在問年年此日歲歲今朝即不問鐵面衲僧到來
作麼生抵敵師便打進云佛佛授手祖祖相傳是那
一棒透佛祖鼻孔師連打乃云此事如谷達響似鏡
含像鏡谷本無心虛明而應物且道作麼生是虛明
而應物底事有僧不出眾一喝師云土曠人稀相逢
者少便歸方丈。
念峨陳公知凡禪師請上堂月輝首座以手畫此＆CB21446;
云不得喚作佛不得喚作心不得喚作牛畢竟喚作
甚麼師以杖抹卻座云秪見錐頭利不見鑿頭方師
云步步寒花結言言火裏冰座云好箇消息卻被老
漢道破師打云莫謗山僧好問如何是龍印山中境
師云直直幾株柏斜斜數莖松進云如何是境中人
師云水近偏逢寒色早山深常見日光遲進云處處
群峰拱佛子滔滔泉水入廚中師云閑言語問萬法
歸一即不問如何是一歸何處師驀頭一棒進云清
風明月現剔起佛前燈師云猶嫌少在乃云心若無
事萬象俱空靈機運轉森羅齊舞所以本師和尚云
把住也真金失色放行也瓦礫生輝把住放行且置
且道作麼生是心良久云還委悉麼紅菡萏花三四
枝紫栴檀塔六七級卓拄杖下座。
維純楊公請上堂問一百日畫地為牢內有一無位
真人常在面門出入因甚把定不出請師決疑師以
杖向空作點勢進云眼光灼破四天下主明此道是
渠儂師云蕭蕭木葉下滾滾長江流進云好箇關捩
子被阿師徵破也師打問達磨大師一葦東來不立
文字單傳直指人人見性箇箇明心因甚向少林面
壁師云苦屈之辭最難吐進云明明歷歷非今古森
羅萬象盡同根師打問垂絲千尺意在深潭時如何
師以杖作釣勢進云如何是大修行人師打云眼裏
著沙得麼進云如何是大作業人師云血濺梵天問
女子入定時如何師呵呵進云出定時如何師亦呵
呵不出不入時如何師打云未審以何為界問學人
棒下討生死如何是死句師打進云如何是活句師
復打進云如何是不死不活句師連打進云八面清
風遶孤燈曉夜明師打云念語漢維純居士問此日
人天交際正令全提向拄杖頭邊煆煉衲僧弟子今
向無啟口處無棒喝處討箇消息和尚又作麼生師
驀頭便打士作禮師云是箇甚麼問非縱非奪非殺
<pb n="708"/>
非活本來無物請師復徵師打云早已有物了也進
云者老漢覆隱而去流通萬古師云藏形露影漢乃
云參禪不為別事總要徹法淵源淵源既徹生死根
株自然坐斷迷悟兩岐徹底掀翻證此田地佛也不
願為祖也不願做冷然湛寂宇宙廓清雖然如此不
可被正知見礙卻如秦鏡當臺雖無心而應萬物而
萬物自然彌彰毫微洞鑑邪正齊分三際平等一光
所攝三世諸佛承此一光轉大法輪歷代宗師得此
一光開鑿人天正眼還知此一光麼以拂拂一拂云
若向者裏打失得眼去迎賓待客無非當人受用折
旋俯仰總是祖意西來倘有箇傍不干底漢聞是說
者一吐便行縱然腳下道路迢遙早已落二落三了
也山僧如此為人也是郎當不少雖然事無一向逢
人且說三分話未可全拋一片心下座。
茶話拙庵禪人請問古人有云有佛處不得住無佛
處急走過如何是有佛處不得住師云竿頭絲線從
君弄進云如何是無佛處急走過師云不泛清波意
自殊進云有無俱不立此二句過在甚麼處師便連
打進云現在諸菩薩今各入圓明未來修學人當依
如是法師云你再念些來僧禮師便打問如何是奪
人不奪境師良久進云如何是奪境不奪人師亦良
久進云如何是人境兩俱奪師亦良久進云如何是
人境俱不奪師亦良久進云人境已蒙師指示師打
云與你指示箇甚麼進云因甚百日畫地為牢師以
杖畫此○云更與你添一重乃云箇事秪在目前要
且目前求睹不見今古無變異歷歷不曾離既今古
無變異歷歷不曾離因甚目前求睹不見大眾還見
麼日用自有深深旨不是苦心人不知。
師誕辰尼覺定覺光妙悟請上堂問走路黃金馬耕
田水牯牛如何是水牯牛耕田師云他也未動步天
下沒荒田進云苦辛太重因甚麼不超凡入聖師云
秪為太尊貴生僧便禮居士維純問昔日船子和尚
曾道直須藏身處沒蹤跡沒蹤跡處莫藏身因甚和
尚又現箇全身師默然士云殿堂明珠秪照一室師
云或淡或濃空裏雨半舒半卷嶺頭雲乃云昔日世
尊初生一手指天一手指地周行七步目顧四方云
天上天下惟吾獨尊後來雲門大師云我當時若見
一棒打殺與狗子喫貴圖天下太平據山僧看來世
尊累劫大約在牛胎馬腹裏轉纔在人身中出頭來
急欲要露箇圭角可謂不顧腳跟三尺水秖貪縱步
上高岑雲門大師也是路見不平遂橫按莫邪全提
正令雖有定亂除奸之謀且無安家立業之策當時
若有箇漢見他們恁麼說話秖與驀面一吐拂袖便
行縱使世尊雲門老漢通身是口秖得懡㦬而退山
僧今是母難之辰也不大驚小怪諸禪德作麼生下
手有僧不出眾一喝師云舉頭盡是兒孫事祖父從
來不出門下座。
上堂說戒智真獨耀非內非外心寶圓明無淨無汙
如日處空不緣而照似珠在盤不撥自轉如是之戒
是名真戒向者裏承當得去何勞陸地強興波促未
能頓曉請受戒者出說戒畢下座。
小參首座問如何是奪人不奪境師云桃花洞口雲
千片未見人來掬袖歸如何是奪境不奪人師云南
邦但得歸王化故有勤勞七縱施如何是人境兩俱
奪師云霸王自刎烏江後一統乾坤屬漢朝如何是
人境俱不奪師云登江樓上望名峰萬里山河一樣
同座禮拜師便打問盡大地舉足動步塵塵剎剎都
是佛法師從何處說起來師以杖卓地進云者箇是
法如何是佛師云前朱雀後玄武進云未有佛法以
前必定在甚麼處安身立命師便打乃云山僧若一
＆unrec;提持正令把斷要津不惟後學初機仰望不及縱
是黃頭碧眼只得飲氣吞聲若一向隨波逐浪立賓
立主有問有荅一切山河大地盡成艸曼曼地不惟
<pb n="709"/>
如此山僧性命盡落在諸人手裏了也大眾且道提
持正令底是隨波逐浪底是若向者裏見得透明得
徹撩起便行可謂法王大寶不期而得其或未然更
與你開條通天活路去須知提持正令處有隨波逐
浪底隨波逐浪處有提持正令底我若向孤峰頂上
立你須向艸窩裏輥我若向艸窩裏輥你須向孤峰
頂上立可以權實並立照用雙行殺活自由雖然如
此猶是接引之機建化之門更有向上一著子在若
論向上一著子縱是貧道八萬四千毛孔孔孔出廣
長舌不能向你吐一詞假使三世佛歷代祖運百千
三昧萬億神通亦與你顯示不及且道正恁麼時還
委悉麼萬緣遷變渾閑事五月山房冷似冰歸方丈。
晚參問如何是一喝如金剛王寶劍師云髑髏遍地
飛進云如何是一喝如踞地獅子師云野千絕跡進
云如何是一喝如探竿影艸師云老僧今日識得你
進云如何是一喝不作一喝用師云任從滄海變終
不為君通進云四喝已蒙師指示二十四夜到來請
師突露師驀頭便打乃云山僧一向乾暴暴地未曾
有一元字腳瞎卻諸人眼睛今有三語問取諸人若
道得一任天下橫行乃問云日落西山時如何僧荅
云舌頭不出口師云月圓當戶時如何云好箇消息
師云夜深雪積時如何云藏頭露尾一僧云今夜不
荅話眉毛兩道橫半夜烏兒頭戴雪一僧云風頭任
走馬眨眼邁過關灼天灼地黑師云恁麼大似靈龜
負圖自取喪身之兆復問云還有衝浪金鱗者麼不
妨出來道看眾無出拽杖便歸。
眾檀表燈請上堂問昭昭在於心目之間而不睹其
相恍恍在於色塵之中而不可分既在心目之間因
甚不睹其相請師露出師云冷氣初含梅色淺進云
恁麼則雲散家家月春來處處花師便打乃云非雲
非雨含潤四生非月非星照明六趣是我眾施主得
得來山請山僧陞座與之表懺燈功若論此燈人人
盡有光明在何勞節外強生枝未審還知此燈落處
麼以手作擎空勢云看看若向者裏見得改禾莖以
為粟柄易短壽以為長年其或未見更與薩呾哆一
尚清光灼灼妙威音今昔關頭一氣純鑑地輝天能
破暗是山悉水彰全真空空蕩蕩開迷眼杳杳冥冥
自在身說與時人不解薦燈明佛瑞又來陳喝一喝
卓拄杖下座。
解制昆宇吳公請上堂問如何是賓中主師打進云
如何是主中賓師亦打進云賓主相去多少師連打
進云賓主相與時如何師亦打進云高提祖令當機
用應物須知語大悲師亦打問行也無坐也無屙屎
放尿也是無若無心行此道時將甚麼喚作盡頭一
句師打進云抬頭盡看天邊月家家有路透長安師
亦打乃云解制無法說一味驀頭打一棒一條痕遍
身血洒洒生死情見絕前後沒可把如斯承當得忽
雷震天下家私渾漏洩徹困任逍耍以杖旋風打散
歸方丈。
八關院梁門眾檀越建會兼說戒請上堂打破慳囊
求福利功德之利在虛靈無求無作圓妙智自佛天
真本現成雖然如是要知歷劫羈縻只因根結愛網
去來卓越達自性之本空所謂使汝輪轉即汝之六
根使汝成佛亦汝之六根本非他物也若達斯旨便
見根塵同源縛脫無二朝聞夕死之說了了分明還
委悉麼咄風前鐵樹花開別是一番春色遂舉衣云
大庾嶺頭提不起一番拈舉一番鮮龍披一縷免鵬
難情與無情一線穿傳戒畢下座。
在天為亡友瑞天請上堂師陞座豎拂子云看看若
向者裏見得便見天地虛空日月星辰面孔落處既
見天地虛空日月星辰面孔落處便見從上乃佛乃
祖面孔落處既見乃佛乃祖面孔落處便見歷代帝
王面孔落處既見帝王面孔落處便見山僧今日面
<pb n="710"/>
孔落處既見山僧面孔落處便見瑞天禪師面孔落
處既見禪師面孔落處便見現前若僧若俗若男若
女面孔落處既見若僧若俗若男若女面孔落處便
見蜎飛蝡動面孔落處何也天地虛空日月星辰以
此面孔光輝雨露收藏發育萬物乃佛乃祖以此面
孔虛而靈徹而玅帝王以此面孔安治天下海晏河
清山僧以此面孔說法利生成己成物瑞天禪師以
此面孔雖示生滅像實無生滅若僧若俗若男若女
以此面孔修身齊家與實相不相違背蜎飛蝡動以
此面孔改頭換面若知面孔落處可謂天地同根萬
物一體情與無情煥然等現還知瑞天禪師安身立
命處麼良久云安養國中無去住揚眉別是一乾坤
喝一喝下座。
小參對靈薦叔與某同源示現先世出世間兩完全
何期一旦金風妒虛空撲地迸寒煙然雖如是試問
吾叔還知去來不以像動靜不以心麼以拂拂一拂
云若向者裏領略得去便見生亦何曾生滅亦何常
滅生滅俱捐便是吾叔安身立命底去處正恁麼時
若暗中樹影空裏鳥跡縱是佛眼覷不破閻羅捕不
及焉有去來生滅之相而著於其間哉其或未委更
與重下箇註腳不萌枝上清飆起隨意寄托在人天。
小參文學陳六奇為亡考除禫請云朔風颯颯玉露
垂珠黃花競放萬物歸根之際今是陳門孝婦楊王
二夫人及孝子陳六奇為先君亨玄陳公三周脫服
請山僧對靈陞座說法以資冥福未審陳公還達歸
根之的旨麼以拄杖卓地云若向者裏薦得便見爾
妻爾子節操冰霜修身齊家俯仰謦欬無一剎那頃
未有一絲毫許與之間隔覿面儼然縱是日月星辰
山河大地萬象森羅明暗塞空等亦無一絲毫許與
之間隔既無間隔復有何穢邦之可捨而淨土之可
生哉要知穢邦淨土惟在公之一心耳若洞明斯旨
即住也快活去也安樂秪如不住不去畢竟又作麼
生震威喝一喝云任從歲月如梭過難動中心樹子
根便下座。
趙常光請上堂僧問如何是須彌納芥子師云一為
無量進云如何是芥子納須彌師云一切水月一月
攝進云天地未分洪濛未判如何相見和尚師云這
一問老僧只得舌頭拖地問如何是投佛寄名一句
師云金鰲山畔花開秀碧水溪頭果實香進云寄名
後又如何師云太清無內外進云恁麼則光宗耀祖
去也師云恰問如何是先照後用師云半開半掩進
云如何是先用後照師云半掩半開進云如何是照
用同時師云一箭射雙雕進云如何是照用不同時
師云收得安南便憂塞北問適纔鐘問鼓鼓答鐘下
得一轉語某甲忘卻了請師道看師云躡足進前雖
急急捉鞭當鞅莫遲遲進云師荅此語大似龜有毛
兔有角師云拽尾漢乃云金峰突兀秀疊嶂破雲煙
鷲嶺排空外直泉瀉碧淵觀花開夢眼擊竹悟心源
珍重參玄士我無道理傳作麼生是我無傳底道理
良久云如斯領略得可謂靈光不昧萬古徽猷入此
門來莫存知解果能如是不勞彈指是處樓閣門開
未動腳跟百城俱到正恁麼時還說心說性得麼談
玄談玅得麼還拈拳豎指棒喝交馳得麼互賓互主
立問立答得麼所以向上一路千聖不傳學者勞形
如猿捉影既總不恁麼因甚又有佛佛授受祖祖相
傳大眾還諳悉麼用力不到處千聖共傳持。
小參如常等薦本師玄樞和尚請至人之普應來無
所從去無所至如現色摩尼不起意見似日月行空
無所依著如地水火風周遍法界不相妨礙所謂湛
然圓寂心境一如直下便了不為三世所拘焉有去
來生滅之謂哉雖然如是還知玄樞和尚去處也無
以杖擲地云如是頓超千古事木馬泥牛笑夕陽。
湛白禪人請上堂舉海底泥牛銜月走巖前石虎抱
<pb n="711"/>
兒眠鐵蛇鑽入金剛眼崑崙騎象鷺鷥牽此四句偈
內有一句能縱能奪能殺能活檢點得出一生參學
事畢此是高峰盡生平伎倆驗盡天下衲僧無一人
出於上者本師和尚曾有偈云螻蟻推起萬斛舟蝦
蟆唱遍楚天秋烏龜跳上須彌頂瑪瑙珊瑚盡害羞
大約此二偈不經檢點佛子亦有四句舉似大眾東
河飲水西河噎五老峰頭痛不徹陝府鐵牛蹄角攢
珊瑚杲杲撐著月大眾此四句中內有一句亦全縱
奪殺活且道是那一句若檢點得出成佛已竟。
定香寺建法堂奇軒蘇公請上堂豎立法堂降甘雨
四海生靈盡樂枕八部天龍齊著力欣天喜地呼惺
惺且道喜個甚麼惺個甚麼以杖畫<img n="J/J36p0858_01.png"/><rubynote t="【圖】"/>此云佛日與
堯日並煇金輪與法輪共轉。
默然為亡師入塔請上堂時來無事挂心頭何問雲
門六不收此事了知難比況大家扶起過陵丘一喝
云來無所來法本無法去無所去宗本無宗空中伸
巨臂掐斷己命根如何是己命根以杖畫⊙此卓中
云還委悉麼觀音岸側蓬萊島赤霞反照色斑斑。
說戒上堂問諸學人都是撥草瞻風圖個見性且道
性在甚處師云夜來何處火燒出古人墳進云識得
本性要脫生死生死到時作麼生脫云將生死來與
汝脫進云既脫生死要知去處四大分離向甚處去
云好與三十棒乃云欲越四生拔苦纏直須綿密密
綿綿擎拳打破虛空面聖解凡情一串穿非染非污
慧日朗無持無犯戒珠圓如能薦取超方便無上福
田在汝邊此是無相戒法分明道破如斯直下承當
奚待如何若何其或未能不免依教奉行去也。
斌吾文居士薦妻請上堂云生以不生生為生義來
時無口死以不死死為死義葉落歸根所謂一念不
生前後際斷舉昔日漸源隨道吾和尚往檀越家弔
慰源拍棺問云生耶死耶吾云生也不道死也不道
源云為甚麼不道吾云不道不道不諳其旨歸至途
中復問云和尚快與某甲道若不道某甲打和尚去
也吾云打即任打生也不道死也不道源依舊黑漫
漫地傳老夫人聞如是法音向山僧拄杖頭上現大
人像云我聞如是法便解一念不生前後際斷之旨
塵塵證惟心淨土剎剎是彌陀垂手山僧答云汝雖
然如是信如是解如是證更聽山僧一偈光明洞海
宇暗昧藹天下明暗互凌奪虛空無變者死生同理
然迷悟兩俱捨如是達心源沒真亦沒假還識令夫
人著落處也無眉端有光昭法界蓮花國裏現全身
斌吾文居士落䰂請上堂士問如何是落髮底事師
云休貪紫陌山千朵進云出家後又如何師云且擁
紅爐火一攢士喝師便打乃云半百紅塵奔意馬今
朝撥轉趣菩提珍重子須鐵漢直教成佛無可疑且
道如何是無可疑底事豎拂云是個甚麼十方如來
一門超出玅莊嚴路。
寂光豁禪師語錄卷一（終）

<sarticle><article>寂光豁禪師住射洪縣大明禪院語錄卷二</article></sarticle>
嗣法門人德源等編
入院至三門云者個門戶八字打開露頭露面了也
還委悉麼一喝云十方如來一門超出玅莊嚴路。
佛殿拈香云三界雄尊無可比擬見者聞者懷恭敬
禮若是丈夫豈能曲己且道新長老禮即是不禮即
是良久云也須互相恭敬大展三拜。
護法殿云末法世時波洵競起正法垂秋弘護在你
雖然如是從來不借他人力。
方丈踞座云者個丈室窄不容鍼寬裹十虛四海來
賓聊通一線且道一線作麼生通以杖作打勢云聖
來也打凡來也打便起。
挂板云鉗椎纔舉響叮噹四海高流聚一堂歷歷圓
通如薦得僧祇不涉歇疏狂此是佛祖命脈衲僧把
<pb n="712"/>
鼻普請諸人著眼。
結制上堂恒輝禪人請師至座前云者個法王寶座
過去佛祖如是登現在佛祖如是登未來佛祖亦如
是登若知如是何必如是一喝遂陞拈香祝聖畢次
拈云此一瓣香非口所宣非心所測第二回拈出供
養梁山縣雙桂堂上圓寂本師破山和尚用報深錐
痛鍤之恩僧問如何是有句無句如藤倚樹師云切
莫打作兩橛云樹倒藤枯句歸何處師笑云受用不
盡僧拜師打僧問杖錫飛來即不問大明永耀是若
何師云灘下接取云巍巍獨露法王臺靈山一會儼
然在師云較多少云不動如如真玅體看來無欠亦
無餘師云道甚麼僧喝師便打問歷祖以來即不問
如何是萬法歸一師云寶殿聳千尋云一歸何處師
云何處飛來石僧喝師打乃云佛子巖前藏魯拙大
明寺裏揚家醜舌底欲談無一字森羅萬象咸稽首
石馬木人罵不徹泥豬跛鱉銜珠走無無無處亦無
無有有有中非有有向上鉗鎚覿面擊佛與眾生吸
一口此話中內有一句能縱能奪能殺能活若檢點
得出大事了明且道是那一句僧喝師云放你三十
棒僧拜師便下座。
晚參長幼知心少頸長頭過腰眼昏疑二月耳瞶覺
嗚蜩遊賞足無力坐恬血脈潮叮嚀諸子輩莫錯好
華韶且道如何是長幼少知底心眾無語師云可謂
舉不顧即差互擬思量何劫悟一笑而起。
晚參老僧以此事示現受生以此事出家修道以此
事參遍善知識以此事悟明大法以此事受善知識
付囑紹隆佛種以此事開堂說法開化來學四眾亦
以此事領略一言半句永為道種諸大檀越以此事
施難捨之財建此無遮會結人天緣者些葛藤且置
如何是此事一僧荅云天不能蓋地不能載一僧云
動地放光一僧云寬包法界窄不容針一僧云百年
三萬六千朝返復元來是者漢師云老僧即不然大
眾謝茶歸方丈。
上堂密旨請上堂無法可宣說正值霜風凋敗葉高
樹扶疏筋骨露山河大地咸依舊慈雲布滿虛空艸
木寒花斂秀冷氣侵人寒毛卓豎此是不動舌根而
談實相未轉機輪而演真乘黨有個漢神而默識秖
得須彌吸嶪海水騰波還有頂門具眼者麼咦覿面
不逢休錯會白雲飛過萬山窩。
上堂懶參禪人請問向上一路千聖不傳和尚還傳
否師云梅開千點白云一雨普潤千山含秀師云秋
水一江澄問如何是戒師云眉端挂劍如何是定師
云住住如何是慧師云冷光纔透匣萬里絕煙塵乃
云至道誠難測慧者莫能曉不可言語造亦非寂默
通汝心無棲泊何處覓蹤由所以道離見聞覺知若
行見聞覺知是見聞覺知非求道也諸人者相諳麼
截斷千江休住著竿頭進步看飛龍。
監院請上堂師陞座以拂子一拂云今日天寒便下
座。
解制上堂僧問源頭事若何師云臥雲聳翠云枯木
生花香遍界點頭頑石動大千師云古柏長春云向
上宗乘離言說出門合轍任縱橫師云旛竿頭上風
車子云撥轉乾坤界隨處恁安排師打乃云凡聖交
參百日期驢兒馬子恁東西逢人莫把圭角露萬象
虛空展笑眉且道萬象虛空笑個甚麼惟有東風遶
座上更無一語落人間。
上堂僧問發慧上報四恩下資三有未審何法拔濟
師云接饑枝上垂金果消渴泉中涌碧流僧問如何
是住死水沉潭底事師云湛平山裏石參差云除沙
不見金時如何師云青提江上水盈科乃云金烏西
墜玉兔東升晝夜循環無古無今綿包特石觸目道
成立地薦取莫逐沉吟朝暮得此動靜怡神不一不
異非縱非橫攪之不濁澄而弗清高不可上長不可
<pb n="713"/>
明隨緣不變誰敢強名越聖逾凡斯則要門超宗薦
祖此實報恩我雖有口誠難比倫嘻嘻高山流水誰
是知音喝一喝下座。
<other>住遂寧縣廣德禪院語錄</other>
上堂了豁請聖人之道在至誠佛祖原來直指心日
用明明不解薦幾時能得證無生作麼生是無生之
旨一喝云會麼離聖凡相離有無相離語默相離文
字相離心緣相恐汝後學初機促難湊泊山僧不免
向第二義門與汝等指箇入路者事有時餐有時飲
有時行有時住有時坐有時臥有時放行逼塞太虛
有時把住無臭無聲在眼能見在耳能聞在鼻能臭
在舌能談無量玅義在足為奔為運在手能持能挈
在身遇寒思衣逢暑納涼在意能空一切相所以古
德云處處真處處真塵塵盡是本來人真實說時聲
不現正體堂堂沒卻身如是神通玅用常在諸人六
根門頭晝夜放光動地只因迷昧而不能證得所謂
百姓日用而不知者此也如能直下承當三世諸佛
只得口挂壁上山僧退身有分何勞土上加泥縱與
汝等說箇戒門定門慧門三無漏學三千威儀八萬
細行猶是止啼黃葉所以法華經云惟此一事實餘
二則非真此是無相戒法山僧與汝洩漏了還知麼
擲拂下座。
上堂士庶請臘去將半春序漸臨梅梢吐玉柳眼舒
金所以春生夏長秋收冬藏此是天地不見而章不
動而變自然無作之妙用也諸仁者且道山僧拄杖
子與天地是同是別試道看以杖卓一卓云能為萬
象主不逐四時凋下座。
上堂剎竿高豎海浪千尋露柱懷胎空雲止遏放行
也好把住也好秖如不放行不把住還有向上事也
無良久云是個甚麼於此負荷得不妨灑灑落落何
用無繩自縛說個心佛眾生三無差別已是靈龜拽
尾說個明心見性越聖超凡早成滯礙畢竟是個甚
麼喝一喝云不萌枝上花開偏急水潭頭快打毬。
上堂文學何其仁追嚴請長空鴈度聲聲囀在處黃
花競放開習習聲香飄宇宙大都耳鼻悉穿來於此
會得可謂以此見聞非見聞無餘聲色可呈君其仁
昆玉還知令先君著落處麼以杖一卓云乃佛乃祖
是天是人盡在山僧拄杖頭上放大光明出廣長舌
報云令先君仗此良因一念頓證無生直達西方上
品況乃桂子蘭孫慶雲靄靄存亡獲益如是何慮罪
垢不銷鎔還委悉麼喝一喝云鐵牛吼處天關轉木
馬嘶時地軸搖。
上堂蘇仕秀等祛瘟請天知也清地知也靈人知也
仁三才共證其化至神如何是共證至神底事豎拂
云是個甚麼若喚作拂子則觸不喚作拂子則背且
道畢竟喚作個甚麼於此明得便知天之得此所以
日月五星今古不忒地之得此所以春生夏長秋收
冬藏人之得此所以出則禮讓入則慈孝雖然天之
尊地之卑天不誚地地不誚天自然和融育物上古
之人羲皇之世你不非我我不非你自然齊平一道
所謂皇天無親惟德是輔如能一念回光超過三乘
權學為仁由己奚假再再祈免於神明但願普天率
土人人諸惡莫作眾善奉行自然福其國庇其民諸
仁者秖知事逐眼前過不覺老從頭上來但看人人
眼底經歷朝晴暮雨滄桑幾變噫豈不慎歟復豎拂
云還委悉麼等閒識得東風面萬紫千紅總是春喝
一喝下座。
上堂周屺瞻薦妻請士問世尊未離兜率已降皇宮
未出母胎度人已畢既然未出母胎將何法度人師
震威一喝士良久師云綺川江上巨浪千尋濂溪口
內蓮放數枝士便禮士問吾儒有云楊子為我墨子
兼愛又有子莫執中此三子是同是別師云老僧不
在者兩頭云必竟向甚麼處起師以杖一卓乃云生
<pb n="714"/>
死大事謾莫忘步步相隨絕商量㘞地一聲盡放徹
鼻孔雙垂噴玅香日用豁開頂門眼直覷渠儂腦後
光迎賓待客非真主穿衣喫飯孰承當如是頓超能
事畢木馬泥牛笑夕陽無相國中隨意樂桂子蘭孫
繼世昌繼世昌存亡獲福地久天長師以目顧視云
是甚麼閑家具喝一喝下座。
上堂文學薦母請來去無蹤寒雲鎖空光生塵靜照
徹西東生滅滅已寂滅為宗體證真常了無異同幻
傳有盡神傳無窮以此綱維萬化之功周憲文還知
令先慈立命處麼喝一喝云彌陀接引惟心淨九蓮
臺畔賣神通。
上堂紳衿士庶方潤等追師薦亡問請師說法薦師
一句作麼生道師云待石嵌子開口即向汝道云在
天向甚麼處安身師云名邈不得舉止分明云醒眼
看是一場大夢師云你作夢會僧喝師便打士問烏
龜鑽象鼻作麼生道師以杖一卓云蝦蟆問東瓜又
如何師云兩重工案問三玄三要則且置人法雙忘
事若何師默然云從今識得安身處玉殿蓬門總是
家師云只恐不是玉問如何是生也師云你知來處
麼云如何是死也師云你知去處麼云如何是不生
不死也師云一串穿卻僧喝師便打范老先生問如
何是弩弦乘機師云一以貫之乃云炎暑將歇涼氣
漸生家家月圓當戶處處葉落驚秋雖然時節不相
饒怎奈乾坤恆自在穩密也塵塵坐斷顯露也剎剎
流通如斯承當美則美矣猶有顯密在只如不顯不
密又如何通信默呈拄杖云是個甚麼若是血性漢
攃手便行只得生佛一如神鬼一貫說甚天堂地獄
穢邦淨土所以十世古今始終不離於當念無邊剎
海自他不隔於毫端正恁麼時且道在天與眾亡在
甚處立命復呈拄杖云一塵纔舉處大地現優曇喝
一喝下座。
上堂方照等為師入塔請方袍圓頂髮毿毿竹杖芒
鞋出此菴安養國中忘我我人間天上絕仰攀蒼松
翠翠古柏珊珊遊人一去無蹤跡留得雲山到老看
咄三界擾擾六道昏昏識心達本源故號曰沙門沙
門之道如日在天本體雖寂高幽普照如日落後者
段光明向甚麼處去也以杖撥棺云四大雖散盡一
物鎮常靈。
上堂祛瘟錢以玉等請問釋迦出世震動四方和尚
出世震動何方師云白花山畔花開秀普光殿前光
儼然問如何是牛過窗櫺底事師以杖一卓云四蹄
俱過因甚尾巴過不得師云汝向頭尾上作活計云
和尚還有者個師云且道者箇是甚麼云向和尚拄
杖頭邊薦取師云錯認不少乃云東風拂大埜梅梢
吐象先之機和氣清寰宇柳眼舒未兆之天敕黃雖
由天命恕過在乎神明但能一念回機即同本得所
謂皇天無二道聖賢無兩心況乃佛祖所說靈文密
典憫念四生如赤子雖有罪垢盈山仗佛日而瓦解
山僧頂門亞豎金剛正眼慈視六道以等平縱然諸
疫流行望遐天而飛杳雖然如是貴要人人諸惡莫
作眾善奉行所以善不積不足以成名惡不積不足
以滅身秖如善惡兩忘聖凡不二又作麼生喝一喝
云太阿寶劍祖堂寒千里應須息萬端復舉世尊一
日示隨色摩尼珠問五方天王此珠作何色時五方
天王互說異色世尊復藏珠入袖卻抬手云此珠作
何色天王云佛手中無珠何處有色世尊歎云汝何
迷倒之甚吾將世珠示之便各強說有青黃赤白吾
將真珠示之便總不知時五方天王悉皆悟道山僧
即不然遂豎拳舒掌云若喚作拳又是掌若喚作掌
又是拳且問喚作拳底是掌底是諸人若於此明得
則與五方天王悟道無異也其或未然更與撥開一
竅去良久云一氣不言含有象萬靈何處謝無私。
上堂入塔請見空見空來時無影去亦無蹤水流畢
<pb n="715"/>
竟歸滄海星迻不曉過那宮彩匿竺君尋不見分身
周遍剎塵中以杖指龕云是個甚麼出沒無心五雲
千片魚躍鳶飛上下皆天還知生死一致是非不二
麼一喝云心心無滯靈焰騰輝蓮花淨土是汝真歸。
上堂射邑楊公薦親請公捧靈詣座前問云佛子青
果金華和尚弟子欲求一枚青果度我宗親得證金
華寶座共成佛子菩提請師一語師云金蓮從地涌
寶蓋自天垂公云佛子不須青果度金華原自有光
明師云不因漁父引怎得見波濤僧問萬象皆空寂
光在甚麼處師云一輪當天何處不輝云獅子座上
將何為人師云東風一拂萬卉齊彰云若恁麼存亡
沾恩也師震威一喝士問佛性如電光之過太虛追
不及摸不著如何是追及摸著底境界師云金華突
兀云畢竟如何師云射水匉訇趙總戎問人生在世
何為有始有終事師云一串穿卻云如何指云師云
我者裏莫甚指示云和尚為甚麼來師云為你來公
復問難難難無水陸地好行船易易易蒿枝費盡舉
鼎力如何是極難處不難極易處不易師云者裏甚
麼處所說難說易公云水向石邊流出冷風從花裏
過來香師一喝公正身而立師云腳跟下好與三十
棒乃云我有一句佛法不惟超薦令先人縱是三親
九族是天是人承此恩力一時度脫了也且道是那
一句師默然云若喚作默然即觸不喚作默然又背
不得有言不得無語不得向意根下卜度又不得拋
在無事界中如斯神契得便知吾佛世尊未離兜率
已降皇宮未出母胎度人已畢苟落沉思山僧只得
打些葛藤謾你去也悼薦如陞萬仞山心心直上翠
微巔有時陞至無陞處馬放華陽世界寬世界寬絕
遮欄無邊剎海虛明鏡無畏光明爍長竿心佛眾生
三無別煩惱菩提沒兩般沒兩般圓通會上示來端
復默然云儻能玄會默識則又知吾佛世尊於法華
會上盡力只道得箇止止不須說我法妙難思末後
又道是法不可示言辭相寂滅此是吾佛世尊示現
來端度人之要旨也馬祖一日陞座百丈出卷卻席
祖便下座梁武帝請傅大士講經士纔陞座以尺揮
案一下便下座帝愕然誌公云陛下還會麼帝日不
會公曰大士講經竟孔聖人云天何言哉四時行焉
百物生焉天何言哉此亦是馬祖傅大士孔聖人示
現來端度人之要旨也其或未委不免重說偈言諸
佛雲來集為度諸含識棒打石人頭暴暴論實事佛
法無多子觀音妙智力不惟生天堂且種無生益識
得無生無不生無生之益無等匹如何是無等匹展
兩手云兩道眉毛面上橫一箇鼻頭向下直。
上堂入塔請悲風浩蕩慈雲靉靆金棺掩耀玉毫收
彩秖如撥轉向上關頭使一切法無礙處汝還會麼
以杖指龕云彫弓已挂狼煙息四海謳歌樂太平。
上堂僧問張一文酬天修薦一句如何道師云一把
香芻燒未暇六鐶金錫響騰空云明明歷歷非今古
大地乾坤一掌收師便喝士問虔心薦亡未審亡者
安身在甚麼處師云問從何來云清風明月現法雨
普沾恩師云穿雲不渡水云弟子不會和尚意師云
猶較些子乃云乾坤之內宇宙之間中有一寶密在
形山萬物俱備與佛無偏秖因人我自昧真源迷者
不曉悟乃知焉出大經卷度亡親冤鑊湯冰冷劍樹
生蓮跳出愛網超越人天咄一念無為量裹大千。
上堂奇軒蘇公子寄名請天上麒麟應世才有福之
家送汝來寄託佛門吉星拱他時光耀步雲階咄長
鯨一吸海水盡森森露出珊瑚枝。
上堂鎮臺陳公追祖報親請問有問有荅早成賸語
無問無荅不能顯其至道二祖立雪斷臂畢竟所求
何事師云大悲千手眼露布甚分明云所以帶累兒
孫不少師云大榆渡口頻饒舌云學人總不用者些
師云鴉山覿面笑點頭僧一喝師便打云饒師棒頭
<pb n="716"/>
有眼難辦學人淺深師云猶有淺深那云只如今鎮
臺圓通會起上報宗親下資三有一句聻師云常將
日月為天眼舉出須彌作壽山云一點丹心酬至化
從此罪淚悉冰消滿門壽祿同山嶽舜日重輝照晚
年師云葛藤不少問如何是大榆境師云濟舟時泛
清波上云如何是境中人師云一任觀看云人境相
去多少師云別有和風鼓萬機云翠竹常對天邊月
鐵船任意泛西東師云浪蕩不少士問無法可說是
名說法和尚何故有許多饒舌師云你作饒舌會云
總欲和尚開天下人眼目師云雙眸合卻方纔好為
愛青山又放開云大榆渡頭江水滿觀音閣上白雲
橫師卓杖呵呵乃云元正啟祚萬物咸新天兮地兮
生生之意於穆不已豎拂云佛兮祖兮明明顯示邁
古超今是我鎮臺陳公不負天之覆地之載佛之德
祖之仁用難捨能捨之財建此無遮大會上報君恩
親恩願享福壽於無疆下資欲有色有齊超椿靈於
安養諸仁者且道君恩親恩作麼報欲有色有如何
超復豎拂云看看單單秖用者個且道者個是甚麼
濫折蘆以杖卓一卓喝一喝云還會麼旋嵐偃嶽而
常靜日月歷天而不周拽杖下座。
上堂侯健德子寄名有關無關一貫融焉吉祥止止
裕後光前咄前三三後三三都向者裏護庇弘瞻。
上堂母壽張弘思請正月春王望有八張公老母誕
辰日輝煌敬佛益遐齡上下四維無等匹無等匹掌
托崑崙獻壽山南極北辰星拱密星拱密咦是何言
歟側掌云吽吽。
上堂范貴林為祛虎請握聚也乾坤陡變水洩不通
聖解凡情無處著奚假世智與辯聰放開也眉橫八
字雙睛突露現前像貌有些些何須強覓他洟唾秖
如不握聚不放開又作麼生良久云仰彌高鑽彌堅
瞻在前忽在後咄如是兮天心順返本兮龍虎伏。
上堂馬繼祖請僧問祈嗣修薦如何道師云但得雪
消盡自然春到來云限何日送來師打云請看上頭
註腳問如何是佛師云腦後見腮莫與往來云如何
是法師云不可思惟汝當奉持云如何是僧師拈袈
裟角云看是箇甚麼云若恁麼佛法僧其揆一也因
甚先聖道不識師云出身猶可易脫體道應難僧便
喝師打士問水月現蓮臺人天皆庇蔭惟是神通妙
用法爾如然師以杖一卓士便禮師云你見箇甚麼
道理便拜云今日親見和尚師喝乃舉拄杖云識得
拄杖子卻被拄杖子礙不識拄杖子亦被拄杖礙識
與不識都來打壞是法平等如天普蓋含靈疏親頓
超三界作打勢云棒下無生杜謂情金剛種子下分
明僧祇不歷獲圓通縱是居塵不染塵咄豁貫玄天
一竅長庚倒駕祥雲打開布袋口子箇個擁出麒麟
繼祖還委悉麼地老天荒兮永承億兆之宗。
<other>住西充縣資福禪院語錄</other>
上堂問豎不見頂橫無邊際時如何師云資福山中
常積翠云一言注定千江水不須數數筭微沙師云
西溪明月色光輝云獅座演法天花墜龍池夜雨復
重興師云且道老僧與昔圭峰是同是別云一念無
生全體現知音暗合樂無餘師便打乃豎拂云諸仁
者看看是個甚麼良久云提持格外句舉世達者稀
維摩纔一默文殊讚善之不薦當陽句徒勞苦費思
欲識汝戒體明明秖者是預前打不徹臨渴掘井遲
口說心不行畫餅豈充饑叮嚀諸子輩莫待閻老笞
咄下坡不走快便難逢。
上堂常樂說戒問如何是戒師云諸惡莫作眾善奉
行云如何是定師云心如牆壁可以入道云如何是
慧師云填溝塞壑無人會付與隔林幽鳥啼云若恁
麼猶是漸在師云体鳥先飛云如何是頓師便打云
頓漸已蒙師指示滿月當空照豎橫師云不妨疑著
乃云日用事無別頭頭露本機混之而不亂類之而
<pb n="717"/>
弗齊山外寒梅綻溪西雞齊啼是物非他物云何不
薦之秖因昧己躬不徹法源底如何是法源底內外
體無依渾身合道耳如斯會得舉足動步穿衣喫飯
是古佛自己無上妙戒既戒也復何頭上安頭哉。
上堂乃云有心有戒咸拘繫無戒無心出苦疆無有
二緣俱不踐端然衣錦自還鄉以拂子打圓相云真
實語言如不薦且向門前宿艸菴。
小參薦兄楊孟高一世持經得金剛心臨終抱膝坐
脫而行所以欲識佛性義當觀時節因緣時節若至
其理自彰隨緣而顯隨事而得隨理而融正恁麼時
如水中月似鏡中像非內非外非出非入取不得捨
不得雖然如是不屬理事因緣又作麼生良久云還
知麼眾緣無性萬法自寂所謂遇緣即宗緣散即寂
如是之圓妙迴觀眾生佛祖真如佛性生之與死菩
提與涅槃如夢然如幻然如泡然如影然因甚如此
以杖敲靈云咄卦兆未分孫賓失筭。
小參僧問張品儀為先慈脫難難從何脫師云待薦
山點頭即向汝道云脫與不脫時如何師云但得離
生滅蓮臺即便登十問父母劬勞碎身難報特請和
尚究竟師云一二三云金剛經云若以三十二相見
如來弟子以無相觀如在其上是同是別師云三二
一云久旱逢甘雨萬象盡含春師便打乃良久云會
麼大像無形大音稀聲無像之像虛空莫能藏稀聲
之聲貫徹十方般若至理不動舌根而周沙界何也
密密鴛鴦閑繡出金鍼終不與人看舉須菩提尊者
巖中宴坐諸天雨花讚歎者曰空中雨花讚歎復是
何人云何讚歎天曰我是梵天敬重尊者善說般若
者曰我於般若未嘗說一字云何讚歎天曰如是尊
者無說我乃無聞無說無聞是真說般若今是張公
薦母請對靈說般若法以資冥福且道山僧是說不
說與昔尊者是同是別試道看復良久云知音不在
頻頻舉達者須知暗裏驚。
小參陳常薦嚴請雅淡呈秋色馨香噴月花了然無
事客分外樂無涯作麼生是樂無涯底事咄昔本不
來今不去且陪松竹引清風。
小參薦亡僧坐亦非坐立亦非立一生大夢緊緊收
拾隨行踏斷流水聲縱觀寫出飛禽跡金風習颯秋
雨滴瀝東回西互綿綿密密咄當陽一棒絕疏親靜
裸裸底明歷歷大笑云笑箇甚麼狼藉不少。
小參文少美薦子請行無所行住無所住便是汝安
樂處雖然如是常頂試問汝還知生之來處死之去
處麼若知則會六祖云來時無口去時葉落歸根之
旨其或生不知來處為之生大死不知去處為之死
大故名生死事大勞我大覺世尊出現於世來與眾
生指明歷劫不了一段大事因緣山僧分明告汝生
從何來三腳蝦蟆上天臺死從何去綠柳堤邊犬子
吠如斯會得去亦快哉來亦快哉秖如不去不來還
有向上事也無驀豎杖云山僧與汝打破上頭關管
教九蓮臺畔放身捨命。
上堂法姪入塔請師詣座前一喝便登僧問蟠龍境
界即不問人法雙忘事若何師云金風吹玉管誰箇
是知音進云普化木直裰已露窣堵波此二老是同
是別師云玲瓏無背面盤空勢岌嶪進云若恁麼存
亡均利萬象含春師云萬派千江歸大海難將有限
計無窮乃云夜深雪積明暗不分薄伽十聖難為辨
別天眼龍睛失卻威神所以末後一句始到牢關把
斷要津不通凡聖雖然也要轉身始得如何是已露
和尚轉身處以杖一畫云畫一畫描一描四望高流
空心海一按低聲蓋滿潮瀉江漢之真吐架渤澥之
天橋車馬便策舟楫便橈願滿行圓歸去也履握長
途別跨鰲如何是願滿行圓底事豎拂云還見麼若
見即瞎喝一喝云聞麼若聞即聾以杖揶揄云又且
不然盡大地未有一人不見不聞者復喝一喝云捏
<pb n="718"/>
聚放開誰是主分明別是一家風下座。
上堂湛白戒子請問在內無影時如何師云不東不
西進云在外無形又作麼生師云石長無根艸進云
內外既不可得畢竟在甚麼處師豎拂云是個甚麼
僧以身打圓相師便打乃云老大心安真戒本戒外
何須立戒哉想是不蹈高公轍赤身擔荷則將來復
豎拂云如斯領略也是泥裏洗土塊。
方閏徹明拾劫戮萬人骨請上堂本來面非妍醜虛
空可壞渠不朽上下四維尋不見逢緣應物分明有
無畏說師子吼百獸聞知頂門裂群鶯一見翻筋斗
諸天客三塗叟十方世界坦然平苦樂吸盡只一口
明明寶所在目前珍重時人莫浪走咄諸田子委悉
麼舌畔醍醐消劫火杖頭甘露點焦腸從茲冤恨歸
無有各證菩提自覺場舉七賢女遊屍陀林一女問
云髑髏在此人向甚處去了一女荅云作麼作麼眾
女皆悟無生今若有人問山僧眾髑髏於此埋卻未
審人向甚處去默然云向諸人鼻孔裏薦取於此會
得與眾女所悟無異其或未達畢竟合作麼生一喝
云萬籟有心聞不得孤巖無耳卻知音。
上堂徹靜等薦師請云至道之妙不以情求不以識
辯而人捨其情識茫然而懼者秖因不達情生智隔
想便體殊之旨釋迦老子於法華會上有云假使滿
世間皆如舍利弗盡思其度量不能測佛智特明此
事總要人人腳跟點地鼻孔撩天但盡凡情別無聖
解纔有所重便成窠臼所以迷時三界有悟後十方
空諸仁者還知玄一立命處麼默呈拄杖云待山僧
下座緩緩與你道破。
寂光豁禪師語錄卷二（終）

<sarticle><article>寂光豁禪師語錄卷三</article></sarticle>
嗣法門人淨慧等編
<other>拈古</other>
舉世尊初生下一手指天一手指地周行七步目顧
四方云天上天下惟吾獨尊雲門云我當時若見一
棒打殺與狗子喫貴圖天下太平。
拈云黃面老人如卞和獻玉自取刖足之患只
因口是禍門雲門大師雖是劍為不平離寶匣
且無李廣落番底手腳在檢點將來二俱失利
或有問云者漢你具什麼眼目開與麼大口只
劈口掌云殺人刀活人劍。
舉世尊昔在靈山會上拈花示眾是時眾皆默然惟
迦葉尊者破顏微笑世尊云吾有正法眼藏涅槃玅
心實相無相微玅法門不立文字教外別傳付囑摩
詞迦葉。
拈云世尊暗含春色迦葉明賣風流雖則淵源
有自怎奈狼藉不少。
舉世尊一日陞座文殊白槌云諦觀法王法法王法
如是世尊便下座。
拈云世尊文殊共相恁麼為人秖恐瞎卻天下
人眼去在。
舉梁武帝問達磨云如何是聖諦第一義磨云廓然
無聖又問對朕者誰磨云不識。
拈云達磨大似理直則氣壯佛心天子有孟嘗
君之仁術善待高賓當時若有箇漢咄云雖然
如是強賓焉能抑弱主老臊胡豈止暗渡江而
已哉。
舉六祖一日見二僧論風旛義祖云非風動非旛動
仁者心動。
拈云二僧大張了眼撒寢語未免傍觀者哂祖
雖忍俊不禁與他指出徑寸之璧正眼看來也
是普州人送賊。
舉臨濟大師云有時奪人不奪境有時奪境不奪人
有時人境兩俱奪有時人境俱不奪。
<pb n="719"/>
拈云當時有人待他恁麼舉似秖向他拊掌呵
呵大笑云莫莫那時有人下得者兩箇莫字大
師縱有轉天關回地軸之能只得滿面慚惶若
有箇漢跳出來問云因甚麼如此只對他道淖
泥裏有刺。
舉六祖大師云不思善不思惡阿那箇是明上座本
來面目明即悟入。
拈云六祖恁麼指示如一滴之水味具百川四
品將軍於此打失娘生面目可謂因風吹火用
力不多。
舉南泉因兩堂首座爭貓泉遂斬之晚趙州歸泉舉
似州乃脫艸履頂頭上而出泉云子若在救得貓兒。
拈云南泉老漢雖有千尺寒松且無抽條石筍
趙州古佛雖有抽條石筍且無千尺寒松山僧
如此批判倘有傍不肯者試定當看。
舉龐公云難難十擔油麻樹上攤龐婆云易易百艸
頭邊祖師意靈照云也不難也不易饑來喫飯困來
睡。
拈云如將一橛木龐公纔拉起頭龐婆便解扶
尾靈照善具拏雲手腳兩頭握來拉底拉扶底
扶握底握雖然到處為梁為棟三人也是證龜
卻成鱉。
舉溈山云老僧遷化後往山前檀越家做一頭水牯
牛左脅下書五字云溈山僧某甲正恁麼時道是溈
山僧卻是水牯牛道是水牯牛卻是溈山僧。
拈云正恁麼時道是溈山僧也得道是水牯牛
也得道是溈山僧卻是水牯牛也得道是水牯
牛卻是溈山僧也得咦作麼作麼休動著。
舉陸亙大夫問南泉云肇法師也甚奇怪解道天地
與我同根萬物與我一體泉指庭前牡丹花云時人
見此一株花如夢幻相似。
拈云未可以有心道未可以無心荅信手拈來
自然恰好且道陸亙大夫恁麼問南泉恁麼荅
是以有心道耶是以無心荅耶還是信手拈來
自然恰好耶莫將閒學解埋沒祖師心。
舉婆子供養一庵主經二十多年常令二八女子給
侍一日令女子抱定云正恁麼時如何主曰枯木倚
寒岩三冬無煖氣女子歸舉似婆婆曰我二十年秖
供養一箇俗漢遂遣出燒卻庵。
拈云落花有意隨流水流水無心戀落花婆子
遣僧燒庵雖具獨超物外之能也是不奈船何
卻來打破戽斗。
舉大覺謂興化曰我聞你道向南方行腳一遭拄杖
頭不曾撥著一箇會佛法底是否化便喝覺便打化
又喝覺又打明日覺召化曰我直下疑你者兩喝化
又喝覺又打曰某甲學得箇賓主句總被師兄折倒
了也覺曰者瞎漢脫下衲衣痛與一頓化於言下大
悟。
拈云棒喝之際那能顧佇石火電光豈容眨眼
雖是將對行家要知家有嚴兄必出肖弟。
舉藥山久不陞堂院主白云大眾久思和尚示誨山
云打鐘著時眾方集藥山便下座歸方丈主復白云
和尚許為眾說法因甚一言不施山云經有經師論
有論師怎怪得老僧。
拈云藥山老漢恁麼為人可謂千鈞之弩不為
鼷鼠發機當時若有具仙陀之眼隔山見煙便
知是火隔（牆）見角便知是牛若也未知一任張
眼瞌睡。
舉馬大師示眾云即心即佛末後又道非心非佛。
拈云馬祖恁麼舉示也是無風起浪又道非心
非佛似靈龜負圖自取喪身之兆山僧如此說
話非是抑揚祖師要明眼人不時與他覿面。
舉陸亙大夫問南泉弟子家中有片石亦曾坐亦曾
<pb n="720"/>
臥如今欲鐫作佛得麼泉云得大夫云莫不得麼泉
云不得不得。
拈云南泉恁麼說話可謂天地之普心賢人之
公心天地之普心時行應物賢人之公心無所
不至雖然如是也未免隨人起倒在。
舉雪峰在德山作飯頭一日飯遲方曬飯巾次乃見
德山自托缽至法堂前峰遂問者老漢鐘未鳴鼓未
響托缽向甚處去山便回方丈峰舉似巖頭頭云大
小德山未會末後句山聞令侍者喚巖頭去問汝不
肯老僧那巖遂密啟其意山乃休去至明日陞堂果
與尋常不同巖至僧堂前撫掌大笑云且喜得老漢
會末後句他後天下人不奈伊何雖然如是也只得
三年活。
拈云要會末後句麼只者是今往往人言巖頭
有超師之作殊不知成大妄語脫空話不免墮
拔舌犁耕地獄在且道那裏是他墮拔舌犁耕
地獄處以手按膝顧視左右云切忌逢人不得
錯舉。
舉靈雲見桃花悟道偈云三十年來尋劍客幾回落
葉又抽枝自從一見桃花後直至而今更不疑玄沙
聞云諦當甚諦當敢保老兄未徹在。
拈云金屑雖貴落眼成翳若不撞著備老善用
換斗移星底玅手幾不免向桃花枝上跌倒起
不得身來。
舉馬大師因僧問離四句絕百非請師直指西來意
師云我今日勞倦不能為你說問取智藏去僧乃問
藏藏云何不問取和尚曰和尚教我來問藏云我今
日頭痛不能為你說去問取海兄僧遂問海云我到
者裏卻不會僧回舉似師師云藏頭白海頭黑。
拈云馬師父父子子非為隱隱隆隆亦且口甜
心黑者僧大似清光白日為鬼所著然雖如是
則也因漁父引終得見波濤餘俱不管你藏頭
白海頭黑又作麼生。
舉世尊於涅槃會上以手摩胸告眾云善觀吾紫磨
金色之身瞻仰取足勿令後悔若謂吾滅度非吾弟
子若謂吾不滅度亦非吾弟子時百萬眾悉皆契悟。
拈云世尊一生譚經三百餘會說法四十九年
於臨末梢頭方纔有些本分雖然百萬億眾於
此有箇悟入怎奈明眼人落井何。
<other>頌古</other>
世尊初生。
㘞地剛然齒未生指天指地播精魂雲門老是何心
為得他人陷自身。
世尊拈花二。
拈起無名曠劫花人天百萬眼迷麻瞥然走出癩頭
黿活彩稀聲震海涯。
堪笑瞿曇多事哉頭陀未穩相隨來一人傳虛百傳
實蠢蠢癡癡成禍胎。
世尊陞座。
明明施雨露霹靂一轟收桂輪孤迥迥癡農猶負愁。
馬祖百丈豎拂因緣。
巨雷一喝霎當空骨散渾身兩耳聾謾道三期猶懵
懂雄風今古遍寰中。
世尊未離兜率已降皇宮未出母胎度人以畢。
此調彌高絕仰攀胡僧碧眼和還艱江南江北問王
老誰謂希聲無畔岸。
應無所住而生其心。
悠悠終日被幪頭萬籟無聲杳視聽一點陽春回律
令無邊花艸日新新。
諸可還者自然非汝不汝還者非汝而誰。
青山自青山不妨也相似朝起及暮眠堂堂無擬議
呵呵非汝而誰。
居一切時不起妄念於諸妄心亦不息滅住妄
<pb n="721"/>
想境不加了知於無了知不辨真實。
柳巷花街伎倆無憑欄眼笑觜盧都任從巧手門前
過難把虛空描畫圖。
六祖示眾云吾有一物非青黃赤白男女等相
還有人識得麼有沙彌神會出曰某甲識得祖
曰你喚作什麼曰是諸佛之本源神會之佛性
祖便打曰我喚作一物尚自不中更喚作本源
佛性得麼汝向去把茅蓋頭只成個知解宗徒。
虎嘯巖前風悄悄龍吟山上鼻撩天森羅萬象長伸
舌逼塞乾坤顛倒顛。
不是風動不是旛動。
論是風兮論是旛三三兩兩競頭看幸有傍觀人決
斷和心吐出骨毛寒。
國師一日喚侍者者應諾如是三召皆應諾曰
將謂吾辜負汝卻是汝辜負吾。
喚一聲時應一聲三呼三應太分明何須苦口叮嚀
甚直至而今成是非。
大同因龐居士來訪提起笊籬曰大同師大同
師師不顧士曰石頭一宗瓦解冰消師曰若不
得龐公灼然如此士拋下笊籬曰寧教不直一
文錢師曰錢雖不直欠他又怎得士作舞而退
師拈起笊籬曰龐公龐公士曰你要我笊籬我
要你木杓師作舞而退士撫掌笑曰歸去來歸
去來。
烈女怕頑漢夭夭把袂揮絲來還線去互換電雷機
作舞歸去誰能曉一對鴛鴦水上飛。
溈山水牯牛話。
溈山僧也溈山牛莫學韓盧逐塊流知水仁山俱不
愛高標奪壓萬人頭。
庭前柏樹子。
西來大意荅庭前森森枝幹蔭人天分明覿體無私
示叮嚀休教把龜鑽。
牛過窗櫺頭角四蹄俱過了因甚尾巴過不得。
西舍老婆面若鬼東村少婦貌如花相逢休要分妍
醜曠劫妄情沒一些。
無縫塔。
囫囫圇圇劈不開今今古古影圞團折旋俯仰憑誰
力鶖眼摩醯豈能觀。
誰知吾正法眼藏向者瞎驢邊滅卻。
瞎驢滅卻正法眼覿體掀翻句外傳默識就中端的
旨萬里煙波別一天。
趙州問南泉如何是道泉云平常心是道州云
還可趨向不泉云擬即乖州云不擬怎知是道
泉云道不屬知不知知是妄覺不知是無記若
真達不疑之道猶如太虛廓然蕩豁豈可強是
非耶州於言下頓悟玄旨心如朗月。
偶偕日用在當人色色現成休擬尋兩頭既坐斷中
道復何停圓鳥道廓虛明龍得水時添意氣虎逢山
勢長威獰。
萬法歸一。
萬法歸一一歸何蟭螟頭上現森羅蚊虻帶入西湖
裏不覺和身喪碧波。
僧問黃梅意旨什麼人得祖云會佛法人得（云云）。
暗裏抽橫骨蟭螟上眉睫要識破柴老證龜卻成鱉。
尊貴墮。
玉骨從來不假粧天然種艸貌堂堂三宮六院無門
入舉首何妨望四方。
隨墮。
逐日花街柳巷走擲梭兩眼觀妍醜雙親堂上渾無
顧頭面青灰三五斗。
類墮。
卸卻御服著虱襖撐撐蹄角望荒艸雖然示現不同
途凡聖於斯難描邈。
<pb n="722"/>
龐居士問馬祖曰不與萬法為侶者是什麼人。
西江一吸奮全威萬頃波濤徹底竭五嶽十洲俱到
斜珊瑚杲杲撐著月。
吸盡西江停識浪迅雷一激徹雲天休將妍醜分高
下智鏡圓明攝後先。
靈雲見桃花悟道。
春色無生孰解諳靈雲一見快神丰依俙似曲纔堪
聽又被風吹別調中。
死句。
瞥爾昏沉至長舒兩足安此中何所意腦後絕芝蘭。
活句。
無限春風特地來梅通暖信莫疑猜淡雲幾點當空
舞一霎雷聲震九垓。
不死不活句。
雲外寒松氣貌嬌輕風拂動自迢遙任從滄海魚龍
變凜凜不隨四序凋。
南泉斬貓。
南泉號令始初行雲水兩堂努眼睛八陣圖中難轉
首太阿鋒下血盈盈不是古佛知時節貓兒怎得又
逢春。
婆子燒庵。
燒庵婆子沒人情二十年來曾飯僧無限風流俱占
盡又堪歡喜又堪瞋。
面壁。
堪笑無端老古錐莊模做樣令人疑神光受繢投臂
落猶教至今惱著伊。
奪人不奪境（并總頌）。
花艷芳叢得自由玉人深鎖醭幪頭東風漫漫林間
過亦似贏乖亦似羞。
奪境不奪人。
嚴霜漸漸逼寒空野艸含花斂翠容惟有牧童舒態
意一聲短笛過林東。
人境兩俱奪。
冬瓜瓠子拍胸前明暗雙雙入碧潭巴水不知懷國
恨依然流出峽中山。
人境俱不奪。
地爐炭瘦倚軒窗淡月疏星午夜長塵襟似洗誰為
暖俄然旭日上扶桑。
即波即水即水即波擬涉思量鷂子雲過。
女子入定。
昨夜孤峰獨宿今朝特地風流文殊罔明俱不唧溜
當時若遇作者一拳打倒。
德山托缽。
出門撞著冤家頭秖得吞聲入丈中渾然一擊無何
有滿園桃杏自春風。
無夢無想。
無夢無想主何處逼塞太虛充六合一句迥超諸佛
外摩醯正眼覷難著。
北禪除夕烹白牛話。
屠兒揮刃血腥傾不怕臨春失卻耕窄路相逢傳禁
令心虛直得把贓呈把贓呈艸裏橫異類之機風凜
凜。
東村王老夜燒錢。
東村王老夜燒錢爍焰光中顆顆圓搕𢶍堆頭留不
住清風吹滿碧雲天。
靈龜能斷人吉凶因甚自不知其死。
昨日綠波現瑞游今朝特地臥荒丘正頭正尾知多
少莫道靈龜輸一籌。
千年暗室一燈能破因甚腳下有三尺暗。
日出紅輪處處周雲深古洞照無由乾坤踢倒子牙
術明暗雙雙一下收。
三界唯心萬法唯識因甚今日不知明日事。
三界唯心兮無出無沒萬法唯識兮東奔西逐打破
<pb n="723"/>
不知關捩子管教神號與鬼哭。
路逢達道人不將語默對。
翩翩拂袖過林花向背存時即被遮但得見來如未
見問君何處不生涯。
天地同根萬物一體。
深宮繡女線增毫陰減陽生梅信報林下道人發笑
聲明明物理象先兆。
一喝如金剛王寶劍。
金剛寶劍奮全威凜凜光寒四百州任有拏雲攫霧
手干戈人馬一時休。
一喝如踞地獅子。
一喝踞地爪牙全十方世界沒中邊三世諸佛來乞
命萬里妖狐屎尿天。
一喝如探竿影艸。
一喝探竿施影艸來風深辯鑒緇素龍蛇陣上休眨
眼函蓋箭鋒非佇顧。
一喝不作一喝用。
雁影頻虛嘹嚦遠聲聲相送出雲間抬眸直上重霄
望莫道好音宜看鴈。
黃龍三關（并總頌）。
我手何似佛手拈卻高低妍醜溪西雞齊啼狗走抖
擻口。
我腳何似驢腳踏倒天涯海角張三日日攢眉李四
時時擺脫。
人人有箇生緣頭頭頂著青天若也未能薦旨一任
疑到驢年。
佛手驢腳生緣風攪蘆花雪滿船鉼盤釵釧是何物
鞦韆垂在月明前。
乾屎橛。
如何是佛乾屎橛調御十身猶曲節不識人嫌強露
顏人間天上俱熏徹徹不徹更加白棒當頭楔。
𨍏轢鑽。
𨍏轢鑽𨍏轢鑽信手拈來與人看若將擬議思量也
眼上眉毛失一半。
三玄三要十智同真總頌。
十智同真與要玄當胸劈脊秪麤拳電光影裏休妄
想抬眸已過萬重山。
即心即佛非心非佛二。
即心即佛兮節外生枝非心非佛兮撥火覓漚穿衣
喫飯家常事問君何處不風流。
即心是佛佛為心莫逐馳求外覓心瞬目揚眉休擬
義塵塵剎剎現全身。
經首癶。
以不以兮八不八中含幾箇沒傝𠎷沒傝𠎷盈衢溢
路歌聲滑。
狗子佛性有也無話。
狗子佛性有癡憨彌勒笑開口大清國裏難捉渠鬧
市波斯赤腳走。
狗子佛性無趙州東壁挂葫蘆千妖百怪腦門裂大
上老君律令符。
且道臨濟得黃檗力得大愚力。
南山雲起北山雨一箇鼻頭兩孔氣翻轉面皮揮掌
拳知恩方解報恩味。
拄杖。
甚麼物兮不知名正令相將與麼行逼生蛇化龍吟
豪氣衝天地佛祖喪膽魂呵呵將謂有許多奇特原
來是萬仞巖前瘦茶藤。
次車牛頌韻三。
潑天大用駕車牛豈肯臨機赴兩頭聖解凡情俱擊
碎十方世界任優游。
玲瓏八面一車牛廓徹當陽沒兩頭宇宙瀟瀟寒落
落饑食渴飲樂優游。
求人撥艸御車牛掣破玄關始徹頭覿面全機赤體
<pb n="724"/>
露橫行逆折自優游。
婆子請古德轉藏經話。
一藏半藏擬之則喪打破虛空回身南向。
鐵蛇橫古路。
鐵蛇橫古路顧佇遭他一口吞擬議知君終未瞥達
人不免笑吟吟。
三頓棒。
黃檗山中喫棒來高安灘上頂門開秖饒佛法無多
子猶去須彌與五臺。

寂光豁禪師語錄卷三（終）

<sarticle><article>寂光豁禪師語錄卷四</article></sarticle>
嗣法門人發理等編
<other>機緣</other>
師過西邑觀音寺僧問作家相見時如何師云禮拜
了向你道進云見與未見是同是別師便掌僧亦擬
掌師云和汝相打進云意旨畢竟如何師指淨瓶云
觀音瓶內艸鱗龍掌上珠僧作禮而出。
僧至值案上有書師看問字云者是甚麼字云不識
師又問一字云者箇是甚麼字云不識師云一字不
識又問亦云不識師云雖有隱身之術而無出路之
條僧問其智慧門難解難入一切聲聞辟支佛所不
能知唯佛與佛乃能知之萬法本空知箇甚麼師云
超然直透威音外目前無法可商量復問云如何是
偏中正正中偏師豎拳云你且道我者箇是偏是正
云偏正俱無師便掌僧作禮師更與一踏。
維純居士問上無佛道可成下無眾生可度弟子即
不疑和尚目前以何法示人師云五曲山前溪水秀
爐煙疊嶂幾千重士作禮次日又作禮擬開口師搖
手云那有者事那有者事士作禮而出。
有僧請齋對眾作禮云乞師指示師云饑食渴飲閑
坐睡眠我無佛法向汝道僧茫然作禮而退。
僧問如何是大音希聲大器晚成向盛忙百鬧裏佯
癡待七古千年後慢板是什麼意師云眾花發時我
不發我若發時眾花殺僧致敬而退。
梁山邑侯勝幢曾公問如何是死句師曰餓虎巖前
逢李廣如何是活句曰啼鳥枝上占花綻滿溪頭如
何是不死不活句曰手執夜明符幾箇知天曉。
友人問我適來見一則語不契借問得麼師云得問
如何是坐斷十方猶點頞師云死水裏不藏龍云如
何是密移一步看飛龍師云翻江攫海吐霧興雲有
僧與師游至一樹下指云者一株樹因甚麼有一枝
榮一枝枯師云為他解掌生殺底權衡僧致謝。
師在眾時遣香鼻於轉角柱上觸損了曾公見指而
問曰是作麼底了師云神游象外鼻頭與露柱相交
公呵呵師便掌。
師至一庵適無水僧取水烹茶奉至云某常聞龍行
到處有水因甚麼龍來無水師作吐沫勢云者箇從
什麼處得來底僧作禮。
師與數僧行至打魚灣過跳磴子河云各照腳下僧
云作麼生是學人腳跟下事師云好生跳著。
時友人問趙州行腳時至一庵主處問云有麼有麼
主豎起拳頭州云水淺不是泊船處便行至下庵主
處問云有麼有麼主亦豎起拳頭州云能縱能奪能
殺能活問荅一般因甚趙州肯一處不肯一處是什
麼意思師云此老亦能順水張帆逆風把柁友云恁
麼則分為兩段去矣師呵呵大笑而出。
僧問游雲落太陽光影臨三千時如何師動步云恰
遇我行腳。
僧問我手何似佛手師云弄香花滿袖云如何是我
腳何似驢腳師云一踏柴門兩扇開如何是人人有
箇生緣上座生緣在甚麼處師云饑來喫飯困來打
<pb n="725"/>
眠。
遇一座主座主曰儒書有兩句頗相似師曰是那兩
句主曰夫子之文章可得而聞也夫子之言性與天
道不可得而聞也師曰即如夫子之文章可得而聞
也作麼生聞主曰用耳聞師又曰性與天道不可得
而聞也又作麼生主曰用心聞師曰兩箇主曰又作
麼生師曰心尚不可得聞從何來主無對師呵呵笑
而已。
教諭何亨久訪師於千佛寺問曰此者一行師曰以
四海為家久曰莫非我此方俱是頑石無和尚可教
之人師曰玉向石中求久曰未審作麼生剖師與劈
面一掌久問訊云謝和尚指示師曰切莫錯承當少
頃又問弟子適從胖土地來因什麼有一關弟子過
不得師曰為你腳下無力曰因什麼前面有一人又
過得師曰只為他直而不顧又問弟子有兩子一孫
近日二子俱亡未審是今生之咎耶多生之業耶師
曰二子不能全忠孝一孫可以紹遠宗又問因甚麼
者箇意思我儒門道不出來師舉茶盃云會麼久云
不會師曰吾無隱乎爾久致謝而去。
雲巢禪人呈頌云師姑是女人沙盆不是瓮佛子住
此地則是佛受用師接住云住住進云今日下雨只
待天晴師便休去良久復問云曾聞汝有幾則頌古
是否進云有則有不堪呈似師便豎起拳云還頌得
者箇麼巢把住拳云者箇現成用頌作麼師云你作
道理會耶云偶爾成文何道理之有耶師微笑巢便
掉身而去師召云放過即不可。
<other>像贊</other><other>釋迦贊</other>
 金輪王位不肯登習氣陡發入雪山六年苦行臘八
夜方識兩耳原在肩人說睹明星悟道我言眼裏豈
著塵纖鼓動三界四生海口浪涌波翻流出許多毒
氣古今聞者心酸咄某當時若預其數不是劈脊便
攔腮 
<other>觀音像贊</other>
 觀音大士神用莫測或現男身或張女烈二十五聖
摽為首耳功圓妙邇遐徹磐陀石上自如如脫略塵
沙無量劫 
<other>出水觀音像贊（雲巢禪人請）</other>
 寶月行空影沉眾水大士之心類若如此我贊有盡
難倫難比呵呵應物現形如水中月 
<other>初祖像贊</other>
 碧眼黑面板齒㲯毿乘蘆渡水天竺國中不肯住梁
王殿上播唇觜少林覷壁坐不過分說得皮肉骨髓
噫嘻假示滅相隻履而逶 
<other>出山文殊像贊</other>
 竹杖撐天獅兒踞地七佛之師如是如是 
<other>文殊像贊（寶珠禪人請）</other>
 倚杖默然獅兒哮吼喚惺沉鼾魔佛拱手呵呵不善
藏身解借他口 
<other>天童密師翁像贊</other>
 者老漢真莽鹵非聖非凡非佛祖不離行住坐臥中
卷舒殺活互賓主一箇綿軟舌一條硬杖拄有時浩
渺波心為舟為渚有時人天眾前東觸西忤咦總摸
他頭腦不著一派兒孫亙今古 
<other>本師破和尚像贊</other>
 者箇老漢僧又非僧俗又非俗擬道是僧兮慣要殺
祖殺佛擬道是俗兮頭上光光禿禿握條白棒不遜
情物疑殺天下人惡聲播遐域咦我昔曾遭毒手代
代冤深入骨 
<other>漂海布袋像贊</other>
 萬波之中松梅之下賣弄神通處危如也水鬼頂獻
揚拂逍耍咦占著布袋似地乘馬 
<other>下棋羅漢像贊二</other>
 覿面相逢樂性天一人執包一車先盤中陣勢分明
<pb n="726"/>
箇笑你驢年局未完 
 博奕何年坐洞天臨機一著遜誰先拈來不見分高
下兀兀思量興未完 
<other>送子觀音像贊（馬繼祖請）</other>
 者大士神應莫測入慈三昧無物不悅孩兒默印鸚
鵡逸翮凡有所求如水現月咦天上人間惟誠可格 
<other>自贊（月輝首座請）</other>
 者漢全沒交涉有人問著驀頭便楔拈弄向上鉗鎚
令人亡鋒結舌咦見者聞者心識路絕 
<other>忍悟禪人請</other>
 一法無可捨一法無可取如應色摩尼遍界生歡喜
呵呵以此像示人是謂無能比 
<other>端倪禪人請</other>
 棒下無生不遜人情有來問著一棒一痕血濺梵天
四海浪平咄魔耶佛耶飲氣吞聲 
<other>福海禪人請</other>
 是像非像難描難狀惱恨丹青圖在紙上呵呵留與
人天作個榜樣 
<other>瑞舌禪人請</other>
 人人有個真像且道是何形狀滿目青山全露亦任
人來贊謗 
<other>笑蒼不問二禪人同請</other>
 無長無短先天事名起未名相隨來長短名起俱不
踐掀翻五嶽任徘徊 
 偷安個匹夫終日觜盧都推不向前約不退後咄知
汝是誰 
<other>淵明先生像贊</other>
 五柳先生賢才曠達潯陽三隱意氣相愜葛巾漉釀
復束其髮先醉欲眠請客去罷安貧樂道忘其苦辣
嘻嘻豈為五斗米折腰至今成話杷 
<other>次古德十可行</other>
<other>宴坐</other>
 絕慮凝神世事忘眉毛歷歷似針鋼瞥然漆桶連箍
脫始信虛空沒短長 
<other>入室</other>
 設化隨方建法幢從苗辯地覓堪當頂門若具超方
眼舌底何妨露穎鋩 
<other>普請</other>
 每日梆聲去復來和泥合水負薪柴神通物外無他
得迸破娘生兩隻鞋 
<other>粥飯</other>
 二時都要奉衣盂食到口邊莫問麤百咂碎來聊塞
腹渾看何是趙州無 
<other>洗衣</other>
 風光溢體展雙眸謾浣煙霞逐水流信步歸來天日
朗和雲拋擲玉竿頭 
<other>掃地</other>
 每每拂除埲塕堆莫教此地著纖埃有時帚柄呵呵
笑聲落人天心眼開 
<other>經行</other>
 如輪常轉復將來要識娘生箇艸鞋不計工程終了
卻縵天說價任搦抬 
<other>諷經</other>
 雲來鐘發集招提氣海徐徐鼓舌皮黑豆諳來無一
事何勞引蔓更牽枝 
<other>禮佛</other>
 巍巍屹屼雨花壇暮禮晨參展臥單磕破髑髏眉覆
地神光突露骨毛寒 
<other>道話</other>
 臺山大會團圞頭溈老卻喚水牸牛驀地認來還不
是三更斜日照東樓 
<other>四威儀</other>
 山中行獨步上碧嶸縱目觀法界誰是我同群 
<pb n="727"/>
 山中住芒鞋嬾動步自得無功旨佛也不願做 
 山中坐六門緊閉戶似是分疆界出入無兩箇 
 山中臥四壁無遮護雨洒風吹來條條赤體露 
<other>坐禪銘</other>
 珍重參玄人日用莫虛棄光陰如電拂生死誰能替
若自涉廉纖辜負出家志心地若未明徒增業苦刺
此真大丈夫不是小兒戲三業常湛然六門緊護閟
脊梁硬似銕行坐勿疑二妄覺墮情緣昏沉落無記
離卻意識心提起吹毛利劈破趙州關始瞥無生意
心佛與眾生都來成賸事吟吟笑幾聲脫略在天地 
<other>書問</other>
<other>復苟斗南書</other>
向接手教貧道捧讀一過始知檀越於務冗紛紛之
際猶自昭昭鑒覺可謂荊棘林中有翻身手腳然雖
如是秖在門外打之遶何也若具丈夫風骨向世界
未分形名未立之際著得隻眼來自然妄想情慮徹
底平沉活鱍鱍地如水上葫蘆覓他起止處了不可
得到此田地人不能謀神不能測方是檀越本命元
辰立地處便中奉復數字以為他日覿面一笑之因
緣耳伏惟希鑒不宣。
<other>復春元羅君貺老先生書</other>
向接手教細展目過貧道不覺失聲大笑云劫運之
後末法際時吾郡中猶有回心弘護法門之偉士且
說話中迥異儒流不觸烏紗氣復何讓他無盡張公
丞相裴公他日必出古人一頭地多矣來諭中欲貧
道同二舍弟住常樂梵剎自揣德微識淺形疏辭訥
焉於名山大澤與諸明公把臂共游滴水滴凍提綱
挈領者哉秖可於林泉下巖壑邊支箇折腳鐺饑食
涸飲閒翫困眠自適也罷惟祈鑒諒謹此奉復。
又
自渝城一別屢承惠書貧道真木偶人也未走隻字
奉候雖然君子神交千里如面想老居士已得一知
半解者自是不以情見為情也來諭中欲貧道代祈
嗣之說據貧道之見求諸人未若求諸己何也秖要
日用中內則以契道為主外則以方便為門自有長
庚星應於房門復何慮焉又云近來為人所憎處之
未當者總因內有能是之心外必有所憎之境人我
未空故也內既無受憎之人則外境自寂矣胡不直
使物我一如是非一致不待平沉而自平沉矣此是
穎脫生死之要樞若不爾者他日何以敵閻家乎雖
然如此猶有圭角在自當珍重所惠佳章字字珠璣
秖有出字失其平未若超字好貧道逐句著語一便
書上為僧須教嬾如雲（道著一半）笑指青山可贈君
（未是好手）此日劍南隨異類（好箇畜生）他年冀北蚤
出群（又恁麼去也）誰當猊座散花雨（也不消得）我且
瓊筵書練裙（驢揀濕處尿）何事玄沙不度嶺（試道看）
相逢豈復吝雄文（那得元字腳來）謹此奉復。
<other>行實</other>
一日大眾赴方丈請問師行腳因緣師云此是家常
事何必形容於口角眾云雖然如是也要聞與人始
得師笑曰余乃果城南充人父姓楊母李氏命賦己
未十一月二十四子時俗居第三幼負出塵之志奈
父母鞿鞚不許遂持金剛為業年至三十父母厭世
遂棄室投法雨禪師落髮即戊子歲也欲往南方參
學行至漢上因兵戈阻隔不愜本懷聞南北兩山有
居茅菴者俱往叩及併無一語打著心下事遂與白
齋禪師偕行每每叩及此事齋曰聞你乃名家之子
恐受不過我們澹泊問他何益行至一寺名曰嗚鴉
寺適寺主留齋往殿中經行值案上有一函經隨手
揭開有偈曰求佛在己彌陀在心要行三岐路便問
去來人即掩卷復行疑曰求佛在己彌陀在心作麼
生是心要行三岐路便問去來人作麼生是去來人
齋畢辭行且行且疑至石灰窯口聞瀑布聲忽會得
<pb n="728"/>
去來人馳求之心稍歇又至漢城東關外萬仙寺遇
無著禪師教參萬法公案於此疑來疑去或在行住
坐臥之處胸中不自由或半偈或全偈數數涌之不
知是何意思亦不管他只管疑去然雖如此要人證
據始得遂迴川中聞本師破和尚在於明朝地方不
便往謁又聞南部有允冊大師遂往參拜師問甚處
來余云漢中來師云漢上主法道者是何人余向前
拱而立師曰不是者箇人余曰我也是暫來禮拜底
師笑而已余與之一喝便行值奇軒蘇公請至高峰
山居靜日夜孳孳以此事為極則眾檀互相議曰此
僧似癡愚者余亦不管他瞬息間將三載矣一日維
純楊公送午齋至手中執一枝花至榻前作獻花勢
云鮮花入禪榻之語余聞忽悟蓋不自由云鮮花入
禪榻青松物外春搖指遊翫去舉步任縱橫踏翻須
彌頂扶起杖月輪玅貌果如斯秖是不知名楊公云
此語從何而來余曰亦不知從何而來其時聞本師
破和尚已至梁山金城寺告辭蘇公下山亦不與之
云去處行至西邑有知者曰清明兩兵正在宕渠地
方交鋒其勢不可往也眾檀越留住書樓山又二載
餘猶然兩地烽煙未息秖得拚身潛去將至年餘方
抵雙桂見了和尚師問云從那裏來余曰北道來師
曰人心險於山勢怎得到者裏云不險師曰既不險
用來作麼云若有來又險也師顧知客云好生安排
著值開板三日後往方丈問云如何是空劫已前底
事師咳云佛法大有只是咳嗽余便一喝師將火筋
便打余大笑而出復呈偈云絕後再蘇夢裏回髑髏
粉碎頂門開通身毛孔通身汗是處逢人笑滿腮師
看云一人傳虛百人傳實余撤得便行至晚適落堂
余出問云如何是諸佛道不得底句子師驀頭便打
余與一喝而出師對眾云問話者到好箇氣骨只是
猶欠轉身在余復進堂師按拄杖云因甚老僧又道
得云和尚縱道得總要開天下人眼目師拽杖而出
一晚樹南禪師設茶師吃藥酒舉杯云諸方喫茶說
茶話老僧喫酒說酒話雖然茶酒不相侔總要令人
快處恰作麼生是快處恰底事余曰一花百億國何
處不風流師曰老僧只是不肯在余便掩耳而出復
呈偈云趙州茶曹山酒上古風規至今有醉卻街前
無知漢兩頭三面解開口開甚口咄笙歌叢裏過線
音不著叟一日師患恙大眾不敢進方丈問安值師
出木寮裏看工匠執事者來云眾師可往彼處問候
和尚一眾齊赴木寮禮拜方起師問云作甚底余曰
問安和尚師曰老僧所患者是常病余曰總為天下
人害病師曰天下人無病余曰若恁麼和尚亦當萬
福傍僧云何甚觜多余便掌云你作觜多會那一眾
吟吟而退一夕師與大眾同吃茶師舉茶杯云道道
一僧撤杯而飲師再與一杯其僧欲接余喝曰再喫
則不堪師云若不是傍觀者親淹殺者漢了師顧余
云你也須喫一杯余兩手向師手中撤杯於棹上作
擊碎勢便行師笑云得恁麼無禮也一日有僧對余
云你底落髮師已順世矣余即往醉佛樓辭師奔喪
師云也是好事怎奈老僧年邁如風燭中人恐他日
後悔且四路兵馬把如鐵桶作麼去得余曰官不容
鍼私通車馬師將禪狀一拖云你去通去你去通去
余一喝便行至水室中師隨後卻來顧余曰作麼底
余指水器云者裏水得與麼盈那裏水得恁麼渴便
行師卻又往前門迎著余曰者老漢到處撞頭磕頞
作麼便下寨至堂中收拾行裝師即發侍僧來語執
事設茶苦留雲幻長兄云千箇萬箇去和尚未曾如
是今發侍者來與弟等相留雖我們不足與兄為友
不可辜負和尚德意茶畢復強安至堂中遂乃止焉
越數月適己亥歲冬初朔日師出源流拂子信金予
往方丈拜辭師云不可將去隨處住山遂乃受之山
僧者些家醜愧欲無言奈眾兄弟勤請何敢吝也有
<pb n="729"/>
勞神立一眾禮謝而退。
<other>分燈</other>
<other>月輝常明禪人</other>
 龍印山中問祖猷非心非佛亦非牛藏鋒大用惟公
薦道脈流通任放收 
<other>雪軒發一禪人</other>
 氣度如淵納眾流不驚不蕩自悠悠千尋巨浪風雲
際倒弄顛拈始下鉤 
<other>笑蒼發育禪人</other>
 鐵頞銅頭真莽鹵雲從龍也風從虎老僧缽袋親吩
付舌卷長河吞佛祖 
<other>雲樹發密禪人</other>
 不是冤家不聚頭聚頭直指箇端由老僧拄杖輕分
付打雨敲風接上流 
<other>忍悟寂昭禪人</other>
 鐵蛇頭戴花冠子臥路橫街抑往來凡聖二途俱屏
息拏雲攫霧吐風雷 
<other>雪岸發[、/(、*、)]開士</other>
 箇事貴乎老石頭顛三倒四不隨流任時摵碎沙盆
子拈向人天賣未休 
<other>福海德源禪人</other>
 一喝能摧萬仞峰逍遙撒手繼宗風老僧付柄龜毛
拂謾泛曹源任爾躬 
<other>不問淨慧禪人</other>
 一拶虛空粉碎時生花碓觜幾人知老僧兩手輕吩
付亦任寰中接大機 
<other>端倪發理禪人</other>
 伽黎一頂拄杖一根祖禰不了殃及兒孫 
<other>波轉發本禪人</other>
 靈山會上拈花時有自淵源等待伊今日親承無可
贈委莖拄杖撥龍蛇 
<other>瑞舌發機禪人</other>
 逢人且莫露家私認世認時堪所之鼓蕩四溟波浴
日摩天妙翅月華馨 
<other>天倪發昱禪人</other>
 為人勉志契心宗說個心宗早不中負汝負吾成底
事撩天拄杖攪魚龍（終） 

<sarticle><article>寂光豁禪師語錄卷第五</article></sarticle>
嗣法門人發密等編
<other>法語</other>
<other>示笑蒼禪人</other>
走卻半天下知音無個者石頭隱腳指遍界難藏也。
<other>示不問禪人</other>
七破蒲團不記秋卷簾大悟有來由老僧珍重依他
樣絕後再甦好便休。
<other>示瑞舌禪人</other>
曙光遙映三千界信手掀窗七八峰寸步不移成現
事何須南北與西東。
<other>示恒輝監院</other>
上古風規道者祖破沙盆句賴公輔三三兩兩聚頭
時大地掀翻無寸土。
<other>示天倪禪人</other>
妙年壯志自當箴出格須教悟即心聖解凡情俱脫
盡了然無事鬼神欽。
<other>示金色法姪</other>
吾弟門風相委託聲光浩浩普天落因緣有日聚頭
時竿子長長任擺撥。
<other>示頭陀常照禪人</other>
頭陀之行已三載疑殺人天莫可知手握金刀頻落
䰂清虛涌出一輪曦。
<other>示嬾參禪人</other>
來亦匆匆去亦匆芒鞋腳底事何從老僧珍重歸山
<pb n="730"/>
去善把一重去一重。
<other>示福海禪人</other>
聚蚊成雷圓通之音深錐痛劄死盡偷心呵呵秖待
通身毒氣發管教大地作黃金。
<other>示重石禪人</other>
髮白齒搖可罷參老不歇心為指南欲識就中端的
旨秖在尋常日用間。
<other>示雪岸道人</other>
荷擔佛祖門庭不是尋常事業貴出幾迴白汗乃能
大休大歇。
<other>示玉然大德</other>
為僧務用踐前賢報佛超宗滿行圓拔出三塗濟世
苦燈燈相續個心傳。
<other>示心空禪人</other>
欲超生死無他說焉務要痛念生死心真若是心真
頑石也須穿卻何也那有生成釋迦總為痛念生死
心真所以先我成佛故也豈有自然眾生秖為痛念
生死心假所以生生為眾生故也若具丈夫風骨向
那無佛無眾生以前一眼覷破一定罵我有日在雖
然如此且道作麼生是無佛無眾生以前底事試與
我道看勉之勉之。
<other>示一雨禪人</other>
做箇出家子要辦箇銕石心堅固志自然將現前美
惡境緣看破如夢也出家事業不是學寫得幾箇字
念得兩聲音梵以當實事殊不知亦夢也過去佛祖
現在知識教人頓捨世間深重恩愛者無他總之要
明己躬下浩劫不了一段生死大事成佛作祖因緣
利己利人展轉於苦海中提挈四生若果昧無知何
不於二六時中看箇生從何來死從何去看來看去
一朝失手摸著自己面孔方不受閻羅老子氣也勉
之勉之。
<other>示脫塵禪人</other>
珍重子莫沉吟要超生死羈縻苦休教昧卻本來人
逢緣會遇境疑如人入海漸漸深朝也參暮也尋攀
高終須到碧岑猛著力奮精神想他佛祖亦是人清
三業悟無生悟得無生無不生惺惺著再叮嚀惟此
一事實餘二則非真。
<other>示雪隱禪人</other>
謾道乘機去當陽色正暉丈夫心未悄松柏志何哉
步步占春枝頭頭眼頓開生涯在處活覿面清飆來。
<other>示了凡禪人</other>
天乳布書雲煙花帶雨紛嶺頭梅吐玉澗底石含溫
鳥語熾然說濤聲泛妙音有情無識類等現法王心。
<other>示雪軒禪人</other>
學道貴無心無心何所為猶如金剛劍斬斷見網根
圓成清淨智突出本元神人天為眼目此是報佛恩。
<other>示映雪禪人</other>
此事無他說貴要鼻孔徹若是玲瓏子揚眉便吐舌。
<other>示心恒禪人</other>
出家子非容易苦身苦心俱要備苦心兮開慧炬一
超直入如來地苦身兮凝福聚花上重添鋪錦被不
是虛言誑兒曹三世諸佛只如是。
<other>示嗣潔童行</other>
沙彌子確石志恭師友莫兒戲要做出格人須奮姜
維氣欲明空劫前還從者裏去待得毛羽全試展摩
霄翅果能如是行不負叮嚀記。
<other>示證真禪人</other>
 百日聚頭無別傳春來大地艸芊芊森羅萬象揚家
醜不動舌根說妙玄 
<other>示雲在禪人</other>
 風柯月渚任升沉水石煙霞適主人幽鳥喃喃回暖
谷幾枝梅放碧璘璘 
<other>示禹若禪人</other>
<pb n="731"/>
 高高卓志明空外好與哲人打賭賽去去來來怨艸
鞋與吾結箇驢年債 
<other>示岫高典座</other>
 作生為熟易回熟作生難易難俱不涉當下超三賢 
<other>示光永戒子</other>
 戒是根基行是牆逢緣遇境定心王有時摸著娘生
鼻四海為家任徜徉 
<other>示布袋禪人</other>
 圓融萬行掣風顛設化隨方入市廛虎穴婬房從放
曠花衢酒肆乞文錢杖挑日月等人至袋裹乾坤得
自然隱顯殊途無二否聖凡笑臉一般般 
<other>示鳳池禪人</other>
 鳳池池上梧桐栽引得鳳來騰瑞彩八萬四千群鳥
聚聲聲詠出圓通海 
<other>示光園戒子</other>
 持戒持心心持戒心持持戒戒持心心戒兩圓俱捨
卻是則名為觀自在 
<other>示無盡禪人</other>
 爾我鄉情義交肩指顧嘕疏鐘隱顯說密鼓貫珠宣
聞性非生滅觀音發妙淵點開瞎衲眼扭轉鼻遼天 
<other>示玄一禪人</other>
 池邊新曲道幽處有蓬蘆行默兩三密坐談五六疏
狂猿戲摘果喜鳥舞銜書若間林間事指云採蕨鋤 
<other>示竺土禪人</other>
 八荒雲出岫虛谷露頻頻大塊無消長四時有舊新
籟鳴傳密印機動失天真若解如斯薦原同太古淳 
<other>示雪軒禪人</other>
 習習涼風侵我肌渾身毛豎欲添衣蟬聲唧唧枝頭
上鴈影頻頻水面移穿鼻桂香劫外旨迎眸菊艷目
前機分明覿體無私示莫把阿娘喚作姨 
<other>示雲巢禪人</other>
 沿江城畔渢悠悠短棹絲綸溯水流竿子長長浮定
意錦鱗隊隊上漁鉤 
<other>示文孩何居士</other>
 混跡塵勞風韻賒三家村裏破煙霞了知事理無註
腳拔出眼中漾界花 
<other>示懷虛居士</other>
 搖影叢中烏競宣明明大意謾流傳時人若肯當機
薦何待南詢五十三 
<other>示有能韓居士</other>
 風撼池芻魚隱浪雲移花徑蝶翀天了知物性尚如
此但看樞機未兆先 
<other>示洪宇張居士</other>
 要蹈空王路先須了萬緣梅芳拈笑旨柳拂破塵煙
虎嘯青山外龍吟碧洞前頭頭明不二渴飲困來眠 
<other>示文學周顯敕</other>
 錦江城畔水涓涓浪卷煙雲勢拍天浩氣沖開巫峽
口濤聲詠徹遍三千 
<other>示高寰王居士</other>
 塵寰迥別噴幽香煩惱菩提兩不傷驀鼻貫來無一
事虛空昨夜為誰忙 
<other>示昆宇吳公卜地祈嗣</other>
 山川靈氣雖鍾秀貴在當人一著親天上麒麟隨應
得深秋勉翠一枝榮 
<other>示燕石法姪</other>
 木蘀枝疏滿目秋拉同散步萬峰游雲衢怪石圓音
震無限溪山暗點頭 
<other>示禹若侍者</other>
 斂爪收威宿我廬勞勞不負水雲初有時展出摩霄
翅六合奔騰意自舒 
<other>示有恒監院</other>
 輔弼叢林經已久勞心勞力志愈堅法幢高建憑誰
舉浩浩光吞宇宙間 
<pb n="732"/>
<other>示古梅禪人</other>
 珍重斯時學道流腰包頂笠度春秋相逢莫謂無相
為得意忘言好便休 
<other>送隱鑑禪人行腳</other>
 步步溪山涉水難心心放下絕遮攔芒鞋莫教石頭
滑珍重闍黎著意看 
<other>示恒元禪人</other>
 為僧雖要學前賢學得前賢非偶然百結鶉衣聊禦
冷一朝缽飯幾家緣經行坐裏無他事惟把心頭箇
理參打破趙州關捩子始知空費艸鞋錢 
<other>示雲樹禪人</other>
 學道如登萬仞山高攀危磴絕遮欄好將缽袋盛風
月驗盡前三與後三 
<other>示澄源徒人四偈</other>
 痛策諸根勿起煩惱煩惱若歇人我山倒 
 縱逸身心錯亂顛倒顛倒想滅當下便了 
 欲作佛祖苦身苦心身心苦盡煥古騰今 
 日用頭頭喜客迎賓親師敬友此是密因 
<other>示還體尊宿</other>
 歷盡三臺數十秋而今獨占白雲頭有時放出遼天
鶻四海煙雲一袖收 
<other>示圓一禪者</other>
 欲超生死無他說貴要當人痛念切晝四夜三勿放
逸自然有箇好時節作麼生是好時節錦江覿面頻
饒舌 
<other>示慧業楊公</other>
 身遊宦海心歸佛世出世間兩具足動靜閑忙問是
誰猛然惺得一聲咄 
<other>示江右星士劉星奇</other>
 至人不立陰陽地休咎然何推得奇欲識吾儕真造
化請看父母未生時 
<other>示萍舫禪人</other>
 身處宦途心歸佛海身心蕩盡為道可乃 
<other>示子珍蘇居士</other>
 求賢負笈志堅孤即物明心理自符浩浩塵中能作
主家庭不出是工夫 
 士蔡駕虹帶僧帽求示非僧非俗全體獨露忽遇老
僧驀頭一唾呵呵是個甚麼 
<other>牧牛頌</other>
<other>入山尋牛</other>
 岐路泣岐路癡牛何處措雲煙斫頞緲擬向流村捕 
<other>初為見跡</other>
 曲折路難通摽蹤苔蘚蒙也知去不遠只在此山中 
<other>摩挲捉獲</other>
 四壁草茸茸童兒覓意濃鼻繩忽得了牢把澗邊楓 
<other>得牛調治</other>
 痛痛加鞭策勿教馳念慣閒忙收放得漸聽牧兒豢 
<other>牧牛馴伏</other>
 任牧溪西東鞭繩不假功但充水艸足兀目望欄中 
<other>騎牛歸家</other>
 露地白牛兒四衢都不戀高歌扣角拍跨轉疾如電 
<other>忘牛存人</other>
 慶喜牧兒功此功非小逢牛眠霄漢裏無限白雲封 
<other>人牛俱忘</other>
 坐斷金輪峰渾然臥碧叢大勳須不宰遍界盡流通 
<other>返本還源</other>
 空外迢迢意含融萬化功嵐風忽地起吹落幾株松 
<other>入廛垂手</other>
 土面花街裏長竿探手中若逢知己漢拊掌笑無窮 
<other>和牧牛頌</other>
 劣性癡頑日益哮千山歷遍不辭勞花衢野店人皆
罵何事顛狂踐我苗 
 逐至巖前把鼻穿童兒痛恨苦加鞭倉惶眉目難回
<pb n="733"/>
互且向平陽緩步牽 
 妄興纔生意欲馳芒繩握定緊相隨謾將艸料頻頻
護溽暑祁寒豈厭疲 
 輕搖鞭影便迴頭業性恬然始自柔驀照牧兒猶慎
密閒門破戶絕情留 
 白蘋冉冉綠楊邊雨笠煙簑得自然幾點鴉聲相送
勉和牛帶月一絲牽 
 閒身一箇樂空如天不收兮地不拘攲枕希夷碧落
外饑餐渴飲樂無餘 
 霄壤資生一化中東郊南陌足蓊茸任他艷麗深幽
處蜂蝶成群鬧淡濃 
 肌膚皎潔滿輪中焉許毫微執異同不具變通脫略
眼朝晴暮雨任西東 
 人亦閒兮牛亦閒休將勳業著其間無邊清籟明秋
月爍破玄微觸背關 
 童牛絕跡杳無蹤不挂片雲六合空若向其中描影
響何如癡犬吠茅叢 
<other>示來賓禪者</other>
 持戒猶如木石堅尋常理會戒來淵有時撲碎來淵
處一朵曇華爍界千 
<other>示嶽立禪人</other>
 枝頭杜宇聲聲囀叢裏百花競放開歷歷聲香飄宇
宙幾人於此瞥然來 
<other>示鑒輝禪人</other>
 無禪隔夜與君參覿面當機事宛然圓轉橫斜人莫
測怡然一笑古今傳 
<other>示美大范老先生</other>
 務冗之餘休別討但將底事謾研窮有時窮到無窮
處撒手逍遙與佛同 
<other>示旦旭禪人</other>
 千里勞勞為老僧老僧未許等閑親面皮翻轉無他
事笑指門前雨滴聲 
<other>示岫徹禪人</other>
 久困沉痾忽瘥焉死生二字挂眉間有時杵碎虛空
面突露長長一個天 
<other>除夕日示可憨禪者</other>
 世事奔忙到歲周明朝依舊又從頭光陰過客誰能
覺迅速浮華孰肯休大造元來無轉合四時應節有
遷流道人兀兀山房裏瞬息塵寰幾度秋 
<other>示光祐沙彌（步羅春元韻二）</other>
 從來至道沒東西日用頭頭合本機於此果能親薦
得何妨怕聽五更雞 
 無事山中得覺眠春秋不涉豈輪年金鋀未辨若為
試影艸隨身問的玄 
<other>示關中蕭宏韶居士</other>
 青青雙徑竹苒苒幾叢花聲色如朝露利名若焰華
相忘於道術脫略遍塵沙水止含物靜心狂逐事斜
止狂俱坐卻別是一生涯無作悲智力曉諸三有家 
<other>示三隱禪人</other>
 軒窗闐寂面潺湲倦眼時臨望遠山疊岫堆青雲外
賞層巒鎖翠雨中閑雙雙蝶戲歡晴日兩兩鶯啼擲
柳關歷歷圓通無畔岸分明舉似莫顢頇 
<other>示端倪禪人漁樵耕讀</other>
 一葉輕舟綠水飄五湖煙景任逍遙微微撒下縵天
網獲得鯨鱗謾轉梢 
 鈯斧隨身入翠林攀高重仞放歌聲老樵蕩蕩樂吾
樂逢著知音賣與人 
 山間境界問何如每把白雲片片鋤放幾片兮留幾
片和煙收下大家過 
 一字不成二不是終朝無處著眼覷分明豁得當機
現信口拈來無不是 
<other>示若雪禪人</other>
 宗本出機義出機義已賒如斯了達旨無是無非法 
<pb n="734"/>
<other>示言外禪人</other>
 山間林下水溪邊幾箇知音慶快然支石埜茗筵烹
客三三兩兩語喃喃 
<other>示淵默禪人</other>
 巖竇風生萬竅號雲飛山翠自迢遙調高和寡誰能
測齊物莊生舌太饒 
<other>示達生禪人</other>
 榾柮爐中品字煨烘烘烈烈笑顏開無情覿面頻饒
舌總要令人暖氣回 
<other>示屺瞻周居士</other>
 廛居不樂樂村居耳色眼聲分外奇踏著上頭關捩
子居塵足下定無絲 
<other>示文學周應謨</other>
 每視幻場中寸陰奚可買名韁無厭足塵網安能解
踞定腳跟頭卓然心志愷翻身遊碧漢颯颯風雲靄 
<other>示湛白禪人（詠雪三）</other>
 萬竅怒號空說法群峰徒飾粉頭機若將一色來勘
辯秖向揚聲莫是非 
 玉屑紛紛霰土泥隨風飄逐北軒西千峰萬樹花開
遍不屬春工造化機 
 飄飄不住吹寰宇誰把梅花散太蒼天地雖無娛樂
事一年幾度粉梳莊 
<other>示琴師</other>
 七絃音律美清如妙指揮端舉似諸縹緲行流無定
止心琴那得幾能符 
<other>示何門劉夫人</other>
 迎賓待客非真主穿衣喫飯孰承當如是頓超方便
力鼻孔端然噴妙香 
<other>示李門何善人</other>
 生死關頭問若何當人務要莫蹉跎惟心淨土無他
說日用閑忙見也麼 
<other>哭本師</other>
 憶師兀兀慟柔腸寶鏡胡為隱智光隻履杖頭摽正
眼雙趺棺裏露行藏人天此夕揮霜淚花木垂秋斂
翠芳道善始終全宇內堂前嫩桂吐悠長 
 對本師破和尚真拈香云吾師住世從心年祖印高
提印大千幾度親遭深痛劄何期一日鼻遼天且道
那裏是吾師鼻遼天處爇香云哀哀 
<other>別真</other>
 破暑奔雙桂杪秋撥杖頭淚顏猶有跡別像益新愁
木鐸丘陵杳月明天地悠倒身三拜下涕泗若江流 
<other>本師和尚諱日拈香</other>
 季春望有六偶說師忌日薄供無多子栴檀三二一
香氣貫十方裂破吾師鼻撞著不肖兒千古血滴滴
未審吾師來不來顧視云什麼處去也 
<other>哭業師</other>
 良木摧兮月影殘長天星斗一時寒當年覿面親承
誨今日傾流把鼻酸寶勝庵前收玉彩井村口內折
芝蘭師懷至願如輪轉來日東升照碧天 
<other>挽法兄淡竹和尚</other>
 名宣聲價重高古賣風顛奚擬法幢委焉期斗柄遷
錦江雲靆水岷嶺霧霾天頻蹙遙瞻淚浮生欠勝緣 
<other>挽法兄蒼松和尚</other>
 四大妒賢潸淚長胸懷錦繡未全彰迎溪滑石埋舟
楫惟寄清虛無底囊 
<other>挽法兄壽山和尚</other>
 吾兄何厭也怵然令我傷隨寓九十載退歸無有鄉
嘉陵花委艷大地悉飄香雖恨未識面極目神已彰
叮嚀藏玉處世代鎮山房 
<other>挽亨玄陳公</other>
 憶昔與公幾晤緣三秋瞬息冷浮煙頻開淚眼除禫
日黃菊鋪金襯羽仙 
<other>挽在公楊公</other>
<pb n="735"/>
 世路羈縻無夕惕池塘春草日蒙茸一泓流水迷煙
霧兩岸繁英妒雨風為國為家身殫力全忠全孝意
愈恭豈期羽化亦何速冷淚垂襟省舊容 
<other>挽徹清友人</other>
 遁跡何其速我來弔亦遲山雲空寂寞澗水尚漣漪
拗履無雙隻乘蘆占一枝翩翩拂袖往寸地不曾馳 
<other>挽春元在四陳公</other>
 傷哉回化匹俯慟淚盈腮染翰鍾王氣詩文李杜才
芳英開欲茂風雨不停催雲裏邀僊子瑤池序列杯 
<other>拜掃父母廬墓</other>
 水有源兮木有根此身寄託在檀門虛空昨夜通消
息布列雲山作報恩 
<other>為還清道舊對靈說</other>
 情想合成四大身幻緣思盡達無生不離不即常圓
妙了卻凡心即佛心 

寂光豁禪師語錄卷五（終）

<sarticle><article>寂光豁禪師語錄卷六</article></sarticle>
嗣法門人發昱等編
<other>雜著</other>
<other>辭本師和尚</other>
 數年投寄賴叢林一旦無風起浪痕隱卻波濤莫隱
處縱橫方解報慈尊 
 塵寰看破涉慈舟大洞陽光釋我憂恩峻南山無可
極德深東海擬何酬芒鞋緊俏尋茅屋拄杖頻揮徹
困流應物時行充宇宙呈橈鼓棹渡滄洲 
<other>省師中途有感</other>
 勞勞千里省師歸雨色溪聲逐四圍帶累芒鞋皮欲
破花香啼鳥送雲飛 
<other>壽潼川州太守吉人梁公</other>
 止水懸虛運森羅影現中風淳濤怒息電卷洗晴空
雲葉泛來得煙萍在處通頭頭高著眼永壽樂明翁 
<other>壽蓬溪令邦賢劉公</other>
 善政聲先著民歡百世香翠屏舒化日跪象列滄浪
席上瓊仙集雲端瑞鶴翔添籌盈海屋濟濟慶遐昌 
<other>壽蓬溪令文巖潘公</other>
 乘物遊心處高操嶺上松嗚琴敷治化削木佐淳風
地暖陽和泰天涼雨澤功民懽呼在道都慶大椿翁 
<other>壽胞叔覺旨</other>
 貌古神清健翩翩賣少年眉毫撐碧漢鼻孔廓虛玄
劫石輕衣固芥城壽算堅聊伸今日意慶祝畫堂前 
<other>壽仲之楊公</other>
 年年此日逢初度濟濟瑤階僊列步托出匡廬作壽
山雲霄佳氣悠悠吐 
<other>壽蓬溪令朱公</other>
 千朵雲封一小丘閒身得寓此峰頭葵忱來祝南山
壽爇炷清香動地流 
<other>壽爾定伏公</other>
 三三九九八千一非九非三非是一浩劫算來尚未
清個中壽量誰能識 
<other>壽蓬邑周公</other>
 老年心放愛林泉仰護弘持樂性天倣古華封三祝
事遐同鹿鶴十洲僊 
<other>留別現瑞姚檀越</other>
 桀出高梁撐大廈四方黎庶盡依攜鉤輈尚有面南
志丈夫豈無戀舊棲虎噴一聲隳獸膽龍翔九萬捧
鸞輗老天若肯存先室報負忠肝冠日齊 
<other>留別易菴法弟</other>
 祖庭話別兩悽悽我自南兮君自西虎錫騰空分戰
馬龍盂渡水布雲霓層巖坐抱冰霜月六合頻撾響
鼓鼙入水入泥揮白棒青天電閃迅雷機 
<other>留別耶湘法弟</other>
<pb n="736"/>
 數年相共戰法場高梁山裏傲寒霜兩居異地懷今
日好看紅輪轉太蒼 
<other>留別聖可法弟</other>
 拽杖春歸柳線長滿園桃李噴花香風雲聚散無堪
贈一語摽名定紀綱 
<other>贈潼川牧梁公陞任</other>
 花笑鳥吟輕風舞柳散人懷樂國士歌酒普應高低
不分妍醜時常覿面覓之曷有空劫今時一音迭吼
雲拖五色雨潤林藪莫把蟛蜞喚為蝌蚪青山疊疊
綠水瀏瀏豁達如是名曰逸叟 
<other>贈寶峰和尚掩關</other>
 天地為廬作箇關封疆把定日翛然有時拋餌錦江
上獲得獰龍出大淵 
<other>贈大朗和尚住義興</other>
 溯水南歸萬里舟錦城卓錫日悠悠一莖艸上瓊樓
現自有龍天推出頭 
<other>贈春元在四陳公書房</other>
 斗室書千卷胸藏錦繡篇梅顛春信報獨占百花先 
<other>贈聞初友人住消暑巖</other>
 茅屋橫斜壁潺潺水吐湄松花充缽用荷葉代衣資
供峙人難陟旋雲鳥共怡風聲回谷口曉夜露玄吹 
<other>贈羅春元赴京</other>
 數載攖寧卓志孤孳孳為善若雙無蜀山風月情偏
美燕地英名負哲圖葛杖聞雷奔宇宙陶梭吐霧躍
天衢此回書債方堪賞德合尊卑始困蘇 
<other>次來韻</other>
 搖拽煙雲結上方茅菴初搆乳峰傍虛堂懸軸無紋
像特地頻紛花雨香萬籟春臺談不二滿壺珂月對
誰張等閑若作境來會三十山藤劈脊揚 
<other>次法兄丈和尚西還艸</other>
 七尺烏藤點囟門渾身血濺徹迷雲眼光照破四洲
夢口笑舒張竺土墳全殺全生機顯密雙收雙放藏
無文西來大用千年詠落落圓音遍界聞 
<other>次雲幻法兄韻荷</other>
 湖村放出瑞根苗英貌逸從格外超片片輕雲醉蔓
渚瀟瀟薄籟帶珠飄錦鱗翡翠爭穿巷玉露冰肌賽
色嬌任意滄波迎皓月天然活計孰同條 
<other>次陳公洞弟兄二狀元一進士韻三宋時人</other>
 當年風雨好從星鼎足山河蘊秀青綠水灣環垂玉
帶碧雲曲折遶朱屏磨礱砥礪推昆仲摽奪聯芳耀
祖亭遙羨洞中風景好援毫慢興悼賢靈 
 參天文煥冠疏星萬象森然潑黛青排嶽窮岑彌峻
壑摩霄疊嶂擁南屏蓮生綠沼呈佳氣桂發丹巖吐
秀亭地勝才華勳業遠大名垂世在公靈 
 良夜平江浴萬星軒窗遙對數峰青讀書巖畔藏三
傑閬水城邊插錦屏養就翔龍登月窟從容跨鳳出
雲亭經綸獨占連鰲首何是山川氣聚靈 
<other>次昭覺法兄除夕元旦韻</other>
 母將形質論親疏特詣松門適歲除幸酌椒觴憐後
飲操觚詩句愧先書婆心耿耿通吳淛靈覺昭昭啟
運初疑是勤翁今再出歡呼滿院徹衢廬 
 物我翛然意自賒和風解凍醒霜花梅飄香氣含雲
影雨過豐枝帶露鴉節候平分新舊面情緣淡薄遠
週遮迷方客子忘寒暑大似浮萍到處家 
<other>次深省法弟韻風花雪月</other>
 阿形颯颯杳無儔萬象森羅俱偃頭老子擬游函谷
去恰宜乘勢駕青牛 
 玉骨天資迥莫儔怡然笑傲占枝頭牧童也羨生知
意移卻時辰去放牛 
 一色乾坤鎖故儔飛花六出舞檐頭山童怯冷微開
戶恍認銀山作白牛 
 誰鏡高提覓侶儔玲瓏八面顯千頭神仙妙術無逃
跡難照溈山水牯牛 
<pb n="737"/>
<other>次曙戒楊文學來韻</other>
 儒釋偕來荒院頭風梳黃葉越三秋猿吟清韻傳幽
谷虎嘯威聲震斗牛樵子雲邊丁伐木漁翁江上泛
輕舟休云執業名殊異一道含通百億州 
<other>除夕</other>
 屋後千竿持大節搖紅燭影歲除歸東風透戶傳新
令梅柳窺春暗動機 
<other>感慨</other>
 春花秋月夏蒸炎冬雪繽紛又一年龍臥碧潭全己
德鵬搏蒼漢出群賢休教眼底依俙過試看鬢鬈抽
白焉四序回觀如轉輻嬾牛快快痛加鞭 
<other>訪丈和尚</other>
 千里親兄德徐行把句敲芒鞋踏淺艸短杖拗輕包
近座沾春入香風撲面飄相逢無箇事握手話同條 
<other>遊錦屏山</other>
 聞說瓜皮句名垂蹟未消山眉舒翠黛石腳阻狂潮
綠竹搖蒼漢喬松撼碧霄何年摽景致遊士樂陶陶 
<other>慨春</other>
 東風工化疾解凍悉春深弱柳翻晴蝶夭桃喚雨禽
龍翔任澤物豹隱務棲心飛轡如流水誰能惜寸陰 
<other>賞牡丹</other>
 朋邀臨艷賞風遞襲人香葉綠高低秀花紅爛熳芳
金蜂噰對對粉蝶舞雙雙休賣春熙色豈同逐見張 
<other>靜雲寺</other>
 極目靜雲寺凌空壓岱東傲霜君子柏夾道大夫松
不減岷峨致猶吞巫峽風古今騷雅士難免賦題中 
<other>道中阻雨</other>
 何時開霽色免阻客征游僊子登銀闕雨師跨碧蚪
嵐煙沖練去霾氣帶雲流松檜似爭巧香飄醉滿裘 
<other>飛雲樓乃赤城第一境即孚應王仙之紫府也
滄桑幾變將廢邑侯潘公見之三歎概然捐俸
鳩工新成如昔余登眺而賞感而賦之二</other>
 彷徨塵世外俯下悉清滔石靜潮來緩林疏風怒號
煙嵐浮嶺半樓閣占山囂極目周千里身騰在九皋 
 岑樓一望接天荒聞說從前建大唐盛世高華堪射
日亂離寥落謾炎涼千年舊制惟公舉百代曜靈在
聖揚暮雨朝風搖鐵馬歷來夷險寓滄浪 
<other>寄孝廉用梅羅公</other>
 神交咫尺話難言幾度蹁躚履不前若得淵明尋舊
約我來相共樂餘年 
<other>勉勵長齡任學生</other>
 卓志雖高莫放逸坳堂豈肯困英資圖南九萬搏風
日好向法門作護持 
<other>送別古城法弟歸舊隱</other>
 支笻扶滑問前津足底芒鞋𨁝跳競踏破澄潭空界
月宜堪依舊入深雲 
<other>題千佛巖</other>
 碧巖未鑿敢誰擬鑿破碧巖漏本形為與人天留榜
樣至今無地可藏身 
<other>臘梅</other>
 昨夜寒風襲我懷曉來園見破梅胎群芳未放君何
早獨占枝頭鬥雪開 
<other>遊萬年池</other>
 散步尋幽問水蓮忽聞漁父指西煙滄浪款乃歌聲
發何去桃源覓洞天 
 戰國功臣鑿此池每邀明月賦新詩王綱宋代曾疏
塞贏得聲名天下知 
<other>三峽</other>
 峭壁磷磷萬仞高千峰環擁動吟豪嚦嘹鴈陣難收
翼款乃滄浪易放嗷虎嘯巖臺風詠谷龍吟潭洞霧
凝濤舉頭溢目乾坤小穩坐煙波一葉艞 
<other>臘景</other>
 萬類凋然時令迫霜寒風凜太嚴威巖松傲骨丰姿
<pb n="738"/>
秀嶺柏怡神雅態菲澗水漣漪鋪錦繡梅梢含氣吐
珠璣每觀物化榮枯事節操安能運可推 
<other>北真觀</other>
 清霽初升上北真瘦松寒谷霧猶紛平岡積氣流丹
彩曲水生風泛錦文登嶺芒鞋開沍雪入林衫袖拂
眠雲殘碑古碣明公句舌底喃喃到日曛 
<other>七寶寺投宿</other>
 梵王宮涌古江頭渡險為橋不用舟四面軒窗臨碧
水一潭星月泛金毬煙村隔岸飛塵遠翠壁重危入
徑幽時納濤浪翻瀾舌無情說法日悠悠 
<other>再過書樓山眾檀請題</other>
 昔年曾距此峰巒一度相逢一度懽珍重金湯高著
眼書樓風詠古今傳 
<other>餞六岫法弟</other>
 贐物隨家豐儉施雲停折柳意栖栖高枝蟬囀添離
恨短棹鷁飛謾渡溪兩岸煙花爭入袖一林風月漏
穿褆此回惡息如何說踏破芒鞋腳露泥 
<other>春日次韻</other>
 日暖風和氣象新鶯啼燕語啟春耕頭頭證入無為
海物物拈來盡妙英合掌擎拳休擬議踊身翹足展
家聲我儂于此渾神化了達隨緣本現成 
<other>竹筧泉</other>
 長竿疊疊傍雲隈引得滴溜下翠臺地潤咸生亨物
表天清靈液益枯回不勞角徵宮商操安用管絃簫
笛來韻外分明誰薦旨源頭活動日悠哉 
<other>暴流有感</other>
 空際風雷作陰霾幾萬家沛然轉碧落石裂泛流沙
禾菽連根徒黍麻委榦丫漩濤驚拍岸浩蕩洸無涯
滂濞如野馬潎洌若奔蛇好德惟天遠人行愧可嗟
頑心休再滑神應有千差 
<other>苦雨喜晴</other>
 禾菽將登惡籟過顛連困質偃泥多愁雲靉靆垂空
界怨雨彌流泛碧波地轉陰霾澄漫嶂天回曞日照
婆娑蒼生不古感昭應好把晨昏著意磨 
<other>尋梅</other>
 踏翠迎春信梅香何處開呼童摽指去與我折枝來 
<other>瀑布泉</other>
 龍淵深處徹根源一派悠悠出洞天懸空瀑布銀河
落就地翻騰透遠川不施短綆臨巨浸呼童支筧到
廚前行人沃味回焦腑游鱗得勢鼓嵐煙激石潺潺
聲長演碧玉森森武陵仙非竹非絲盈兩耳樂心樂
性足翩躚琴音自有天然妙未許客來把手彈 
<other>次張公早桂之韻（十）</other>
 玉樹傳芳在半秋今之巧日綻初頭陰陽頓錯誠難
測靄靄香浮百尺樓 
 芳質緣何媚早秋遊蜂對對鬧枝頭爾曹珍重娘生
鼻休逐馨香倚玉樓 
 痛念無聞又是秋清光別放占檐頭瓊葩不共群花
發一度風飄一渡樓 
 己事弗明兩鬢秋寥寥冷坐客窗頭猛然覷破凡花
夢長笑一聲上畫樓 
 吾無隱爾論當秋捩轉香飄貫鼻頭山谷一聞晦祖
教豁開心眼洞彌樓 
 歲月如流蚤復秋英花秀蒂已擎頭西風習習過林
埜天散清香到客樓 
 梅發冬兮桂發秋寒溫物類待抽頭為人困達推時
運何是攢眉望鳳樓 
 暑退涼生屆孟秋木樨爛熳噴心頭不師心處為心
祖默識清香未兆樓 
 閑撐日月過春秋裊裊風來暗點頭無限天機俱漏
洩狼狼藉藉滿臺樓 
 芳叢冉冉海天秋撥霧沖雲走出頭玉闕梵宮由我
住時來風送繞瓊樓 
<pb n="739"/>
<other>再遊高峰寺</other>
 高峰＆CB21467;屼出重霄挂錫當年寄寂寥再步雲煙披一
笑魚龍驚起浪來潮 
<other>禮圭峰祖塔</other>
 聞道圭峰晉里人龍池夜雨蹟猶新禪源理行傳燈
載撰疏靈文宇宙遵荷澤家聲聲價重師安學且且
淵漘自傳心印垂千古未識誰能繼祖燈 
<other>過龍臺禮孤峰雪機祖塔</other>
 祥雲深鎖古招提雪老孤峰曾此住煆鍊紅爐機出
機輝煌紺殿露非露碧流投澗魚躍藻修竹揚軒龍
攫霧憶昔靈山付囑時頹風復舉神人護 
<other>山居</other>
 幾株雲樹蔭門牆紫燕穿雲入畫梁雨過松筠增秀
色風來桃李遞馨香雖無情緒迎春艷卻讀傳燈向
暴陽愛盡執消茵蓐煖道濃何在錦衣裳 
 東嶺舁松北院栽披蓑冒雨帶雲迴林泉摽境連陰
徑湖水澄渟一鑑開峭壁垂藤猿躑去藩垣磐石鳥
翔來灰心每向從緣得片片飛花點綠苔 
 煙霞結處隱禪林直道穿雲列壑深雪積虛明長夜
月風傳谷應自然琴牆頭松詠無生曲巖畔泉吟湛
寂心潦倒山房渾過日未聞朝事幾經今 
 眠雲破衲道流家百沸龍涎陸羽茶霧重南山豹變
彩雷驚平地象紋牙四圍脩竹千竿翠幾樹碧桃萬
點花物亦沾春增鬱媚人間那得富無奢 
 泉石逍遙得意便胸頭隱隱弗成眠煙花夾岸江搖
彩風日臨軒竹影遷百舌關關機露密滿腔歷歷悟
愈穿逢緣但得空諸見不費艸鞋半個錢 
 長空一色沒高低春寄池邊柳線齊風鼓漁磯聲入
座雨封蟻穴亂銜泥忘山見道休云悟苦海情波莫
謂迷理極大都無比喻吾家猶在水雲西 
 浪跡深山入市廛蝸名浮利了無干微塵收攝千方
境至理彌綸一界天冷眼覷穿清晝夢和風熏發覺
池蓮笑他多少沉酣客百歲那能頃刻閑 
 昨夜東風遍界揚無邊艸木破條章梅梢吐玉機先
動柳眼拖金意欲長閒去優游觀節候偶來尋訪過
雲堂茗爐就日沾和氣水乳歡然共此光 
 窮巒浪宿一身閒坦蕩忘緣釋所攀嬾聽鵓鳩呼霽
雨愛跨黃犢度松關鄰僧隔澗相箴約別壑顛橋啟
迪還休向此間藏魯拙開條夷路濟人天 
 蕭散幽棲息慮竮逢緣遇物意猶醒雪飛千里光搖
碧雲鎖長空掩戶青葉落打窗驚宿鳥風行滿閣奏
懸鈴無情歷歷任麼道怎奈游人不解聽 
 夜漏俄聆空雨瀟清燈吐燄伴渠寥簷前滴凍銀珠
墜屋後瓊枝玉液敲風卷蓬簾忘定動寒回枕簟覺
過腰長舒兩足渾閑事失曉翔陽上岳梢 
 溥雨初晴霧未開含藏萬物等陽來雲封千嶂連霄
漢月映洪波滾玉階杜宇高催農意惱牧歌頻和客
思回頂門慧日揚暉色八極光清曉翠臺 
 茅屋深深十數僧逃名寄跡適生平不除妄想求精
進那蓄貪嗔漬我裎水體豈知歸就下月帆罔意萬
家明空諸一切無餘事閒放雙眸宇宙清 
 光陰迅若急潭舟人世懵然白了頭他過休將資舌
柄己非牢把縱心收觀前恰似南柯夢覺後猶如水
上漚達與五湖緇素客存誠慎念愧閻羅 
<other>五言</other>
 疏埜樂深居詼諧任所之碧桃無蝶戀青嶂有猿啼 
 直筧泉流急疊巒日照遲客來忘語對握手笑嘻嘻 
 樂道在雲岑逢緣示此心泉聲吞石吼鳥語隔江吟 
 雨過松揮淚風來竹嘶琴圓通明歷歷幾箇是知音 
 清籟空山冷碧梧月轉東柳橋花泣露茅舍竹玲瓏 
 隱隱蛩聲唧涓涓水活淙無心聯雅韻物物盡流通 
<other>絕句</other>
 花梢泣露含煙翠樹杪迎風帶霧青四壁瀟瀟雨欲
<pb n="740"/>
作雲遮茅舍暗窗櫺 
 幽居何事日耽耽每有雲來覆艸菴客至籬邊尋舍
入猶聞犬吠在煙嵐 
 花自芳兮艸自青巖泉滴凍操玄音石金絲竹難堪
和留與幽人適道心 
<other>佛事</other>
<other>茶毘三清大士</other>
有成必有壞無壞復何成成壞俱屏息身等虛空界
攛下火炬云燒。
<other>玄樞法姪請為壽山和尚起龕入塔</other>
若以虛空為龕大地作靈床又向什麼處起雖然如
是不可大儱侗生還委悉麼請至窣堵波前別有商
量在塔前云廓落奔星示妙相之無相淨淵涵月顯
智體之非體是相耶是體耶舒之則周於六極卷之
則隱乎毫芒且道舒即是卷即是良久云與吾兄入
塔也如是如是。
<other>憨石我心請為師還清佛旨龕塔</other>
住既不可得去亦無所從以杖敲龕云且道住即是
去即是咄安養國中無定位眉稜別占一枝春至塔
前云髑髏眼裏真人現情與無情皆一貫鷓鴣啼處
百花香桃紅李白翻舊案二尊宿還委悉麼同坑無
異土塵剎任周遍。
<other>玄初勤舊起龕火</other>
老不歇心猶要裝模做樣作麼請丙丁童子一一與
你按過咄至火場云執役叢林十數秋任勞任怨日
悠悠而今特地尋歸隱大寂定中無去留玄初玄初
還會麼攛炬云著些三昧火周遍剎塵中。
<other>還體禪人起龕火</other>
以杖敲龕云來時一二三去時三二一來去俱不干
指汝歸的的至火場云住世七十一報緣今已畢翻
身遊碧漢處處無蹤跡攛火炬云風吹須彌走雨打
虛空濕咄。
<other>病僧火</other>
生如是苦死亦如是苦生死俱坐斷當下靜裸裸恒
心汝還委悉麼山僧助伊一把火天上人間無處躲。
<other>淡石童行龕火</other>
仰豎眉端收耀彩芒鞋踏斷路高低亡僧面上高著
跟觸目即便證菩提一喝云舉火場云生從何來死
何去生死到時無來去不離當下常湛然無相光中
恁遊戲攛火炬云普。
（門人端倪理　不問慧仝閱刊入藏
嘉禾吳機書　陳馥林　倪爾繩　陳美璋仝刻
康熙二十四年乙丑歲仲秋月板存嘉興楞嚴寺
般若堂附藏流通）
寂光豁禪師語錄卷六（終）

<talk>獨朗禪師語錄序</talk>
<img n="J/J36p0881_01.png"/><rubynote t="【圖】"/>

<img n="J/J36p0881_02.png"/><rubynote t="【圖】"/>

<other>天台通玄寺獨朗禪師語錄目次</other>
卷上
住天台通玄上堂
住姚江積慶上堂
小參
晚參
示眾
卷下
機緣問答
拈頌
像贊
詩偈
<pb n="741"/>
佛事
塔銘

<sarticle><article>天台通玄寺獨朗禪師語錄卷上</article></sarticle>
嗣法弟子　超心　超香　等編
師於順治甲午年七月二十一日受當山檀護耆宿
請。
師指法座云燈王寶座歷歷相承山僧驀地無端蹴
踏毘盧頂上。
上堂拈香云此一瓣香信手拈來端為祝延聖壽無
疆伏願舜日堯天法輪常轉八極共稱尊永樂無為
化次拈香云此一瓣香奉為東宮殿下皇后儲君闔
國公卿及省郡邑縉紳文學諸大檀護伏願慧日高
懸菩提頓悟復拈香云此一瓣香昔年通玄裂破太
白堂中不敢囊藏今向人天眾前特地拈出端申供
養天童景德堂上臨濟第三十一代林野奇先師大
和尚用酬法乳斂衣就座天封定空和尚白椎云法
筵龍象眾當觀第一義師云好箇第一義被天封和
尚一椎擊碎汝等諸人還委悉麼超群龍象共相激
揚僧問洪鐘輕振大眾雲臻請問和尚如何施設師
豎拂云何不會取進云恁麼則千秋無異色萬古一
同春師云不勞慶讚進云學人禮拜有分師便喝僧
亦喝師便棒僧禮拜天封和尚問雲湧玄峰五度秋
佛祖君親當地酬一聲哮吼噴霞霧法雨滔滔潤部
洲是何境界師云虹霓蘊蓋千峰頂一道天封萬國
恩進云獅子遊行今伴侶大家均唱太平歌師云千
江有水千江月萬里無雲萬里天乃云韶光滿目杲
日當空雲覆青山秋聲到耳直得南極拱手慶賀山
僧學易之年揮拂召眾云釋迦文佛偕諸淨侶六道
四生昆蟲草木無情有情等時生也向拂子頭上放
光六種震動善獅子吼㘞地一聲驚起須彌峰妙高
峰比相鬥額富樓那道箇清淨本然云何忽生山河
大地通玄元是紫凝峰所以香爐峰和合賓主歷然
香柏蓮華列成佳供華頂五老孤峻雄然坐斷千差
不通凡聖德山棒臨濟喝拈向一邊惟我先師這條
白棒儘儘受用若值佛魔山川草木有無二情都盧
一棒血濺梵天直得抱贓叫屈道箇恩大難酬且置
棒不作棒用又作麼生卓拄杖云看取南山鱉鼻蛇
天封和尚云諦觀法王法法王法如是。
姚江積慶檀護暨諸耆宿請。
上堂僧問臨機一著迥絕無私英靈衲子頂門具眼
即今開佛祖印未審和尚如何指示師豎拂進云恁
麼則千谿萬壑歸滄海四塞八蠻朝帝都師云因齋
慶讚進云十方同聚會古佛家風師云雨洗青山碧
進云龍歸滄海穩虎嘯嶽山威師云休向死水裏莫
戀舊巒頭進云水漲船高師便打進云大眾證明便
禮拜師云切忌亂統乃云乍離勝峰紫凝室回臨寺
址箭鋒機缽盂漏泄陳爛貨諸方鬻售新鮮的陳爛
貨且置突出新鮮的相似青州布衫鎮州蘿蔔金剛
圈栗棘蓬乾屎橛麻三觔雲門餅趙州茶金牛飯俞
婆餈婆子偷筍投子賣油喝云若非霹靂轟耳幾乎
讀到來年驀拈棒云者死貓頭拋向面前作何意會
一眾默然師云市頭知價不知貴海神知貴不知價
赤日番天通一線和泥合水遍天下既踏者裏還委
悉也未如其不然山僧自沽自賣去也遂卓拄杖云
山深藏白額海闊任蒼龍。
重九日上堂師拂云秋綻籬邊菊踞頂更須登瓶插
野花滿爐香柏子焚石榻跏趺坐山雞化鳳騰天然
真意趣共賞問知音召眾云還委悉麼是懸崖撒手
處是三玄三要麼雖是祖翁舌長拖地掃起野馬騰
空固是一片慈心又隔萬里障礙何故不見道三玄
三要事難分舌頭裂破似蓮華得意忘言道易親白
雲橫谷口飛鳥莫知歸一句明明該萬象白＆unrec;賊眼
<pb n="742"/>
帶彌麻重陽九日菊花新赤鬚鬍子鬍鬚赤節令當
時且置即今事作麼生遂喝云秋黃不落春華艷勘
破詩人仔細吟珍重。
孟冬望日上堂問當陽一句即不問的的西來意若
何師便打僧便喝師隨聲復棒云喝後事作麼生進
云恩大難酬便禮拜師云記取三十棒乃曰當陽句
子新拈出積慶重興古道場土沙撒向獅峰下毒鼓
蟭螟眼角揚諸方攢單結制此中五蘊空山莫謂終
朝閒庭英靈眉橫鼻豎大眾委悉麼若向者裏信得
及怪石邊摸竇爛泥裏揣鍼鈍斧好斫柴犁鋤力耕
種行住坐臥喫飯穿衣屙屎放尿不是分外直得青
山映目綠水迎眸十字街心橫臥孤峰絕頂高歌縱
橫無礙殺活自由固是與麼提持猶未是衲僧巴鼻
且置即今一句作麼生道龍隱澄潭清活水蟾輝林
壑弗空山向者裏薦取。
上堂師云山居寂靜境象幽深松濤刮耳澗浪噓吟
佩佛祖心印秉本分鉗錘向妙峰頂開爐烹鎔愚智
煆煉聖凡令教各具通身手眼所以道草鞋獰似虎
拄杖活如龍銅頭鐵額漢盡在我山中汝等諸人還
委悉麼若與麼會得正好三根椽下七尺單前橫伸
豎展綿密成團朝騎白象夕跨青獅然後與觀自在
貼體商量隨機應現雖然如是猶欠山僧一椎在正
當恁麼時如何湊泊三冬梅欲綻霜雪浸馨香維那
問自憶靈山別流浪莫知歸即今般若堂中爐焰交
輝如何指示師豎起拂子進云撥開凡聖眼爍破太
虛空師擊拂子下座。
積慶穿枋上堂師云垣城六相至理圓融四稜著地
威鎮西東雕梁雖則經師匠自性天然迥不同雖然
如是穿枋一句作麼生道綿綿奕葉金輪子密密相
承亙古今豎拂云大眾看孔著楔。
大殿上梁上堂師云聖賢忻集龍象雲臻良辰吉宿
積慶重興檀越耆舊虔請山僧登曲彔床祝釐聖恩
光風舜日建立門庭英靈衲子共相證明問建法幢
於積慶播宗風於通玄是同是別師云問得恰好進
云恁麼則一彩兩賽師云休唱帝鄉歌進云大眾證
明禮拜歸眾師云切莫錯承當乃云若論鼎新祝賀
明明公案現成梅龍古基不昧敕賜斷碑猶存所以
人能弘道非道弘人然雖如是也須喫拳分明這裏
薦得無文鐵印印空泥水歷歷明明不費而成是故
古人道法本無法無法亦法也者猶是寒潭秋月靜
夜鐘聲汝等諸人委悉麼其或未然向孤峰頂上築
著磕著討取下落且置即今上梁一句又作麼生道
卓拄杖云蓋覆承渠力縱橫遍十虛。
華山雨華菴結制監院揚古等請。
上堂師云大眾若論此事人人本具本無限量亦無
程途無程途中假設程途無限量處權說限量故為
七期之定略也元與諸昆仲結一大事因緣各各承
七期之內努力精進將無量劫來無明業識聖凡鼻
孔擠他粉碎揚向東洋海底作箇脫落丈夫以成世
出世間之光明幢豈不快哉來日進堂照顧眉毛若
辦肯心必不相賺珍重。
上堂師云屯溪勝地水環遶祥雲爐鞴生秀草且道
秀草作麼生出眾𨁝跳看僧問展開兩手般若光生
大地乾坤一口吞三世諸佛誰出氣師噓一聲僧禮
拜退師云掠虛頭漢問和尚未登寶座時在什麼處
師便打進云下座時向什麼處師又打進云現陞寶
座未審說箇什麼師復打僧問徽郡從來未聞宗門
佛法茲幸和尚降臨可謂眾生有慶乞垂旨要洞明
祖意師云老胡自西來東土雪埋處要會箇中意總
在者裏許會麼僧復請益師示云鼻祖西來無字腳
云何東土生連絡遂豎拂云諸公亞目上頭看元歸
一默成正覺眾禮退師云也是大蟲看水磨。
佛慧山結制上堂僧問金鐘震動法王登座如何是
<pb n="743"/>
佛慧住持師以拂拂云經行及坐臥常在於其中進
云豎立光明臺橫開選佛場師云頂門隻眼耀乾坤
僧擬議師便喝僧禮拜退監院問古佛放光孤峰獨
露因什麼又被風雲雷雨劈開師云金毛獅子子步
入野狐群進云兩手撥開生死路師云野犴鳴僧禮
退師云腦門裂也乃云甚奇哉孤峰絕頂紫霧開風
雷集英雄力豎光明臺佛慧山中今結制諸人眉結
心豁開齊展目莫疑猜直待心空及第歸喝一喝下
座。
上堂問梅龍開爐煆凡煉聖如其不受鉗錘的作麼
煆煉師云放子三十棒進云片雲遮海嶽大地盡霑
恩師云彷彿揚州進云恁麼則恩歸有地師云劄乃
以拂作鉤勢云還有上鉤者麼眾默然師云陽和小
春節爐鞴正當令鉗錘雖在手眉鋒利似鍼劄著眼
太精明惟經那事特相親且向爐邊打瞌睡自須珍
重本來人。
上堂僧問如何是溪山境師云爐噴祥煙起進云如
何是梅龍境師云終不向汝道進云如何是積慶安
禪處師云三十棒乃云仲冬朔日原無事撾鼓陞堂
為甚因塞外幾經霜雪冷山居安向火爐存所以高
峰妙祖道談玄談妙說性說心雖是他家種草必不
向者裏藏身山僧今日不然一會談玄談妙那許說
性說心固是他家種草且喜者裏安身遂喝云劍揮
千里血靜息萬家砧。
師誕辰上堂師云弗攀阿利樹枝喜登忉利天界劄
得山色五雲結蓋海水萬派潮聲且道父母未生前
報恩一句作麼生道擊竹頓然忘所知焚香那墮悄
然機喝一喝下座。
上堂師震威一喝豎拂左右顧視云昨夜三更打殺
無毛鐵鷂今朝晨起驀然撲地高飛衝破碧琉璃殿
煽乾四阿耨水直得山河大地半提全提且沒交涉
固然如是不是過量人難說過量話復一喝下座。
冬至上堂僧問一陽剝盡萬物發生如何是冬至師
豎拂云會麼進云如何是積慶家風師云拄杖活如
龍問天寒地凍即不問瓦解冰消事若何師云當陽
呈露進云梅龍看滸眼特地一場愁師乃云一陽復
生處萬物霑恩當念信誠時諸罪消殞點水滴凍朔
風吹面劄著真人若論生死涅槃般若場中原無箇
事如言成佛作祖那許立地安身驚殺露柱燈籠揚
聲大叫向妙高峰頂鬧市街頭商量浩浩燈籠呈瑞
彩露柱已懷胎雖然如是即今西生大德偕諸檀護
設齋敦請山僧陞座舉揚般若大眾且道般若一句
作麼生揮拂云道人整頓閒家具天地歌謠樂太平。
上堂師云空寂寂靜寥寥山中無事可邊表無邊表
已向諸人道過了大眾且道過箇什麼聻餘姚市上
十字街頭道過了也壽山峰下道過了也僧堂前煖
室裏道過了也秪如未道的畢竟作麼生風吹簾外
茶花動水育瓶梅朵朵新。
除夕上堂僧問分歲已畢如何是末後一句師云今
朝臘月三十進云爐煙祥瑞師云切忌錯會乃云響
爆如雷擊醒世間迷夢漢燭開優缽看來都是帝鄉
人年窮臘盡無物可供諸大士白牛露地剝來新歲
儘伊餐清水白米竹葉蒿湯隨時茶飯一味尋常林
下道人將茲供養固守清貧聊成榜樣師抬手云伸
出一雙窮相手總把新桃換舊符唵缽囉曩缽囉曩。
元旦上堂僧問新歲即不問如何是最尊一句師云
杲日無私照進云香煙繚繞師云大有人笑爾在問
老者點首添一歲孩童拍手賀新年如何是學人邊
事師云老僧用不著進云有意氣時添意氣不風流
處也風流師云莫作風流會乃云新年頭喜優悠中
間無事得自由風掃竹邊梅放萼山居老叟今白頭
鎮日焚香祝聖壽高歌共享太平春遂卓拄杖云出
海蒼龍頭帶角虎逢山勢長威獰。
<pb n="744"/>
為今子心上座上堂問龍吟霧起虎嘯風生且置水
月皈真事若何師一喝進云天關地軸各承恩力去
也師云異日增輝問明鏡當臺即不問未容擬議主
賓分如何是先照後用師豎拂子進云恁麼梅龍親
薦得方知隨處立乾坤如何是照用同時師點拂云
者箇大家有分進云昔日通玄今朝梅龍如何是照
用不同時師又一喝進云照用已蒙師指示末後一
句事如何師云擔將去進云大眾證明學人禮拜師
云如是如是乃震威一喝云蒼龍窟裏金龍子獅子
林中獅子兒祖印當軒全正令縱橫綿密古今傳即
置且道先師公案擔荷多時今得英靈心上座作略
超群傾心符盟汝等諸昆仲委悉麼遂與拂子源流
云授受不無今饒舌大家珍重在知音西堂參寮去。
結制上堂師云數年行腳未甘休赫日雄峰展笑眸
曾憶雪山居六載釣竿收拾鼻尖頭所以一人處萬
人之中而知不鬧萬人削一人獨立而知不孤結制
與時豈曰眾寡禪蘊動靜何遠塵囂凡設施為即非
正務今山僧特為通箇消息梅龍盤結無餘葉直待
春來牧海鷗。
結制上堂師云枝枯情尚焰春亦透塵寰相聚爐邊
語敲破幾重關眾中有過量漢請為酬唱良久云捲
起羅龍網放出貼天飛以拂擊几下座。
師誕辰上堂師云金爐噴焰煙篆充塞於太虛玉燭
交輝光騰十方於世界山僧本乃林閒枯木賴一雨
而潤生且喜干木隨身逢場作戲古人云夜半鐘聲
寒潭秋月不因境而生非因境而滅境滅則心滅境
生則心生生滅本無生無生豈有說境既無生心從
何有且置即今無生一句作麼生道揮拂云煙雨有
絲開錦嶂一團清興樂泉餘。
上堂僧問曰月高懸寶極光秋來不比舊春芳長青
不斷歸松柏壽過南山積慶堂如何是積慶堂前一
句師云恰好問話進云問後如何師云更要棒喫那
僧禮拜師云不得亂拜問人人有母難日不知將何
報答師云琉璃高掛碧堂中進云琉璃未掛時如何
師云杲日當空僧禮拜師乃拂一拂云也大奇也大
奇九龍噴水沐嬰兒同條結秀無生脈大地山河儘
共知好共知箇事明明說向伊說默不堪因慶賞誰
將鐘鼓震離微且道正當恁麼時釋迦老漢降跡皇
宮四生六道今日今時一齊生也山僧不覺同墮窩
中忽然右脅出來指天指地目顧四方周行七步云
天上天下唯我獨尊道人到此為什麼觀四門越宮
城六載雪山馬麥難三轉十二行說了許多葛藤末
後拈花幸得迦葉微笑仔細觀來總是平地起孤堆
彼時迦葉老子若具正令向釋迦未拈華之前劈頭
一棒只教世尊懡㦬而退免得殃及兒孫且道即今
棒落山僧手裏安置卻向何處良久云石人頭喫楔
鐵女眼流血。
上堂師云學道為大事者當破疑執為急務昔五百
尊者禪定中得夙命智通觀無量劫中淫殺之業頓
生惡怖即墮疑網不得生死根斷彼時文殊以他心
通觀請疑事而握利劍持逼如來時世尊云文殊住
住不應作逆汝勿害吾文殊師利爾從本已來無有
我人但以內心見我人內心起時我必被害即名為
害時五百尊者得聞是語豁然解悟透脫疑網若論
此事皆是漏逗如若真實衲僧諸佛尚無著眼處說
什麼仗劍疑業到者裏須是具眼衲僧方知冷暖眾
中有知冷暖者麼不妨露箇消息與山僧拄杖子相
見眾皆罔措師云孤燈一盞爍破千重暗室頭顱五
百箇箇鼻孔朝天下座。
龍山福慶寺上堂師云香煙繚繞滿乾坤水秀山明
事理真雲戀峰巒無倦意松鳴竹應鷓鴣聲寶篆新
坊總於自在囊中捐出指揮如意皆從大悲心裏拈
來朗上座橫按莫邪殺活自由諸昆仲若於未陞座
<pb n="745"/>
已前會得不向沙裏淘金然雖如是不無創建之勞
必須共出手眼翻瓦礫以成梵剎刈荊棘而為叢林
萬古傳祖庭千秋彰勝跡其如玉碑文露其如金簡
清明卓拄杖云會麼祥雲遍覆無生地蘭桂森森蔭
子孫下座。
上堂師云大眾百千三昧無量玅義盡在諸人腳跟
下各請自家回互取會麼回互不回互認取歸家路
智慧為橋梁柔和作依怙安居則慮危在樂須知苦
君不見龐居士拋卻黃金如糞土父子團圞頭共說
無生話仍計取九夏雪花飛三冬汗如雨。

<other>小參</other>
黃山慈光寺小參僧問坐斷十方猶點額密移一步
且置坐斷十方時如何師云自由自在進云正法眼
藏向瞎驢邊滅卻秪如作家相見時如何師云也須
吃棒僧拊掌三下師便喝云瞎驢亂跳僧喝歸位問
姚江一滴黃海掀翻不犯清波乞師一接師云死水
不藏龍僧便喝師云沒頭浸煞進云作家相見不勞
重舉師便打乃云囊藏不得露布大千硃砂海子白
玉階前慈光（爐鞴）煆煉愚賢堂頭老漢怡怡藹然命朗
上座演般若緣若論般若未離當地早已漏逗了也
何待迢迢千里逕穿三海登法座而謂說法耶所以
巖中晏坐散天華金輪遶座遭呵責然雖如是且道
即今以何酬答遂豎拂云雪凍珊瑚枝上月冷看硃
頂一輪明。
觀音聖誕小參師云龍吟虎嘯地裂山崩威音那畔
是誰生威音者畔偽安名道是什麼人境界莫非觀
世音誕辰麼固然如是畢竟觀音即今在什麼處遂
豎拂云在這裏放光動地向諸人六根門頭翻筋斗
汝等還見麼若是慧眼精明不妨出群敲唱一眾默
然師以拂作圓相云觀音大士來也作什麼將錢買
胡餅擲下拂云元來卻是饅頭震威一喝向伊道既
具圓通手眼因甚被時人換卻眼睛待他擬議劈胸
與掌汝若向未喝已前薦得塵說剎說與汝同死同
生聞喝不疑同死不同生聞喝有疑同生不同死且
道生死不同途畢竟作麼生會咦芍藥花開菩薩面
粽櫚樹長夜又頭。
小參師云正恁麼時三世諸佛歷代古錐明眼俗漢
口掛壁上又請山僧說箇什麼雖然如是未免矢上
加尖紅爐添炭何以故有處增些子無處減些子未
是好手究竟本分衲僧皆成剩語且道如何得免斯
過師仰目良久云乘玅青山和綠水大家賡唱太平
歌。
<other>晚參</other>
晚參師顧左右拂云不入驚人浪難逢稱意魚即今
三十夜省力者須臾與過量人說過量話汝等還會
也無其或未然應發精進登初地界住佛信位蹈最
上關而證無為了脫塵緣然後發勇猛之力如入滄
波擘浪乘風倘得巨鱗豈不慶快遂豎拂召眾云巨
鱗雖得畢竟作麼生僧擬出師云漫天網子多撈摝
值箇蝦兒𨁝跳來。
晚參師云大丈夫兒全烈志倚天長劍逼人寒萬境
攖之即了然左右逢源無剩蹟當陽句子對誰拈問
諸人識未識大眾幻覺今晚設茶供眾為求脫塵故
請開示山僧年來秉師命持拂湖海之間奔逐巘巖
之上胸無元字腳教我說箇甚麼若是離塵漢整頓
金剛脊瞥地脫牢籠爍迦羅固密如我釋迦文自斷
髮苦行三轉法輪鹿苑啟半滿說四十九年直至末
後拈優曇波華殃及後代兒孫驀豎拂云會麼青霄
少女音堪聽白月冰人水照西。
晚參師云銀鉤拋向缽盂池金鞭提起獅峰打今宵
驀地大爐開一任鑽龜并卜瓦僧問如何是梅龍境
師云殿後開泉圓似鏡門前花雨潤苔新進云如何
<pb n="746"/>
是境中人師云禪關閉目謝來客白雲彌覆草堂深
進云人境已蒙師指示向上宗乘事若何師云眉毛
隙迸流鮮血釋梵諸天滿面紅進云謝師答話師震
威一喝云還有問話底麼眾默然師乃云大觀晚暑
炤山前椒署增光接紫煙綠玉沖霄新籜解古松影
露指頭禪扶笻踏轉玄關路輕卓梅龍湧活泉放目
那分紅日墜鐘聲已過別峰巔大眾且道如何是別
峰一句良久云彈指元無事聞聲眼裏花錯。
中秋晚參師云春生物物總幽幽夏至荷香也出頭
秋來黃菊增顏色冬老梅花伴雪浮何故聻所謂事
理循環各有時節即今學道之士最初發心因怖生
死事大生來死去不了發足超方參諸知識及至了
明箇事說法利生莫非是箇時節今時禪者扢箇死
話頭朝暮刻苦而不悟者病在釘樁搖櫓費盡許多
伎倆不能出其窠臼終日與流俗阿師打哄度日枉
費油鹽不如趁此同行同坐同住同臥相伴白雲知
心幾箇如若不然山僧抱釣磯頭高臥就裏相逢特
酬慶賀即今一句作麼生道拄杖頭增光燦爛大家
懽飲趙州茶。
晚參師舉巖頭雪峰欽山同過江西到一茶肆欽山
云不會轉身通氣者今日不得喫茶巖云若與麼我
定不得茶喫雪云某甲亦然欽云兩個老漢不識語
在巖云什麼處去也山云布袋裏老鴉雖活如死巖
頭退後山云奯兄且置存公作麼生峰以手畫一圓
相欽云不得不問奯公呵呵笑云太遠生山云有口
不得茶喫人多今夜大家懽集眾中有道得轉身句
子者麼請喫茶時西堂進云喫過了也師云不得儱
侗更道看進云什麼儱侗師云今晚答話不恰罰七
碗不許喫進云有口也不得喫師云恁麼答話巖頭
不如你再與罰茶師云三箇老鈍錐豈料鑿頭利弄
盡鬼眼睛至今沒滋味道得喫茶卻沒茶喫某甲亦
然吞聲忍氣有口不得茶喫人多空費許些閒力山
僧恁麼說話木查羹裏美味檢點將來挖瘡無異今
古明眼衲僧開眸同打瞌睡且道畢竟作何話會阿
呵呵爛嚼老趙州骨髓可腥氣良久云月照庭階樹
影斜山雲片片落誰家雪花不會秋黃菊爛飲蒿湯
且當茶。
示眾師云天得一以清地得一以寧衲僧得一任自
縱橫所以迷則法華轉悟則轉法華迷悟俱拽脫碓
嘴忽生花。
堂中示眾師云大丈夫秉慧劍般若鋒兮金剛焰非
但空摧外道心早曾落卻天魔膽陝府鐵牛承相見
諸昆仲入此爐鞴要辨端倪所謂生死事大非但五
蘊本空汝等今發向上志必須將從前學解佛法世
法耳聞眼見意識博度盡收拾拋向東洋大海如懸
軒轅寶鑑相似究竟父母未生前喚什麼是本來面
目。

<sarticle><article>天台通玄寺獨朗禪師語錄卷下</article></sarticle>
嗣法弟子　超心　超香　等編
<other>機緣</other>師問揚古云眉開八字且道長多少速道將來
古云和尚請看如意師云一句合頭語萬劫繫驢橛
進云莫瞞人好師云好箇消息從甚處得來古禮拜
退師云掠虛頭漢還有𨁝跳者麼師乃云內不放出
外不放入心如牆壁乃可入道古德雖然舌頭拖地
未免傍觀者哂何故惟知挖出心肝失卻縱橫自在
且道如何是縱橫自在底境界喝云收得南蠻歸故
里放出無翎鐵鷂兒。
又晚落堂師問云七中消二日休得自瞞頇若見真
面目和盤托出看揚古云早起腳跟先點地師云腳
跟未點地時汝作麼生進云祖師門庭從此立普賢
萬行由他行師云向時且置背時作麼生進云峰頂
上有明月照山川草木盡清涼師乃云諸昆仲共聚
<pb n="747"/>
團圞彼此逼拶莫使昏散得便豈容妄想交加到者
裏捏緊拳頭豎起脊梁提則話頭生與同生死與同
死明取不明底方謂出格丈夫兒莫循名分休使偷
心直求無上菩提勦絕貪嗔妄念超生死之捷徑也
珍重。
問答有僧請益女子出定因緣云未審權柄在女子
手裏在瞿曇手裏請師指示師云在梅龍手裏僧云
和尚還出得他定麼師云早與三十棒貶入無生國
僧呈四賓主頌接得便云汝偷方丈紙那僧云未也
師云頌則且置你道一喝還有賓主也無僧云正要
和尚疑著師云老僧是疑你又作麼生僧便喝師云
者箇未在僧拂袖便出。
僧問就窩打劫乃一時之好手單刀直入實千古之
英雄只如劫殺後性命贓物在什麼處師和聲打云
速道速道僧擬議師直打出方丈。
僧問不是心不是佛不是物即不問如何是百草頭
上祖師意師打云露。
僧問江南無限好猶道不如歸好即不問如何是歸
師云眾鳥高飛盡孤雲獨去閒僧禮云謝和尚答話
師劈脊便捧。
僧問方以類聚物以群分為什麼伯牙撫琴而牧馬
仰抹瓠巴鼓瑟而遊魚出聽師云曾經霜雪苦然後
始知寒。
僧問軍中號令以金為耳目衲僧號令將什麼為耳
目師和聲打。
僧問鼻祖西來直指人心見性成佛只如心作麼生
指性作麼生見師云一枝紅杏出牆來。
僧問結制也無風起浪解制也掘地覓天不結不解
又在死水浸殺畢竟如何得相應去師云者問親切
恁麼疑去進云結也師云炎炎三尺雪進云解也師
云燕語雕梁上佳人愁更深進云謝和尚指示師云
墮進云在什麼處師云墮墮。
僧問但得本不愁末本即不問如何是末師云美女
梳粧下翠樓。
僧問師家垂範電掣雷轟未審如何湊泊師云刀山
劍樹打鞦韆僧擬伸語師即打出。
超香入室師問除卻目前境畢竟事作麼生香云杲
日當空師云閒言語畢竟事作麼生進云再道不堪
師云放汝三十棒進云龍生金鳳子沖破碧琉璃便
禮拜退。
師陞座香出問鼓不打不鳴鐘不敲不響即不問覿
面一句作麼生師云瞎香便喝師拈棒打出方丈。
安裕法兄舉牧雲老和尚七問答語
問云一人發真歸元十方虛空悉皆消殞古今悟道
者莫計其數因什太白峰巍然猶在。師云識得不為
冤。
問大修行人合知因果草鞋乃是常住物為什一例
踏穿。師云誰是恁般。
問銅頭鐵額漢上嶺為甚氣急。師云鈍置殺人。
問泉眼不通被沙礙西澗沙石上下堆塞為什清關
橋水晝夜長流。師云把關人失利。
問水滴雖微漸盈大溪許多時雨水為什萬工池不
滿。師云老凍儂終日噇飯作麼。
問十處敲梆十處皆聞日日普請為什有人不隨眾。
師云於法自在。
問畢陵伽因毒傷足搬柴見血為什叫苦告假。師云
恐汝不識。
<other>拈古</other>
舉洛浦見夾山。師拈云氣吐虹霓眼空宇宙及于闖
入夾山毛頭許也吞吐不得彼時夾山阿喃喃地劈
口與他三拳可使濟河增光即免當場漏敗拈拄杖
召眾云且道敗漏在什麼處良久云悄立斷橋明月
下細聽織女玉梭聲。
<pb n="748"/>
舉雪峰兩度趁僧。拈云雪老拄杖子賞罰甚分明覿
體提持去自隔萬重雲得遇知音後曾霑花雨恩知
恩且置如何報德乃喝一喝。
舉雪峰示眾。拈云者漢慣掣晴空霹靂平常不似虛
頭開自寶藏運出家珍然雖如是撞箇突眼波斯原
來半分不直。
舉女子出定。拈云諸佛各還本位智敬齊彰若非根
本圓明幾乎打破蔡州城會麼分明月掛梅梢上看
到梅枝早已遲。
舉趙州勘婆子。拈云趙州婆子雖則戰將各具通方
作略雖然如是卻被者僧勘破何故聻秋波未轉情
先露只要檀郎認得聲。
舉五祖翁夜深無燈時圓悟佛鑑佛眼侍側祖云各
下一語看鑑云彩鳳舞丹霄眼云鐵蛇橫古路悟云
看腳下。者箇三語中一語眼空四海一語踞地殺人
一語縱橫自在五祖老漢秉劍前施便道滅吾宗旨
也是推三拽四梅龍今日燈明燭燦不妨道石虎御
羊吼上林。
舉昔婆子供養菴主經念餘載常令二八幼女侍奉
一日婆令女抱定菴主云正當恁麼時如何菴主云
枯木倚寒巖三冬無暖氣女舉似婆婆云供養二十
年只供養得箇俗漢。梅龍則不然待他抱定正當恁
麼時向他道年深離別處他鄉父子覿面不相識。
<other>頌古</other>
大事未明如喪考妣大事已明如喪考妣頌。
無依獨立好孤單寂寞空山突眼看撲碎鼻頭知痛
癢鯰魚儘力上高竿。
三聖上堂。
九里山前展纛旗烏江自愧劍鋒摧空教舉鼎拔山
力千里烏錐不易騎。
女子出定。
瞿曇鼻頭無竅容了婆子一身狼藉胭粉多少疑殺
伶俐衲僧。
南泉云昔住菴時遇個伶俐衲僧至今不見。
絕頂誅茆巧設施含羞放過若憨癡而今寶劍迎空
劈賊過張弓後幾時。
僧問雲門殺父殺母向佛祖懺悔殺佛殺祖向
什麼懺悔門云露。
空空何物敢遮攔擬議遭他一字關跛足阿師張闊
口慣將餘唾塞饑腸。
無字。
月照沙灘水不來明明者箇何曾動紙姑嚎嚎哭穹
蒼木馬泥牛吽吽吽。
趙州狗子佛性有無。
趙老沒來由牽牛作馬酬牛追千里馬馬犁萬重丘
有意氣時添意氣無風流處也風流。
世尊初生。
不從門戶脅開生指出分明獨我尊㘞地蛇兒重畫
足至今稱訝大能仁。
世尊拈花。
打起黃鶯兒莫教枝上啼啼時驚妾夢不得到遼西。
迦葉微笑。
停鍼無語憶襄王雲雨巫山空斷腸子規枝上傳消
息佳音巧繡出鴛鴦。
九年面壁。
知他無別事從事怕智人冷地祥煙爆歡呼任一真。
兜率悅禪師住龍安設三問以驗學者曰撥草
參玄只圖見性即今上人性在什麼處。
方出梅龍窟相逢野岸頭紅旗掩白日風勁竹聲搜。
識得自性方脫生死眼光落地時作麼生。
耳聽不如無耳聽眼光何逐水光流脫即莫如無脫
利大家相聚喚沙鷗。
脫得生死便知去處四大分離向什麼處去。
<pb n="749"/>
者箇白拈賊拋鉤拽鼻頭了知花發意何所不優游。
魯祖面壁。
不識老胡旨直破鼻流血浸殺大唐人六月飛霜雪。
斷臂。
揮金肯惜向誰云錯會璇璣萬里雲若不藍田射石
虎幾乎誤殺李將軍。
<other>和梁山牧牛十頌</other>
<other>尋牛</other>
 急急參尋莫待遲登山涉水路崎嶇何時得箇真消
息好下稜層鐵面皮 
<other>見跡</other>
 出門舉步便生疑腳影些些儼似伊料想此回無別
走只在前頭也未知 
<other>見牛</other>
 踏遍溪山始獲焉舊情頑烈自堪憐一聲呼喚抬頭
覷面目從前竟宛然 
<other>得牛</other>
 已把芒繩摸鼻穿山童今喜得安然祖翁田地荒蕪
久犁耙從頭又上肩 
<other>牧牛</other>
 雨散雲收山更青春光明媚樂閒情牛兒不犯人苗
稼一任東西兩岸行 
<other>騎牛歸家</other>
 春山疊疊暮雲籠鐵笛聲傳出嶺東脊上橫眠忘顧
盻樂然歸去自匆匆 
<other>忘牛存人</other>
 一座青山一個儂無牛得看獨從容月明林下忘懷
處撫掌高歌樂事濃 
<other>人牛俱忘</other>
 人牛不見杳無蹤彼此渾忘徹底空剩有天真常顯
露春來花發茂叢叢 
<other>返本還元</other>
 現成公案不須疑觸處全彰最上機鼻孔昂藏吞世
界眉毛卓朔覆須彌 
<other>入廛垂手</other>
 花街柳巷全身入酒肆魚行絕覆藏帶水拖泥渾不
顧了然一片赤心腸 

<other>像贊</other>
<other>題大悲像贊</other>
 坐斷空王命根顯露通身手眼氈拍彈唱巴欹新腔
別調高演藏不得兮八面玲瓏巧安排兮阿誰舒展
衲僧捉敗幾多般半抬半捺惟爾闡 
<other>達摩像贊</other>
 碧眼胡僧弄假成真九年面壁誑謔世人梁皇不識
疑到如今寶志舌利道是觀音笑倒大唐國裏禪客
難免殃及兒孫 
<other>普賢像贊</other>
 真癡漢沒來由象王自在信步遨遊降伏不循奮迅
吼善射解把末稍頭 
<other>天童密師翁贊</other>
 者個老漢髮白面紅生緣宜興滅禹門宗金粟分化
黃檗道通玄峰圓寂窣堵天童慣拈白棒殺活縱橫
杲日霹靂佛祖不容雖然兒孫大地個個忤逆成風
慚愧日孫多口圖出與麼形容且道是誰原來吾祖
密師翁 
又贊
 燕都露出驢蹄銅棺踢翻觔斗大唐幾坐道場殺活
難容佛祖誰識獨坐當軒且勘龍蛇奔走咄師翁默
默難張口 
<other>天童林野奇先老和尚贊</other>
 稽首慈容眉紺鬍赤與麼神光聖凡莫測自西蜀來
主茲法席十二座中末後最一坐斷太白雄峰玲瓏
<pb n="750"/>
埣堵常寂傳嗣五十金猊生吾四十之一朝夕覿面
恨轉深夢寐相逢恣荊棘山華簪滿破磁瓶雞香恰
好熏師鼻 
<other>題自小像</other>
 者漢面冷似鐵情空若月生緣郎川宛陵枝葉海口
朱唇默然無說卷髮師頭恬靜如橛具金剛眼轉物
作則且道阿誰獨朗禿賊 
又自題小像
 金剛赤眼者箇賊象王獅子是同儔手拈白棒殺活
自由打失於通玄峰頂喪命在太白山頭時看雲霧
暖閒聽水東流鐵脊不妨今坐斷已逢半百茂春秋 
又于望上座請贊
 描既不成畫亦何就個是阿誰我亦不識于望闍黎
請歸楚國一任天下人取則 

<other>詩偈</other>
<other>大善寺訪慧日大師</other>
 清關橋別念餘春笑指相看兩鬢新踏斷故鄉塵世
冷到來仍復驗疏親樓臺煙雨爭桃艷殿角熏風遶
法身鬧市頭開生藥舖蒿枝橫撥幾多人 
<other>題萬參居士小影圖</other>
 翛然物外靜舒懷撥盡塵氛見雅裁世路成灰通正
眼真機脫穎絕良媒隨時遣興騷莊趣即景題詩李
杜才蹤跡繩陽堪彷彿一回相見一徘徊 
<other>高道憲登太白</other>
 葉落梧桐玉露肥沖霄靈翮夜知歸蒼龍秪解傾湫
岳睡虎何當省是非岸幘雲幢欽仰止法堂猊座幸
瞻依亭亭獨立驚鴻鵠月上千峰啟翠微 
<other>登玄園亭感懷</other>
 半生幻寄物華新此日登樓思故人鳥息綠陰驚莫
定花舒紫陌慮長淪陽春漫唱巴州調白雪慚賡下
里身箕踞那能循世諦抬眸始覺日西沉 
<other>除夕和雲將法兄韻</other>
 嗟今吾道更難行握手何堪辨濁清打雨敲風君著
便挐雲喝月我緣生象龍蹴踏無多子桑海升沉有
變更不會諸方禪五味唯將露地白牛烹 
<other>寓萬年寺藏閣次宗元禪師韻</other>
 萬年峰峻應機先勢逼穹窿傍海邊風素自堪延歲
月樓空猶愛接霞煙野梅數樹含春笑修竹千竿帶
雨妍此境若非予獨賞東君辛苦向誰傳 
<other>石馬</other>
 三界為牢夜不收昂藏獨立幾千秋生成玉轡誰能
勒自就雕鞍孰解蹂雲影細鋪泥錦障雨絲微濕汗
珠流驊騮空具追風力難及痴憨占上頭 
<other>石橋雪瀑</other>
 潺潺雪瀑響如輪槁木連雲一問津可是橫身為物
則翻疑垂手應真人驚心躡足搴裳度絕侶飛笻帶
月巡打濕袈裟渾不惜苔痕踏破去來頻 
<other>赤城栖霞</other>
 山城一帶見仙標四野流霞伴寂寥宿火未寒留鶴
夢丹爐尚煖泛雲瓢赤砂亂點青山面煦日光生渤
海潮匹似絳羅籠遠岫脫然身世有王喬 
<other>華頂歸雲</other>
 萬丈高高華頂山白雲飛去復飛還從龍下界鋪千
頃帶雨孤峰鎖半間舒卷平明天共曉棲遲永夜月
相開翛然雖是雲閑極不道老僧心更閒 
<other>寒巖夕照</other>
 薄暮微陽照古松晴光掩映入寒空影隨花發山容
媚色借霜催木葉紅野叟憑欄斜點筆林翁抱膝快
吟風秋原蕭寺鐘初動燈火交熒接梵宮 
<other>桃源春曉</other>
 欹枕憨眠擁翠蘿支笻偶亦探仙阿春遊倦倚溪邊
石曉發幽尋水際窩老樹猿啼驚鶴夢蒼山鳥語和
<pb n="751"/>
樵歌桃源數里煙花熳晨肇淹留勝跡多 
<other>瓊臺夜月</other>
 層臺窈窕勢凌霄清夜堪眠近雀橋明月露華空翠
滴步虛仙韻暗飄颻別峰境界殊難並此地風光總
見超謾道騎牛翁不在玻璃時舉驀相招 
<other>送浩然法兄住昭隱巖</other>
 參罷潛昭隱靈巖心境空染山楓葉赤映水蓼花紅
好音歌野鳥古調響秋蛩輕劈乾坤眼翛然迥異同 
<other>荻江訪友</other>
 寄跡煙霞外飛舸渡荻河到門呈古意把臂頌玄歌
隔岸人煙少比鄰鳥道多覺弘名幻翳掩面笑南柯 
<other>喜值嵩枝徐居士</other>
 長臥巖前石寥寥誰見尋時來新鳥語忽到故人吟
弁嶺樵歌杳苕溪樹影深此中多逸興攜手向高岑 
<other>雨阻廣教寺次忍可兄韻</other>
 草堂久冷碧苔肥寂寞禪關誰扣機拈起一莖能委
悉通方幽鳥共相依 
 青藤密鎖晉遺碑興廢無恆自有時龍象不辭輕蹴
踏宗風重振定相期 
<other>吳中甫居士</other>
 故里觀光若改顏兒童霜鬢笑當年醫王彼此靈山
囑濟世冰壺別有天 
<other>偕友避暑四果洞</other>
 相偕雲水踐千峰欲探寒岩翠靄中扣問應真何所
事報言四果洞堪容 
<other>燭湖雙鏡</other>
 磨礱古鏡納閒雲當鑑寒蟾二水分寶劍是誰揮破
後圓明處處盡知君 
<other>象峰回顧</other>
 六牙奮迅妙高峰撩住虛空稱獨雄回首千峰欽拜
伏湖光射日映山紅 
<other>壽山積慶</other>
 聖公摹得壽山書耀後光前學有餘積慶淳風松拂
韻翛然清況一如如 
<other>壽松鶴唳</other>
 竹友霜情雪作宮青山不計幾逢冬堅持潔白忠心
赤野鶴飛來韻古風 
<other>舍利塔基</other>
 康僧禮出紫金光基上無蹤難隱藏靈鷲親宣無別
囑惟將舍利福諸方 
<other>示觀海王居士</other>
 閒步溪沙戲海鷗飛鵬垂翼拂山頭嘯看盡作瀟湘
伴半落沙灘半駐洲 
<other>贈獅林禪宿</other>
 遠塵百里步雲窩探取深山雲幾多梅峰惟有花欺
雪又聽松濤竭愛河 
<other>漫吟</other>
 渡江吳地好生涯潛步秋林玩晚霞游客到門無所
供玻璃盞內注蒿茶 
<other>示梵行禪人</other>
 披雲撥霧訊玄峰歇息塵緣已事融為伴寒山新澗
水逢春放目玩華容 
<other>訪天臣潘居士</other>
 得得夕陽策杖藜浴湖楓葉點詩題神清猶下陳蕃
榻靜聽溪聲雜鳥啼 
<other>囑今子西堂</other>
 得箇瞎驢真種草曾經踏斷祖師關縱橫殺活全機
用手握吹毛豈等閒 
<other>囑越聖侍者</other>
 栴檀林內無異木獅子窟中有金猊余今放汝出群
去爪牙鋒利過師眉 
<other>紫凝峰除夕</other>
 新𡎺幽瓢深谷藏春枝含笑燭奇光東風換得桃符
<pb n="752"/>
信野衲圍爐勝畫堂 
<other>為捷機侍者掩關偈</other>
 六根纔染亂絲麻門外何堪更覓車暫把高峰關一
掩缽盂兩度賴誰家 
<other>題畫牛圖</other>
 牧斷煙霞稱意遊清香嫩蕊卻相投一回入草將繩
拽驀鼻牽來者一頭 
<other>募衣單</other>
 隆學參來本分禪缽盂無底口吞天袈裟零落誰縫
綻持向維摩了夙緣 
<other>登赤城</other>
 雨洗赤城石磴滑捫蘿深處強躋攀上方知有凌雲
客分付山童莫掩關 
<other>赤城雨日</other>
 兀坐山椒雨足斜何曾飛出別人家自憐老衲閒無
賴洗手簷前弄雨花 
<other>乞鹽</other>
 素愛孤峰長綠蘿清風輕送白雲多老僧受用甘如
是掛錫高流淡奈何 
<other>守愚禪人化被</other>
 萬仞峰頭六月霜衲僧赤骨自甘當鶉衣歲暮寒山
臥須索花棉被一床 
<other>化戒衣</other>
 精窮釋子赤條條要掛三衣表佛標同體高人忻出
手一絲萬縷福根苗 
<other>示朱慕溪居士</other>
 提起話頭渾似鐵咬著全然沒交涉縱橫嚼破鐵崑
崙拈箇秤錘劈面楔 
<other>贈度石禪宿</other>
 月臨千澗水無痕風洗孤峰上幾層動靜莫教空寂
守放開輕嘯數聲吟 
<other>贈憨牧法姪</other>
 吞盡江南山海境踢翻吳越梵王城頻施地藏鄉關
鑰倒捋虎鬚慕俊英 
<other>示明慎行者</other>
 生緣識得放憨歌豎起空拳意若何當下了然渠是
我倒騎白鶴和巴歌 
<other>示張完修居士</other>
 捏聚空生四大成解開不值半分文明知幻化無常
物究竟歸元識本人 
<other>囑覲尊監院</other>
 未到通玄頂先意問平田誰知正法眼滅卻瞎驢邊 
<other>與不會侍者</other>
 雖然汝不會彷彿嶺南能碓嘴花開日風幡話始行 
<other>贈甸尊居士</other>
 居士無別業坐石看青松指點雲歸岫蓮臺訊遠公 
<other>示藏密深禪人</other>
 行深自藏密扶桑旭日曉爍破太虛空無始生死了 

<other>佛事</other>
<other>天童掃塔</other>
淚滴南山慟窣丘波和煙雨逞風流棒頭殺盡無餘
事唯許雄峰展笑眸。
<other>上供</other>
師拈香云自從喫得師翁棒直至於今恨未休恨到
水窮山盡處無根樹子一爐酬。
<other>結制開板</other>
師云聲如獅吼音似龍吟上古龜鑑人天正令即今
權衡已屬山僧正令當行一句作麼生道秉椎云一
擊通身快三椎五眼明遂擊板開靜。
<other>南嶽慧六智禪師山居閒詠跋</other>
脫落不分市野幽＆unrec;豈論低昂亂雲重疊長臥於無
何有之鄉得意歌吟聊拈箇木札羹之句深入龍巢
<pb n="753"/>
潛踞虎穴優游七十二峰頭坐斷大千閒世界肩橫
竹杖撥草驚蛇目視雲霄呵佛罵祖且道者是那個
阿師咦原來慧六師叔之話杷。
<other>為傳文徒舉火</other>
一人傳虛萬人傳實文不加點好生瞥地畢竟以何
為據擲火炬云急著眼覷。

<other>天台山通玄寺獨朗日禪師塔銘</other>
師名行日字獨朗宣城建平許氏子生而穎異氣宇
不群長以俠聞襟懷磊落交遊盡屬少年傲秦嘲楚
談吐善傷先輩罵柳誇張放蕩不羈行藏莫測牢騷
滿腹似乎赤手可屠龍困頓名場始覺此生空按劍
依棲姑母執侍三秋遊俠都門淹留二載因見世途
危險沾名莫若埋名還思釋海汪洋出士無如隱士
更途易轍捨妄歸真躋南岳以遨遊禮恒師而披剃
閩宗受具戒臘冰霜太白究心交馳棒喝風柯月渚
恒和尚慈悲太煞箇事日可商量鳳翥鸞翔密老人
爐鞴森嚴到此無容擬議隨機應答法法天然信手
拈來頭頭是道遂爾飛錫姚江佇看白雲迷谷口闡
揚積慶只將黃葉止兒啼切念大事未明瞞人豈能
瞞己疑情未斷誤己而且誤人慕船子之風散夾山
之席飄然一笠直入千山一到通玄不覺全身放下
幾遭辣手從前伎倆俱消是以草偃風行渠成水到
應機接物益己利人仍汎姚江之棹掩室千朝再登
太白之堂荷肩大法欲行過量事還他出格人繼席
玄峰若釋若儒齊側耳觸翻乳竇是魔是佛悉攢眉
說妙談玄洗蕩五家宗旨吟詩作偈掃除李杜風規
交友一味平常未肯頻頻下榻處已自甘枯淡何妨
日日在陳目中不見王侯胸次毫無得失一生瀟灑
半世清閒偶因四大違和唱起還鄉曲調漸見六門
緊閉帆颺西渡慈航撒手逍遙臨行自在當是時也
鶴唳長空猿啼遠岫香焚鼎內淚滴松梢草木自此
解顏山林從此退色世壽六十六僧臘四十三塔瘞
本寺之西予親封其門戶其門人今子心公乞予銘
其塔予雖不敏敢曰交深忝在桑梓知師最悉兼以
同門之誼安得無辭取其大概序而銘之銘曰。
 通玄峰頂不是人間心外無法滿目青山德韶斯語
流布人寰密祖閒出眾山崒嵂剪棘芟荊營經据拮
金粟花香通玄果實回首七夕四山變易枚卜三番
先師繼席克振綱宗嘉聲奕奕慈祥愷悌溫厚謙恭
遐邇尚德衲子趨風應請東塔其道益隆傳之威鳳
繼之獰龍末年有嗣獨朗日公奇哉男子偉哉丈夫
生而穎異長與俠符胸藏六藝氣欲吞吳受具閩宗
究心太白得窺一班便解反擲飛錫姚江藏蹤斂跡
闡揚積慶師名赫赫一遇先師鼎新易格毒鼓聲聞
破家散宅受囑天童繼住玄峰逢魔即掃遇佛寧容
壁立萬仞孰敢攖鋒上無攀仰下絕己躬自甘枯淡
懶去迎逢日沒日沒四大歸空湘南潭北全體於中
嗣法六人以鳳以麟如燈續焰如火繼薪 
住平田萬年報恩寺同門行徹無礙撰

<other>蔗菴和尚小像</other>
<img n="J/J36p0891_01.png"/><rubynote t="【圖】"/>

自贊
形類枯樁。髮同徵雪。參訪二十年不悟西
來大意。開堂七八處。焉知向上妙訣。無能
樂育英才。但可放憨守拙。夙夜溉植咸謂
假情。切寔提撕俱成冤結。既然誤賺當時。
何以激昂晚節。未免玷達磨門風。寧止濫
洞山譜牒。弟子硯民褚廷琯書
<talk>蔗庵禪師語錄序</talk>
<img n="J/J36p0891_02.png"/><rubynote t="【圖】"/>
<pb n="754"/>

<img n="J/J36p0891_03.png"/><rubynote t="【圖】"/>

<img n="J/J36p0891_04.png"/><rubynote t="【圖】"/>

<other>蔗菴禪師語錄序</other>
<img n="J/J36p0891_05.png"/><rubynote t="【圖】"/>

<img n="J/J36p0892_01.png"/><rubynote t="【圖】"/>

<other>蔗菴禪師語錄序</other>
<img n="J/J36p0892_02.png"/><rubynote t="【圖】"/>

<img n="J/J36p0892_03.png"/><rubynote t="【圖】"/>

<other>東塔蔗菴和尚語錄序</other>
巖頭曰。但識綱宗本無實法。大法之衰皆
由綱宗不明。拈槌豎拂者不知好惡。倚門
傍戶實法綴人。瞎將來眼。本色宗匠法眼
精明。機用神妙。不落時人窠臼。如神醫治
病。其藥只是尋常。信手拈來。拍＆unrec;是令。一
剎那間轉凡成聖。不假餘力也。蔗菴和尚
以瑰瑋傑異之材。不受世間繩束。如海岸
神駒。雲中威鳳。其品行學問道業知識。皆
卓絕過人。提綱宗行祖令。獅子爪牙象王
蹴踏。仗劍倚天燃犀燭水。風行草偃疊石
成兵。風駛雲騰泉湧水決。愈出愈奇而愈
變幻。掀翻古今窠臼。自成一家。其全機大
用。如月印千江春行萬國。莫可得而狀也。
愚菴門下。親依最久。入室甚早。始終周旋。
兢兢二十餘載如一日。即出世禾之資聖
東塔越之雲門天華。亦殷勤無倦。余甚愧
之。西湖風月葛井丹泉。深得　老人之心
髓。何其說法絕不相似耶。雲居云莫怪不
相似。恐同學者太多。价祖寂祖建立正偏
君臣五位。而膺祖別出手眼自是作家。故
昌大久遠。豈似趙括之子。讀父書而不知
變通哉。余忝同門知之最深讀其上堂垂
示等語。回以數言弁其首。
歲在
康熙屠維作噩月維應鍾望旦住苕谿鳳
山同門淨啟頓首拜撰
（旌邑弟子劉毅農仝天渠敬刻）
<other>敘</other>
菩提薩埵之道。莫大乎度生。度生莫先乎觀時。法無
一向乘其敝而救之。因勢利導。是故縛於義律則摧
蕩者。以逸格為尊。流於縱任則清嚴者。以端本為上。
居今之時。欲救今之人。必垂憫於撥無因果者乎。世
尊昔於楞伽預指其害。曰受貪瞋癡性已。然後曰貪
瞋癡性非性。夫性非性者。性之正也。貪瞋癡性非性。
論性之正也。彼已受之矣。無性而有妄受。即受而有。
妄性則有。妄業有妄報。究竟不出於性無性之外。然
使一切眾生相率而入於塗炭。則今之宗門等為那
落迦門。此世尊之所悲。菩提薩埵之恥也。於是今釋
以請藏至嘉禾謁
東塔為翁大和尚。和尚於吾洞上一家猶父行也。直
心直行。無一毫髮矯飾對之泠然意消。信有所為目
擊道存者矣。既讀其語錄。雙眼圓明四辯注射。知見
正而不落知見。波瀾闊而不混波瀾。蓋長夜之慧燈。
橫流之砥柱。救時之法主也。今釋於斯道。晚進顧嘗
竊竊私憂。以為三災之起。先兆於法苑。古之作家了
事之餘。涵泳大乘。以資內衛。旁通世典。以破外堅。今
則一知半解。劃地指天。害辭別字。題牋染翰。疏於本
<pb n="755"/>
謂之穀饑。匱於支謂之菜饉。此一災也。二障猶存。賊
深藏腑。八風相扇。禍侵肌骨。遂昭靈而轉者。狂陽守
嘿。照而滯者。錮陰疾起。一夫疫傳萬宇此一災也。爭
利功。強盜名。益詐操戈於同室。則住持即是戰場。按
劍於異己。則邂逅無非陷阱。白拂在手黑煙蔽空。洗
兵難於借雨。握刀捷於折草。此一災也。慧命既斷。器
界將空。使據法席傳寶印悉如和尚。獵夫之黐可不
戒而遠。師子之蟲庶勿藥而消乎。溈山之語仰山秪
貴眼正。不說行履。良以失足之咎。非盲即醉。不屬冥
行則遭鬼攝。世未有白日青天。雙眸炯炯而墮坑落
塹者。和尚以真參尋得大機用。一言一行不走時蹊。
此眼正之力。非藉行履為淘汰。而或失溈山之妙指。
恣情顛倒。誣溈山以流弊。刻意操持。各見迷源。全成
兩截。則乘度生之願。出救時之手。見其所見。聞其所
聞。亦可以忘言而自得矣。
洞上三十五傳住丹霞後學武林今釋稽首撰

<other>蔗菴範禪師語錄目次</other>
像
序文
第一卷
住檇李資聖寺語錄
第二卷
住檇李資聖寺語錄
第三卷
住越州雲門顯聖寺語錄
第四卷
住越州雲門顯聖寺語錄
第五卷
住越州雲門顯聖寺語錄
第六卷
住越州雲門顯聖寺語錄
第七卷
住越州會稽曹山護生禪院語錄
第八卷
住嘉興東塔廣福寺語錄
第九卷
住嘉興東塔廣福寺語錄
第十卷
住嘉興東塔廣福寺語錄
第十一卷
住越州東關天華寺語錄
第十二卷
住越州東關天華寺語錄
第十三卷
住越州東關天華寺語錄
第十四卷
住越州東關天華寺語錄
示眾上
第十五卷
示眾下
小參
第十六卷
垂問
勘辨問答機緣上
第十七卷
勘辨問答機緣下
第十八卷
拈古
第十九卷
頌古
第二十卷
一花五葉圖像贊
<pb n="756"/>
第二十一卷
佛菩薩贊
古今尊宿贊
愚菴老和尚贊上
第二十二卷
愚菴老和尚贊下
禪人請自贊上
第二十三卷
禪人請自贊下
第二十四卷
佛祖源流頌上
第二十五卷
佛祖源流頌下
第二十六卷
佛事上
第二十七卷
佛事下
第二十八卷
雜著上
第二十九卷
雜著下
第三十卷
攷定宗本說
自序
跋

<sarticle><article>蔗菴範禪師語錄卷一</article></sarticle>
侍者智璋錄
<other>住檇李古資聖寺語錄</other>
順治戊戌九月十七日入院。
山門一一法界重重。樓閣戶牖豁開了也。於斯信步
趨入。臥龍奮迅。若或躊躇。鈍鳥棲蘆。拽杖便入。
佛殿。趙州不喜聞雲門不願見。今朝覿面拈香也。是
雪裏吞冰風前搖扇。
伽藍拻規千佛鴻基。丕振叢林綱紀。你肯為頭我能
作尾。千古一知音。伯牙逢鍾子。
祖師赤心。覓大乘根器。白眼逢卞急梁蕭嵩少分皮
髓。腥風刮地飄。殃害兒孫難雪恨。秪將鴆毒當香燒。
據室此是我老人。捏泥彈子當濟世至寶。拈老鼠藥
作活命靈丹。刳除佛祖心胸。斷送衲僧性命底所在。
且道新長老作麼生。卓拄杖。明珠在掌有功者賞。
即日上堂。拈法衣曰。脫珍挂弊灰塵滿面。利生接物
泥水通身。者是先聖不得已底事。今日範上座也走
入此群隊裏。且道又圖箇甚麼。雖知祖父門風大光
彩須添錦上花。
縉紳疏。句句班林玉屑。言言宋苑瓊枝。白雲以之出
岫。正法以此維持。若要達委知源。更請從頭宣過。
文學疏。淵才秋朗雅思春濃。拈花奧旨面壁家風。箇
裏不容夾帶。當陽揀勘始得。
宗剎疏。異響同風千波一水。誼重如山。言豐似綺。喚
歸明月人千里。
山門疏。柵堰橋頭爽溪岸畔。就中一句絕商量。應藉
傍人通一線。
指法座曰。須彌燈王如來。出廣長舌發海潮音。為大
眾轉根本法輪了也。便好歸家省得塗汙。若信不及。
撒灰潑水。莫嫌麤糙。遂陞座拈。
王臣＆unrec;護香竟。乃復取懷中香曰。此一瓣香先於正
中亭畔。拾來陳爛枯樁。秘作返魂香不死藥。到處呈
奇衒耀。後於玉笥峰前投入大爐鞴裏。猛火一鍛。直
得臭煙蓬𡋯四面充塞。十餘年拋撒不開遮藏不住。
今日人天眾前拈出端為。
傳曹洞正宗。二十八世即此堂上本師愚菴老和尚。
以酬法乳之恩。遂斂衣趺坐。上首白椎訖師曰。諸佛
<pb n="757"/>
諸祖為一大事因緣出興於世。要使盡大地人箇箇
知得眉不豎長。鼻不橫生。能事畢矣。其如欲速則不
達。欲近轉成迂。只得向第二門頭重加粉飾。所以靈
鷲花前。唯頭陀破顏冷笑。嵩庭雪裏獨神光斷臂休
心。從此西乾四七。東震二三。花聯葉綴。列幹分枝。各
隨施設。別展家風。或驗龍蛇于主賓玄要。或顯尊貴
于偏正君臣。或寄聲脫象骨枷鎖。或原夢彰鶖子神
通。以至天下老和尚逞盡伎倆。竭盡機思總秖是應
病與藥。憫物施權就是我愚庵老人握太阿鋒。佛來
也斬魔來也斬。懸照妖鏡。胡來也現漢來也現。收則
齊收。放則俱放也。秖是曲順機宜撫循後進。有者猶
道門庭高峻。家法森嚴。往往抱望洋之歎。今日新長
老不妨別開方便聊副箇時節因緣。豎拂子。竹籬外
古城隈。黃花滿徑。紅葉漸成堆。雨暘時。若村童野老。
對斜暉謳歌醉醁醅。置拂子曰。垂衣裳而治者。非堯
舜而誰哉。
復舉投子因僧問。諸佛出世為一大事因緣。和尚出
世當為何事。投子曰。尹司空請老僧開堂。師曰投子
大似老將。臨場毫無懼怯。出一令應一機。風馳八極
名貫十虛。世出世法無不周備。脫有人問山僧和尚
出世為箇甚麼。但向他道。石女生兒多爽拔。木童慶
奏萬年歡。結椎下座。
小參。瑞塢峰前未穿艸履。谷風傳響鴛鴦湖畔。才解
腰包流水無聲。深知動不如靜。出不若處也。蓋緣本
山耆舊執事咸謂此一坐具地。昔為丘墟狐穴。今成
金谷寶坊。實由老人沃以弘慈被以化育。今老人既
恬退湖山。寧不慮法堂前艸綠苔青。故向南高峰頂
撒箇漫天網子。令人進既無策。退亦無謀。推逼到者
裏。不免打葛藤去也。喝一喝。
復舉法燈開堂曰。本欲跧棲嵒竇隱遯過時。奈緣清
涼老人有未了公案。出來為他了卻。時有僧問如何
是未了公案。燈便打。曰祖禰不了殃及兒孫。僧曰過
在甚麼處。燈曰過在我殃及你。師曰法燈可謂卑以
自牧謙以待人。但我老人鶴髮盈頭。獅王步履。正欲
以法印利益世間。無甚公案未了。卷舒出沒不墮功
勳。西去東來。了無變異。亦不殃害兒孫。既然如是。又
在者裏東扯西拽作甚麼。卓拄杖。莫道燈前一夕話。
勝讀寒窗十載書。
上堂。能了此宗者。可為明為導為師為匠。普救群迷。
不生揀擇。所以資聖者裏如開箇生藥舖子。要參苓
白朮甘草黃連細辛薑桂種種諸藥者。皆能與之。但
有下顧者。明讓不賒顧大眾曰。有麼有麼。若無則山
僧今日失利。便下座。
東山玅覺爾衡和尚訃至。上堂。豎拂子曰。還見麼。東
山爾衡法兄。在山僧拂子頭上將末後一著。而告大
眾曰。共本同條膝未促。別峰相見顏如玉。嵒桂香飛
韻最深。物外清芬如可掬。狂飆忽地動林皋。拔我擎
霄一巨木。不但人天失所依。幾多歸鳥悽無宿。慧命
絲懸實可哀。波旬心快歡相睦。湖海禪客知不知。己
躬下事宜自勗。千金難買寸光陰。頭白一朝無再黑。
擊拂子下座。
雙林受業法眷至上堂。日影射窗櫺。纖疑冰釋。故舊
會一室。喜氣津生。若是大丈夫。得此箇消息。便可勇
往直前。志無退轉。向上一事。兩肩擔荷。其或廉纖不
斷。未免重布葛藤。山僧自落髮之後。就挂腰包二十
餘年。跨百城煙水。歷萬疊雲山。危亡不顧逆順無論。
祇望向糞埽堆頭尋顆明珠。營箇小歇場。上可以報
佛祖鴻恩。下可以酬師友厚德。拍禪床一下。及乎究
到此。座上誰知席帽下。元是昔時人。眉毛不增一莖。
鼻孔不減一竅。一身貧徹骨。兩手但擎空。且如今日。
既蒙諸師高德。遠來惠顧。畢竟將何遮掩。聽一偈曰。
水源木本最鍾情。細雨扁舟到秀城。不用援毫文彩
露。清茶一盞話深更。
<pb n="758"/>
上堂。明暗交參。正偏回互。異類中行。不墮諸數。蝦蟆
跳入梵王宮。白螘鑽空生鐵樹。有般底盡向空劫已
前商量。卻與自己不曾動著一步。為甚如此。唱罷金
雞天未曉。斜飛玉鷺過橫塘。
請同門兩序上堂。一繡之裳未為美觀。孤絃之瑟惡
可聳聽。須得同氣相求。同聲相應。屈尊就卑。鼓揚法
化。親疏一致。新舊兩忘。內外雍肅。號令森嚴。用睦州
心行。激勵滹沱受棒挺高菴氣岸呵斥佛鑑鹹虀撾
楊岐之鼓。逼慈明晚參縱雪竇之辯款。太陽佳賓寶
壽。生薑到老辛辣。溈山菜刀殺活。自繇縱有英傑到
來。也知此間門庭高峻。僅可向侍者邊領箇消息。如
此可以廓人天正眼。播佛祖玄機。成叢林不磨之業。
砥長江趨下之瀾。敢保威音王未見者般韙勣。毘盧
師焉知此等風規。召眾曰。且道據箇甚麼。有如是奇
特。更聽一偈。翻雲覆雨世紛紛。雅奏塤篪喜再聞。掌
上一絲能繫鼎。胸中五岳自生雲。
結制小參。聖制咸尊十月半。龍蛇好向紅爐鍛。內莫
放出外莫入。門外霜風利如箭。二時豐約總隨緣。大
事剋期要了辦。此時若不痛加鞭。更待何年尋倒斷。
是非黑白任樅然。晝短夜長不須算。雲門普一擊粉
碎。趙州關一刀兩段。好看日面月面。莫管東院西院。
別有清風動地來。剎竿頭上將身換。資聖如此報君
知。諸兄不覺通身汗。且道為甚如此。良久曰。巴峽猿
從月下啼。多情決定深招怨。
結制上堂。拈拄杖曰。山僧攜箇烏藤子到秀州來。盡
謂是善知識降臨。必為迷途寶筏。作險道津梁。誰知
是箇青山白雲堆裏喫黃虀澹飯底長老。既無一點
墨水可傾。也無一句佛法可說。聊為應酬。秪道得箇
天晴日頭出。雨落地下濕。六六三十六。九九八十一。
烏是玄鵠是白。雖然如此。莫見山僧恁麼道便艸艸
承當。殊不知於此薦得。止可門外艸菴裏受用些米
麵鹽醋蘇肩息擔。未知我門內淺深。在若要知門裏
句子。且到僧堂內高挺脊骨緊綰眉毛長連床上經
行路裏。輥做一團打成一片。迸開娘生面目。褫剝鶻
臭布衫。來方丈裏打算飯錢了。細細為汝剖析。卓拄
杖下座。
上堂。久雨得晴。人盡喜出門。行路腳頭輕。衲僧偏自
生煩惱。箇箇攢眉努眼睛。事則如是。理上又作麼生。
良久顧左右曰。東村王大分明說。一定來年米價平。
喝一喝。
上堂。舉洞山到北嵒。嵒問。什麼處來。山曰湖南來。嵒
曰觀察使姓什麼。山曰不得姓。嵒曰名什麼。山曰不
得名。嵒曰還理事也無。山曰自有廊幕在。嵒曰還出
入不。山曰不出入。嵒曰豈不出入。山拂袖便出。嵒來
日侵蚤入堂。召洞山曰。昨日問上座話。不稱老僧意。
一夜不安。今請別下一轉語。若愜老僧意。便開粥相
伴過夏。山曰卻請和尚問。嵒曰不出入事如何。山曰
太尊貴生。嵒乃開粥同過夏。師曰敢問大眾且如何。
是尊貴底事有下得一語。愜山僧意者。與你箇拄杖
子。眾無語。師良久曰。金輪懶向當堂坐。何用丹墀擊
靜鞭。
上堂左邊擊拂子曰。者裏明得猛風可繫。右邊擊拂
子曰。者裏明得虛空可量。諸佛出世祖師西來。皆明
斯旨不為別事。子若不信。聽我再歌又擊拂子曰。人
生若有志歡樂當及時。
上堂。請晴雲大師立僧干將之劍。匣以深藏不敢輕
試。寶之至也。南山之豹。霧而久伏不敢躁動。養之至
也。惟我衲僧門下則不然。橫孤峰而獨宿。獻花野鳥。
追尋無路混闤闠而同廛城東老姥。遁跡無門。栽培
寶鏡。堂前覆蔭之樹。全在金鋤得力。運出無明海裏
滔溺之流。還他蘭槳通神。奮臨濟喝。虛空震裂。拈德
山棒。山嶽崩頹。蜀道久登者。自知趨平避險。茅廬初
出者。難免喫嚇擔驚。山僧為汝諸人通箇方便。卓拄
<pb n="759"/>
杖曰。金翅鳥王擘海底。魚龍休復困重淵。
上堂。世間道譬如隘路不受二人並行資聖者裏猶
八達通衢。上至諸佛聖人。下及蜎飛蠕動聖凡愚智
苦樂逆順。輥做一團打成一片。只有一人。不在其中。
且道是甚麼人。良久曰。少間來與你相見。
上堂。請指源大師。為眾小參兼謝眾檀越齋。拈拄杖
曰。秪者箇虛空絕量真俗離名。居正而不稱尊。垂偏
而不混物。在塵作人倫蓍蔡。出世為佛祖權衡。花柳
巷中豎立橫眠。一一展向上機管絃樓下高揮大抹。
各各談不二法汝等聞鐘響便上法堂遇天寒便衣
重裘伸手觀見掌拭面摸著鼻托缽喫著鹽醬椒薑
便覺甘辛鹹澹。究其元由。一一皆承此恩力。但無人
點破。便自論年放曠。積劫沉淪。所以道譬如琴瑟箜
篌。雖有妙音。若無妙指。終不能發。驀擎拄杖曰。此是
妙指。卓一下曰。此是妙音。且道所彈是何曲調。以手
作彈琴勢曰。皮膚脫盡玉珊珊。峻拔孤風孰敢攀。扶
翊法幢翰赤膽。砥回世運出青山。機前陷虎餘遊刃。
言下擒龍一字關。最險雲門無鏃箭。休遭射破面門
斑。
上堂。今朝仲冬初一日。從天降下真消息。疾風卷卻
屋上茅。細雨打溼階前石烏鴉棲殿角逐隊飛鳴黃
葉墜空庭成堆狼藉。不知領略是何人。莫教過後重
相憶。良久。休相憶。風靜黑雲消。紅輪自迸出。
真如文法師請上堂。問如何是類墮。師曰蘆花月下
鷺鷥眠。如何是隨墮。師曰乘春醉舞百花園。如何是
尊貴墮。師曰深宮有敕不須傳。曰曹山三墮蒙師指
因齋慶讚事如何。師曰好音在耳。人皆慕。曰恁麼則
施受無心人莫及虛空點首讚無休。師乃曰睹星悟
道千古笑端。斷臂安心一場話杷。豎拂子曰。總不如
長水灘頭箇白拂老翁。言而為天下經。行而為天下
法。應現無拘化機莫測。妙高峰一摵粉碎。大海水一
蘸枯乾。和四維上下為一隅。摶此界他方為一土。於
中若聖若凡有情無情。各各不相知。彼彼不相到。無
動移之相。絕去來之形。應以王臣身得度者即現王
臣身而為說法。應以比丘比丘尼優婆塞優婆夷身
得度者。即皆現之而為說法。擊拂子曰。還有此語重
相告。世事萬般何日能拋掉。天邊白日不移輝。江上
青山依舊峭。最無情霜花糝鬢醫方難得其妙。箇事
茫茫無信音。把光陰暗裏消耗。那箇人知道。大眾不
須疑。真好笑。且道笑箇甚麼。良久曰。笑他妙法蓮華
經是諸佛之秘要。
上堂。請道曉大師為眾小參。天地與我同根萬物與
我一體。腳踏五須彌。口吸四溟水。不是東城見石張。
亦非北麗襄泉李。騎鐵馬衝破雲頭。鞭泥牛耕翻海
底。直鉤釣鯨釣鯢。紫栗敲皮敲髓。騰煥宗猷。互為賓
主。斯人焉。吾不知其所以。大眾還知麼。豎拂子曰。見
之不取。思之千里。
解制上堂。長安大道紫陌春風。出門便是莫問西東。
秖有一句子。不可不玲瓏。行從十字街頭過。又手丁
寧問祖翁。喝一喝。
上堂。政黃牛橘皮湯止渴。懶殘老糞火芋克饑。天子
詔不理。公侯門不登。千古追思家聲尤烈。蓋操道之
士。非淡薄無以明志。佛祖之風非清素無以致遠。豎
拂子曰。大眾麤飯飽腹。新艸鋪床。半夜吳歈來枕畔。
侵晨紅日射僧堂。燈籠露柱爭放寶光。既無背面亦
絕覆藏。此其富稱敵國。貴比侯王。豎拂子曰。者箇不
必細商略。瑞嵒主人翁自喚還自諾。佛法不是鮮魚。
隔宿便怕爛卻。萬事隨緣是　樂法。聳身曰。且道那
箇是你主人公。擲下拂子曰。惺惺著。
上堂。箇箇奴呼釋迦。人人婢視達磨。固然許汝是出
群豪傑。拔萃英靈。秖如僧問趙州。學人乍入叢林乞
師指示。州曰喫粥了未。曰喫粥了也。州曰洗缽盂去。
其僧因此悟去。且還有佛法道理也無。試出來甄別
<pb n="760"/>
看。若無。資聖自斷去也。趙州也無。洗缽盂者僧曾無
喫粥了也。若因此悟去。正好朝打三千暮打八百。後
來雲門道。有指示無指示。若道有趙州。向他道箇甚
麼。若道無者僧。為甚麼悟去。恁麼語話。也似虛空裏
著彩。墨跡上填煤。良久顧左右曰。珍重。大眾歸堂喫
茶。
上堂。資聖有一句子。今古無人搆得。舒之則彌滿太
虛。卷之則退藏於密。詰瞿曇而心驚。問達磨而面赤。
若問木上座決然知端的。卓拄杖曰。不識不識。
檀越請上堂。居士問鷲嶺拈花次。迦葉解雙頤。請問
如何是拈花意旨。師曰杓卜聽聲曰。老子悟真常。青
牛出函谷。如何是青牛意旨。師曰漆甕裏𨁝跳。曰宣
尼通大化。一貫示曾參。如何是一貫意旨。師曰可知
禮也。曰恁麼則從來三教分優劣。資聖公然一指收。
師曰不可向者裏亂統。乃曰冬至前後。灑水不走。寒
風撲面。白醭堆口。兔角不須無。牛角何用有。八萬四
千法門。何人同入。無量劫來。寶藏誰與分剖。還他倜
儻丈夫兒。撒出驪珠千百斗。者是福田下種子。集眾
善以為水耕火耨。秋來穀稼成熟。不惟自飽亦能飽
友。金牛老龐蘊叟。佛祖相傳而不朽。且道傳箇甚麼。
良久顧左右曰。無知疑悔則為永失。有智若聞則能
信受。
上堂。煙雨樓前好風月。多少英雄無處覓。獨讓蘆叢
一釣翁。鼓枻中流念子曰。不是心不是佛不是物。舉
世皆濁我獨清。煥古騰今心不別。梅花曲調要翻新。
更聽山僧吟一絕。遂擊拂子一下。
上堂。深繹雲門老祖恩。一聲放下定乾坤。兒孫後代
無思算。終日漫漫草裏蹲。者也是。事不獲已入水求
人。諸仁者。結制來半期已過。堂外執事筋骨已斷。堂
內執事精神已枯。山僧在室中。日日延頸而望。或有
箇擎頭戴角底闖入方丈。來酬還飯錢。報答執事。到
如今絕無影響。不妨將雲門老祖賸下餿殘。拈來與
大眾結箇般若緣。遂擎起拄杖復擲下曰。腦後見腮
莫與往來。
上堂。豎拂子曰。者裏甄別得去。狹路相逢時。自有萬
化千變。所謂大丈夫能為大丈夫事。其宏綱鉅典綿
長攸久而無紀極。不然我與你下箇注腳。顧左右曰。
天上天下三指七馬若更不會。問取東村王大姐。擲
拂子下座。
至節上堂。問向上機關即不問。一陽消息是如何。師
曰鴻禎不必登臺望。轉眼芳叢紫翠濃。曰一陽消息
超群象。向上機關是若何。師曰小人道消君子道長。
乃豎拂子曰。祇者著子乾坤無以定其位。兩曜無以
狀其明。貫三際而不遷。歷四時而不背。有般漢耽臥
荒陂。久沉寒水。問渡無船。推車撞壁。冷湫湫地無一
點活潑。生涯堪作甚麼。以拂子一點曰。向者裏見得
親。信得及。便見飛灰添線天機圓轉。小往大來天下
歸仁。忽爾萬邦凱樂。說甚就路還家。就是三艸二木
咸含歆艷之機。土宿泥蟠盡動翀霄之志。正當恁麼
時。凡有雲物魯史必書。且道書什麼雲良久曰。伏惟
三世諸佛白牯。黧奴起居萬福。
上堂。一僧出。師便打。僧禮拜。師曰。適才一棒。此僧雖
恁麼點胸實未知來歷。如有明眼道流出來決得端
倪。一任御苑酣歌長安行樂。若也大家淈淈𣸩𣸩。山
僧只好打退鼓去也。卓拄杖一下。
上堂。城上鼓鞞撩亂。城下煙波拍岸。渡頭人望不歸
來。深埋怨。顧左右曰。幾乎錯埋怨。緣來是鼠嚙枯藤。
暗把韶華換。孤負了間竹梅花清香滿亭院。空教他
霜雪堆中一番寒戰。大眾你朝朝順跨山門。日日倒
騎佛殿。總未曾親見一回。難把衷腸剖判。要此段公
案團圓。有箇人兒堪與合伴。且道是甚麼人。擲拄杖
曰。無聲無臭。切莫東覓西覓造次顛沛。不離者畔那
畔。
<pb n="761"/>
上堂。問一陽初展萬物重輝。向上玄機即不問如何
是句到意不到。師曰百川流水本無韻。一至橋門便
有聲。曰如何是意到句不到。師曰青山冠珮堪依約。
白雪歌謠總不聞。曰如何是意句俱到。師曰空心燭
點三官廟。斷節香燒五聖堂。曰如何是意句俱不到。
師曰床頭一旦黃金盡。戶外諸親絕往還。曰四句已
承師指示。資聖一句意如何。師曰莫妄想。乃拈拄杖
曰。無固無必有放有收。雖是一期拈弄。實衍萬古徽
猷。放行處撼山嶽而搖動。攪海水而奔騰。事事圓攝。
法法全周。把住時深宮藏尾。密室垂頭。寶閣香殘。誰
能摸索。瑤階月冷。孰敢追尋。若是收放雙行。直得佛
祖膽喪。正偏絕跡。賓主忘形。說甚句到意不到。意到
句不到。遂卓拄杖曰。雄圖霸業人何在。踏月敲門我
獨留。
上堂。僧問向上一路如何進步。師曰天左旋地右轉。
曰得力處乞師指示。師曰一日三飧從朝至暮。曰學
人不會。師曰日裏看牛夜間推磨。乃曰向上路欲進
步。天左旋地右轉。得力處乞指示。一日三飧從朝至
暮。者裏若有箇漢出來。赤身擔荷我當覿面分付。且
分付箇甚麼。日裏看牛夜間推磨。
佛成道上堂。受盡饑寒。五六年宸宮不假鴈書傳。星
光照眼乘機變。步轉青蘿下雪巔。識時務達權宜。在
世尊固得之矣。若說曩時於黑夜睹星有道可悟。幸
與周金剛隔遠。設或比鄰共住。定遭伊惡罵嗔拳。喜
得連忙矢口歎曰。奇哉奇哉一切眾生皆具智慧德
相。有此一句甜話。庶免棲皇斥逐之患。資聖今日門
風迥異也。不受六年饑凍。也不消遠上雪山。也不待
星光露耀。現些小神通要與釋迦老人同腔合調。唱
箇太平歌。豎拂子曰。奇哉奇哉一切眾生皆具者箇。
敢問大眾且道者箇是甚麼。良久曰摸魚兒。
上堂。獸之在山山為窟宅。魚之在水水是家鄉。設使
山崩水竭。必將蹄隕鱗枯。欲際於天無翎可翥。擬盤
於地無沫可濡。今時人認繫驢橛為窟宅。以妄想窩
當家鄉。忽繫驢橛倒。妄想窩坍。上無攀仰下絕己躬。
前無村可托。後無店可依。到此時節畢竟向甚處棲
泊。若道得共向青天誇笑口。若道不得各留明月照
愁眉。
上堂。人人有兩隻眼睛。箇箇有一對鼻孔。他能視物
我亦視物。他能聞香我亦聞香。及乎問著因甚麼都
不理會。良久曰。情事成委曲。只為太丁寧。
上堂。舉先資聖盛勤禪師因僧問。四威儀中如何履
踐。勤曰鷺鷥立雪。曰恁麼則聞鐘持缽日上欄杆。勤
曰魚躍千江水龍騰萬里雲。曰畢竟如何。勤曰山中
逢猛虎天上見文星。師曰勤大師承青原為九世之
祖。紹雲門乃四葉之孫。概見其聲光秩秩。規步綿綿。
若論建立世界。奠安家邦。循方琢圓。隨風轉柁。固是
大人作略。其奈使者僧。葛藤絆腳不得自由。山僧則
不然。設有問四威儀中如何履踐。但道佳人言語好。
不願求新巧。
誕日值雪上堂。諸佛非我道。父母非我親。蒸砂欲成
嘉饌。劈竹擬作繡。鍼水底捉蜻蜓。山頭摘鳧藻。誰知
肯綮徒勞。到底事無成辦。雖欣知識開示。一是一二
是二。麒麟四隻蹄。鳳凰兩箇翼。也總理會不來。到今
日功無分寸。過有丈餘。蓼莪致詠罔極難酬。短髮頻
摩昊天有媿。在世諦論量淆訛不免。若據祖令施行。
敢借別人鼻孔出氣去也。驀豎拂子曰。臘月十五貧
漢悽楚。富家告苦。萬般瀟灑。無如我琪花聯片空中
舞。道是豐年有瑞徵。試看空花結空果。以拂子打一
圓相下座。
謝同門翼贊上堂。雲嵒路徑調直無迂。石傘家聲彌
綸昭著。增一絲不得減一點不能。撞著箇沒轉智大
王。徐版高擔蛇頭死捏。鑑貌於流波。窺形於頑鐵。豈
惟妍媸莫辨。抑且異見橫生。是以激揚此一段事。必
<pb n="762"/>
資大人。具大見大智。得大用。種種現形塵塵混跡。損
己神功弼斯玄化。發言舉令理包振古之奇。移步轉
身事有匡今之美。寶殿舞瑤光。君臣道合珠簾來曉
曙兄弟克諧。佛祖真風。頃刻可挽。叢林標幟。久遠欣
崇。拄杖子聞與麼事心懷踴躍。忍俊不禁。即起合掌
而證之曰。華光佛所為其事皆如是。
上堂。人人有通霄大路。不向牛角尖裏翻過身來。要
進也不得。欲退也不得。說甚麼生死悠悠塵緣擾擾。
積劫以來曾無休歇。我道要休歇也不難。良久召眾
曰。仲冬嚴寒伏惟珍重。
除夜小參。彌齡馳蕩於塵情之海。若能換櫂更帆。登
時到岸。積紀飄零於嗔恚之鄉。便肯回心轉意。即刻
歸家。今則年盡月盡日盡時盡豈不是岸已到耶。家
已歸耶。且什麼處與主人翁相見。豎拂子曰。擬思依
舊隔天涯。
復舉僧問趙州。萬法歸一一歸何處。州曰我在青州
做領布衫。重七斤。師曰趙州似乎年高力弱。輕輕拶
著便心慌意亂。將陳年故物抵其所負。好則甚好未
副來機。資聖則不然。萬法歸一一歸何處。鯨音吼破
三更。夢陌上行人盡畫圖。不但有旋乾轉坤底氣象。
亦使者僧馳求永息。坐致太平。今夜還有恁麼問底
麼。良久曰。歲云暮矣。且收起葛藤。
元旦上堂。紫雲盤結秀城頭。淑氣森鋪滿翠樓。願得
烽煙消斥堠。家家高枕嘆無憂。喝一喝。
上堂。拈拄杖曰。有時正裏垂偏。和風催岸柳爭妍。有
時偏中居正。夜月湛銀河共皎。有時偏正兩忘。千嵒
寒氣洇然。有時正偏兼到。萬壑陽春燠若。卓拄杖曰。
且道是正耶是偏耶。是偏正兩忘耶。是正偏兼到耶。
者裏若分疏得出。洞山老祖在汝背後叉手而立。其
或未然。無窮芳艸色。何處故山青。
上堂。纔過元朝又經人日。抹額摸著眉毛。漱口打溼
牙齒。與道伴交肩過。踢翻漆桶。堂司行者。懶墮異常。
致使壁邊檐下。塵堆垢積。若恁麼蹉跎。將去蕩蕩一
條官驛路。轉見窒塞不通。資聖別行條令。為諸兄整
理一番。遂擲下拄杖。
解制小參。長連床上織成錦繡。經行路裏拾得珠璣。
東街貴買賤賣。西巷鬥麗爭奇。忽被明眼人覷見。元
來是搕𢶍堆頭之唾餘。不值半文錢。直須腳下紅線
斷。頂門正眼開。打開秘密寶藏。運出自己家珍。不妨
觀山是山。看水是水。住則坦然。行則瀟灑。資聖者裏
無禪可參。無法可說。秖有箇酸餡胡餅。當期滿功圓
聊作餞行薄供。良久以拂子畫○相云。時世荒歉。莫
怪空疏。
解制上堂。兼謝檀越齋。一向眉頭緊皺。諸佛歷祖總
是冤家。今朝腳板放開。魚躍鳶飛盡為道侶。如來禪
青山路闊。祖師意綠水橋平。杉青閘上遠喚歸舟。殿
基灣裏高呼便櫂。豎拂子曰。諸仁聽著。驚起樹頭鶯
轉作春山杜宇聲。報與欲歸客。好趁天晴一彈指頃。
十方佛剎遍遊行。眾檀越與山僧助汝清風一陣。芒
鞋底贈汝浩氣千層。前途或有問資聖定乾坤句子。
莫教眼直面皮青。乃擲拂子。
上堂。舉盤山曰。向上一路千聖不傳。慈明曰。向上一
路千聖不然。師曰二尊宿大似自塞其耳。高聲大叫
求人不聞。資聖則不然。向上一路不傳不然。白鶴踏
翻松頂月。黃鶯啼破樹頭煙。
顯聖百和尚至。上堂。無上妙道海口莫宣。在過量人
自能開演。所以資聖向來秖有一副石心鐵膽。喫飯
嫌其碗響。欬嗽不許高聲。雖然鬧市裏有箇天子。百
草頭有箇祖意。置在無事甲裏。未曾確實指陳。致使
路絕人荒。門衰祚薄。今則法王大寶自然而至。以平
等慈施無畏法。便見山門頭清風滿路。蓬壁下紫氣
衝霄。穿心盤子放出摩尼光耀。折腰笤帚盡逞無礙
神通。躄者能履。瘖者能言。聵者能聽。盲者能視。但有
<pb n="763"/>
飯籮裏坐底欲餓殺。海水中坐底欲渴殺。此二般病。
世醫拱手扁鵲攢眉。召眾曰。汝等宜各克已丹誠。請
顯聖和尚診候厥疾庶或有瘳。
上堂。汝先厭離諸小乘法。發心勤求無上菩提。故我
今日為汝開示。第一義諦。釋迦老子為憐最小之弟。
不惜老婆舌頭。然第一義何曾動著。資聖者裏粥時
有粥。飯時有飯。上下交歡。往來相悅。第一義諦實不
相謾。乃拍膝一下曰。春水船如天上坐。老人花似霧
中看。
埽顯聖祖塔。兼慶百愚和尚壽。請上堂。祖翁田地界
畔分明。其真文券。約在我法兄掌中握著。若捏聚則
十聖三賢無憩歇之路。若放開則祥麟彩鳳得騰翥
之方。擔山之鬼無能動一微塵。吐電之魔不敢亂其
畛域。縱一切分人到來。唯唯悉聽指揮。所謂義之實
從兄是也。但山僧笻離鴛渚櫂抵雲門。有一則因緣。
欲與現前大眾商量。以秦望山為筆。以鑑湖水為墨。
以太虛空為箋。要寫壽量品三字。若寫得與堂頭和
尚是真祝壽。若寫不得。佛法無甚奇特。顧眾曰。還有
寫得者麼。若無。試為塗抹。一上看。以拂子作書字勢
曰。薰風涼。夏日長。榴花綴麗。松柏青蒼。更有萬竹林
群英濟濟而歌曰。雪山老子成佛以來甚大久遠。壽
命無量窮未來際。行菩薩道。所化眾生亦復無量。恁
麼則資聖到此。雖有通身之口。難以稱揚。權借張公
鐵笛。依前吹過錢塘。遂以拂子作吹笛勢。
蔗菴範禪師語錄卷一　　　（嘉興資福弟子智頫捐貲刻）

<sarticle><article>蔗菴範禪師語錄卷二</article></sarticle>
侍者智璋錄
<other>住檇李古資聖寺語錄</other>
上堂。鼻孔眼睛不在別處。清晨起來摸著便是。若謂
便是。轉沒意智。茶斟蘭雪白甌香。窗前竹老多寒翠。
山僧已借諸人鼻孔出氣了也。你道山僧鼻孔在那
裏。喝一喝。
天界浪和尚訃至。上堂。秋風吼原野。曉日澹扶桑。千
峰寒色萬木頹蒼。密室不堪漏洩。遍界豈得覆藏。切
忌佛法湊泊。莫作世諦商量。舉訃帖云。此是石頭城
天界杖人浪和尚。最後徹困為人底句子。千里外特
地持來。大眾還知麼。者老漢。道彌宇宙尊而勿居。化
溢閻浮功而不宰。慈攝眾生冰融春日。力扶祖道氣
肅秋霜。智愚沐其瀉瓴之訓。聞所未聞。真俗佩其染
疊之恩。得未曾得。高壽昌。燈焰波旬撲而愈明。峻東
苑。家聲後葉趨承有準。惟師現跡如風奮迅其久。堪
為末世光幢。且忽猒乎世矣。其餘碌碌者亦何足算。
參玄人急須薦。哲人萎兮。狂瀾且無砥捍。古道寥兮
蒼天曾不我眷。時光莫輕玩。各各究取本來面。浮利
浮名誰復羨。誠可哀深可嘆。良久顧左右曰。不須歎。
遂豎拂子曰。大眾。天界和尚來也。隨我詣彼靈筵。香
爇一爐茶傾三奠。
結制小參。欲將虛空雕繪。諸方大有不甘。攙掇石女
生兒。我亦無此途轍嵩少分皮髓家醜外揚。洞山立
偏正。陷坑自掘。有賓主可分。無非野狐唾涎。有秘密
可傳。總是鬼神家活。資聖者裏不施掣電之機。不走
奔雷之舌。水雲齊入僧堂。直教狂心頓歇。秪有一事
不易商量。預為諸仁盡底傾洩。良久曰。趯翻黑漆燈
籠。切莫證龜成鱉。
結制上堂。向因兵衝人散。店面久關。到寒冬來毫無
出息。只得將死貓頭兒當街出賣。還有下顧者麼。良
久乃曰。霜花蔟蔟木葉蕭蕭。路狹偏逢獨木橋。行行
休要心焦。雲水人好懸藤笠。煙波叟且繫輕舠。長汀
布袋高挂。普化鈴鐸漫搖。歇卻無明擔子。放下我慢
腰包。試看今日是何日。莫問明朝與後朝。豎拂子曰。
者是人人有分底。秖不許動著。動著打折你驢腰。何
故。待到嚴寒消臘樹自飛香雪點春袍。
<pb n="764"/>
上堂。山僧疇昔自沒思算。撞入玉笥峰前。遇著箇惡
性老和尚。將我命根一捏粉碎。計較萬千。飲恨無極。
二十年來雲中擂輥。月下顛狂。到今日不三不四非
短非長。有甚好處。已對諸人說了也。若是靈利道流。
切忌扶籬摸壁。顧視大眾。斟酌斟酌。
皖山破闇和尚訃至。上堂。停棹歡顏曾話別。一年鴻
鴈隔天涯。此來遺我真消息。翻作行人墮淚碑。召眾
曰。諸人還知此箇消息麼。𡷗山和尚於八月十三日。
造銕船入海去也。致使法城震恐。魔壘揚威。時習日
移。風規愈下。是深繹而不可已者。其道稱於人人所
必服。言通於世。世所必經分蒼弁之焰森羅並耀得
鑑水之源大地興波。孤硬險若崩崖。鋒芒利如劈箭。
縱是古佛出頭來。也要遭他貶剝。山僧與伊雖然同
氣。脈絡相連。卻是同床寢臥。做夢各異。今則炊無米
飯。煮不溼羹。以表微諶。致情於二千里外。有伴無伴
或來不來。鐵蛇橫古路。彩鳳舞丹霄。
上堂。舉南泉斬貓話云。南泉有彌綸造化之機。趙州
有戡定乾坤之手。一步一趨為綱為紀。佳氣鬱長安。
清風揚帝里。雲水兩堂諤諤如矢。諫必聽說必行。盡
是蘇張之利齒。休休休已已已。活的自活死的自死。
張顛顛後更無人。此道而今棄如土。拈拄杖曰。大眾
南泉斬貓兒。與山僧拈拄杖相去幾何。良久曰。多逢
白眼人。罕見赤心子。擲拄杖。
上堂。此極明白不必狐疑。混古今而無變。隨偏正而
不移。有一箇半箇赤身擔荷。譬如大日輪當天。能破
一切幽暗。設使思前慮後。不妨多買草鞋。向四大部
洲走百千遭。卻來依舊不離者裏。為甚麼如此。卓拄
杖下座。
上堂。隔岸吠紅塵之犬。深村啼白晝之雞。是向上句。
祖師曲唱知識傍提。是向下句。離此二途如何是衲
僧得力句。若道得。同步溪津看晚霞。道不得。各自歸
堂喫茶去。
上堂。舉香嚴道。去年貧未是貧。今年貧始是貧。去年
貧有卓錐之地。今年貧錐也無。又有古宿道。去年富
未是富。今年富始是富。去年富做得領黑黲褊衫。今
年富添得一條百衲褲。師曰二古錐一箇說貧。一箇
說富。總不是大人氣概。資聖門下也不訴貧。也不誇
富。過飯以鹹虀。遮身以麤布。寒時臨窗曝背。倦來欹
枕高臥。一任喚作無星秤陳年滯貨。
上堂。非思量處識情難測。以短為長將南作北。荳遇
電而褪花。龍乘雷而換骨。你道是情識不是情識。喝
一喝。
上堂。舉鏡清有僧問。祖師歌如何唱。清曰拖送醉人
酒。曰恁麼辜負和尚也。清曰猛虎不食伏肉。師曰大
眾。古人恁麼說話。還是未問已前。辨他是鏗金之韻。
還是對機之後。定他是戛玉之聲。如定當得出。可謂
伯牙快鍾子之遇。其或不然。再來白雲裏好聽紫芝
歌。
上堂。諸仁者出一叢林。入一保社。者邊教你看話頭
做功夫。明大小法。那邊與你商量古今。論說玄妙。總
是枷上添杻。誘人犯法底古錐。資聖今日與汝等參
箇真善知識。以拄杖打趁。
上堂。中而不可不高者。德也。一而不可不易者。道也。
漆園老吏雖是奇怪。秖識得地肥笳子大。那知腳瘦
草鞋寬。到我祖師門下。無站足處在。何故不見道。契
心平等。所作俱息。
冬至上堂。面壁峰前一段事。流傳日久多生弊。兒孫
各自峻門牆。攪得乾坤如鼎沸。當此時也群陰剝盡。
四方泰來。舊轍改除。新綸式聽。劫前消息既通。格外
風猷可睹。乃以拂子擊香案。搏扶搖而上者。九萬里
大鵬也。遂下座。
上堂。謹白參玄人。光陰莫虛度。祖師恁麼道。大似禹
居人上慄慄如不滿日。敢問大眾如何得光陰不虛
<pb n="765"/>
度。良久。金鶯啼柳陌。玉犬吠花村。
長至上堂。大丈夫英靈漢。具擇法眼。有軼群氣概。向
一毫頭上識得根元去。則成就百千三昧建立無量
法門。那畔無拘者邊脫灑能使一陽復而萬彙昭蘇。
君子進而小人革退。露一機有轉凡成聖底芳聲。垂
一語有立懦起頑底美績。造化聿紓掌上貞元並鬯
毫端律轉葭灰寒回黍谷克壯宗猷輝聯法胤。若是
孤峰坐住。寸步不移。認得箇繫驢橛子。喚作行家奇
貨。與本分事有甚麼干涉。此是無他秖為箇關捩子
不曾撥得轉。山僧為汝撥去也。遂拍禪床一下曰千
尺冰河齊發焰。萬年枝上盡含葩。
上堂。舉同安丕和尚因僧問。如何是和尚家風。安曰
金雞抱子歸霄漢。玉兔懷胎入紫微。曰忽遇客來將
何秖待。安曰金果蚤朝猿摘去玉花晚後鳳銜來師
曰揄揚祖上家私賣弄壺中風月。琉璃殿上和氣同
歌。翡翠簾前爭歡共舞。正中妙挾文彩縱橫稱意施
為隨緣酬醋乃是同安老祖尋常款段。或有問資聖
如何是和尚家風。但曰布袍與艸履醜拙不堪言忽
遇客來將何秖待釅茶淘冷飯。喫者盡攢眉。且與古
人還有同異也無。若甄別得出。三家村裏不妨說黃
道白若甄別不出長連床上喫粥喫飯。
上堂乾坤之內宇宙之間中有一寶秘在形山見青
黃底是眼聽音聲底是耳聞香臭底是鼻說言語底
是舌且道寶在什麼所在良久顧左右曰你者一隊
漆桶向後莫被人謾好。
上堂舉雲門道盡十方世界乾坤大地天下老和尚
以拄杖畫一畫曰百雜碎師曰韶陽老子秖解瞻前
不解顧後至今不得出頭以拄杖橫按膝上曰十方
世界乾坤大地天下老和尚依位而住卓一下。
上堂良久顧左右曰正恁麼時如何商量若商量得
下不妨快暢其或躊躇山僧挐三道五去也盡喜一
身擔寵辱孰遺萬卷臥煙霞。
誕日璋侍者請上堂國師三喚侍者三應言不及義
上下欺謾鳥窠吹布毛龜玉毀於櫝中是誰之過與
鹽官扇破索犀牛至今不曾倒斷千古下猶挂人脣
齒資聖者裏家風浩大門戶寬舒不蹈古人舊轍貴
乎不昧當機彼擎茶來我以手接彼若作禮我即合
掌彼以怠弛我以怒詈彼此不相辜負恩怨烏得分
疏所以揄揚其道琢磨其器如圭如璋齊聖凡而無
異途暢尊貴而為一致均嘗甘苦不憚勤勞樂則同
歡憂則並戚是則是秖如僧問趙州和尚年多少州
曰蘇州有此又如何籌算良久曰青松不獨堅於操
綠萼常聞臘候香。
上堂舉雲門曰你若不相當且覓箇入頭處微塵諸
佛在你舌頭上三藏聖教在你腳根底不如悟去好
還有人悟得麼出來對眾道看師曰曲順初機撫循
末學直將一段天機錦裂碎人間作小裳其時若有
箇勇不顧身底出來把雲門捏住咽喉使他無處轉
氣豈不是倜儻英靈雖然且道據箇甚麼而能如是
以拄杖卓一下曰波斯仰面觀星斗。
上堂威音那畔洗腳上床和衣倒臥秖得一橛資聖
門前朝聞市語暮聽漁歌秖得一橛有箇漢出來道
長老恁麼提持雖謂乾坤旋轉河海晏清看來也秖
得一橛山僧向他道上座揀點極是明白爭奈有一
人在背後呵呵大笑你道笑箇甚麼良久拍案一下
也秖得一橛。
水雲應侍者同其祖蘊微諸道侶請上堂石頭路上
歌雲門家裏曲唱彌高和彌寡若是蘊素精微培養
博厚底人自然節拍相諧氣言適合百喚百應千呼
千諾折衝量外之機一毫不爽運轉室中之意萬法
全彰會異派而同源映千光於一鏡成所未成備所
未備克揚劫外真宗維暢今時懿矩爛枯樁自解生
花死骷髏也能吐氣雖然如是忽被明眼衲僧檢點
<pb n="766"/>
將來猶是建化門中尋常施設應知向上關頭更有
奇特事在大眾且如何是奇特事豎拂子曰寒雲密
布凍雨交侵孤舟遠棹不惜水泥深過溪風來耳畔
覿面相逢群公雅愜舊知音興化赴村齋道存于古
德山不荅話事到于今說與南詢士不必細沉吟此
宗難得其妙莫教向外追尋飯裏有砂嚼得著休忘
一片水雲心擊拂子喝一喝。
上堂萬種浮言不如一句妙理千般魚目莫若徑寸
明珠拈拄杖卓一下曰不是妙理復呈拄杖曰不是
明珠是千聖秘密之藏乃吾人本有之物便恁麼搆
得可謂窮子還家一場富貴脫或轉生惶怖而復馳
逐資聖別有箇道理遂擲下拄杖。
上堂昨日有人從四明來卻往臺山去得箇越州信
說道雲門胡餅極美日鑄蘭雪最佳貴賤盡在臨時
機巧毫無用處若信得及得入如風奮迅大三昧自
在海如不然者十二月初一資聖寺裏擊鼓陞堂大
眾蔟蔟上來與汝箇入處良久曰歇。
上堂石鞏室內張弓子湖嵒前看狗惟圖暖熱門庭
大事不虞掣肘誤賺後代兒孫波蕩風靡箇箇癡狂
外邊走究到生死岸頭轉身不得畏怯不前計較不
及十人有九資聖獨異不為野干鳴不作獅子吼露
些風規處如大火聚如太阿鋒近傍則喪軀嬰觸則
殞首說甚一期徹證七日悟明屹屹不休孜孜而守
亦安用牛皮鼓馬尾拂撩亂激揚互相紛紐所以人
人若金毛獅子擺斷鐵索而跨青霄之步一任將南
辰喚作北斗事到如斯不妨高之與下隨物方圓豈
復緘脣而箝口拈拄杖曰解弄者大家出隻手。
謝兩序上堂橫按拄杖曰資聖者裏門道與城闉相
接鐘聲同市語交聞總藉伊毘贊有方持籌甚力道
樞綿密一法莫能移其位智域淵深萬物不得易其
形塵埋保社祖令更新雲水高人鼻孔如舊臣退位
以朝君夜明簾外侃諤飛聲子轉身而就父寶鏡堂
前輝融旭日雲龍之美共睹斯時霧豹之奇適逢此
日雖然恁麼事道則容易相續也大難何故綺羅一
日嬌行路花草千年恨逸人卓拄杖下座。
上堂黃花三徑紅葉千堤月明古渡漁醉蘆灣頑童
跌宕遊客蕭騷為人則不負前機自究則克成大事
喝一喝曰日後遇人時切莫道資聖以官物私作人
情。
解制小參山僧剛硬如頑石疏拙似鳴鳩有事不敢
商量有言不敢輕洩風凜凜水＆CB21444;＆CB21444;寧使法堂前荊
棘參天不欲將餿殘惡臭穢汙於人者深知汝等胸
中有一疑團結成痼疾生而復死死而復甦秖為無
始以來被三家村裏十字街頭輪木患珠念消災咒
底祖師妄授藥劑至於累生不得消化今則艸鞋欲
穿未穿之際腳步將動未動之時與你箇良方可作
前途調心之張本若善服者不惟病去藥除亦許你
具一隻眼召眾曰還有恁麼漢也無安神求遠志補
血問當歸。
佛成道解制上堂曹山三種墮雲門一字關雪峰輥
毬道吾舞笏以至千七百箇老古錐巧說異端納盡
敗闕爭似瞿曇老漢於午夜明星出現時睹一回威
音王腦蓋一掀掀開舜若多骨髓一擠擠出雖如啞
子得夢不能說似與人卻解劍挂眉間符懸肘後塵
塵混跡剎剎流形將黃葉當金錢盡止兒啼以石砂
為至寶全周貧餒功業成于一時芳猷播于千古豈
似諸仁向一色邊坐住必欲到臘盡見梅開待雪消
候春至此非汝等之咎有箇繩頭被山僧捏緊欲前
不得退後不能今則時節既至自當放鬆任爾橫行
直撞良久曰出門盡是家山水不必臨行問路頭。
上堂嵩庭立雪費神若此黃梅舂碓為想徒勞以訛
傳訛將錯就錯流分千派門埒五家不惟孤負先聖
亦且埋沒己靈資聖今日正其訛舉其錯直指向上
<pb n="767"/>
一竅以拂子擊禪床下座。
諸化士歸上堂古道寂寥真宗淡薄棄本逐末萬別
千差堅空生忍辱始能化邪歸正大滿慈辯才纔好
說無為有若遇箇中人全施牙爪播揚家裏事不惜
眉毛有時即賓是主有時即主是賓長街短巷古廟
深村神頭鬼臉出沒非常是知一粒米一莖菜一缽
飯一碗羹詰其根元不是虛妄而至人莫不飲食有
望知味者奮獅子威踞地哮吼一聲以圖酬恩報德
豈復冰清水冷影響毫無帶累山僧拖泥落艸只得
煩木上座出來振作一番管取如雷如霆如旦如曉
非道弘人人能弘道卓拄杖一下。
誕日上堂跳出孃胎著甚由天邊雲鶴水邊鷗大悲
手眼通身是難掩崚嶒面上羞大眾且道有甚麼羞
祖鞭不能提策世道無力彌縫盜飲化鹿癡泉誤中
雲門毒矢狂心鼓熾馳走四方與無手人行拳共無
舌人相罵到底自己喫虧其志將鴈過長空雲歸遠
岫皆因腳跟不穩未免起倒隨人趯翻獅子窟闖入
野狐群把柄破木杓謂是曹家女要配洞山主中尊
貴調無絃琴擬奏太古之韻架蓬蒿箭欲當八面之
鋒陸地上撈魚大海中捉兔不惟勤苦多而見功少
其柰兜破半邊鐵網甚為懊悔既到不惑之地從前
打一算盤總消歸在五八得四十喝一喝。
上堂豎拂子若恁麼畫樓人不見不恁麼花下鳥先
知恁麼不恁麼憑君子細看日用尋常不可造次山
僧分明說了也擊拂子石馬痛加鞭鐵牛常叫屈。
上堂舉昔日那吒太子析肉還母析骨還父然後現
身而為父母說法大眾秖如骨肉盡情析還父母身
又如何現法又如何說驀豎拂子曰那吒太子現身
也且道說箇甚麼法微塵大須彌小誰不知誰不曉
風清陌上暗香浮梅花吐玉成瑤島擲下曰恁麼會
是恰好。
立春上堂六九頭五九尾春到人間童歌陌上風和
日霽魚躍鳶飛土牛鞭背石馬試蹄空劫事頭頭露
現最上機處處彰明徹骨徹髓無獘無私非聖量所
知豈凡情可測不著佛求不著法求不著僧求然資
聖不避截舌而作此委靡態度貴要大家知有召眾
曰如何是知有底事狐怕踏冰行蟄喜望雷動衲僧
高枕眠不得做春夢喝一喝。
元旦上堂昨日舊年去今朝新歲來新舊有遷訛諸
法無變異所以山川不移其位日月不改其明佛殿
元居正位僧堂不離偏方人物形貌一切如常壯者
自壯瘦者自瘦長者元長短者元短鳥翔於空獸行
於地是法住法位世間相常住然而淑氣先盈劫外
晴光溥散域中不妨以舊為新以短為長以正為偏
以先為後能令法界情與無情一切眾生同入旋陀
羅尼大三昧門驀舉拂子招眾曰來來喫金牛飯飲
洞山茶穿睦州艸履擎祕魔木杈巷陌聚落隨意玩
煙霞東一群西一隊商量浩浩地不過要茂宗支於
雞岫殿盤石於漢家玉笛一聲來鳳曲竹籬茅舍盡
梅花諸仁者得此活潑天機且道承誰恩力春光無
向背品物自亨嘉。
上堂黃梅時節雨水得宜村莊野老心目開明貧富
不用費力高低盡好栽秧黃瓜連夜開花笳子登時
蕃茂泥中蜿蟺歌揚第一義水裏青蛙展演向上機
塵沙世界凡聖含靈便得無量安隱快樂是汝諸仁
且如何理會偈曰攀緣易斷世間情憎愛難除是衲
僧打濕眉毛無處晒終朝斫額望天晴。
上堂按牛頭喫艸我無能焉扶胡猻上樹人所恥也
方丈裏苔花繡壁法堂前草色盈階釋迦有足插不
入達磨有口開不得或有出眾道資聖長老伎倆也
只如此許你是箇人重賞三十烏藤良久卓拄杖。
上堂舉天皇因龍潭問曰某自到來不蒙和尚指示
心要皇曰自汝到來吾未常不指示汝心要潭曰何
<pb n="768"/>
處指示皇曰汝擎茶來我與汝接汝行食來我與汝
受汝和南時我便低首何處不示汝心要潭佇思間
皇曰見則直下便見擬思則差潭當下有省師曰龍
潭所問實是由衷天皇所畣直披肝膽會天性於斯
時原非異種定父子於此日豈是無根其柰將石頭
基業瓜分割據至於後世遞相鼎沸不已姑置勿論
且那裏是龍潭悟處良久顧左右曰汗血無人識雄
心兩鬢知。
上堂疏頑不善陽春曲愛唱吳歈鬧市來青嶂白雲
渾沒有酒樓肉案語全該還有同腔合調者麼良久
曰漁舟泛泛秋江上風笛悠悠聽落梅。
解夏上堂舉洞山示眾初秋夏末兄弟或東或西直
須向萬里無寸艸處去師曰洞山指箇去處可謂安
隱無憂尚在遙遠險絕難到石霜聞曰出門便是草
豈非心存共濟契比斷金明安曰直饒不出門亦是
草漫漫地多因留別意得寫送行詩三箇老子尋常
氣陵今古門墻峭峻一切人攀攬不及到此時節為
甚大家向草窩裏東倒西擂資聖則不然秋風在野
白露橫江天地始肅自恣日臨兄弟或東或西乃卓
拄杖曰切不得離卻者裏。
達磨忌上堂嵩山面壁神逃鬼避蔥嶺歸歟風清月
霽秪緣遺下一隻皮鞋致使乾坤煙波鼎沸今日不
肖遠孫將條龜毛繩子穿卻鼻孔繩頭在山僧手裏
要他生也得要他死也得且道有甚憑據喝一喝。
上堂細入無間不言其小大包乾象匪謂其深蟭螟
眼裏放夜市虛空背上輥燈毬釋迦彌勒文殊普賢
直得望崖而退何故如此不當於時不足以立事顧
左右還容得山僧麼便下座。
結冬小參無常老病不與人期唐棄光陰寧無太息
諸兄既來聚會山僧敢不輸誠先若約法不嚴後必
研覈無實後進初登念念攀緣不定活猴子且教潛
伏久參宿學心心恪守無功死蛇頭一任放開資聖
雖豐薄於諸方不一而致化於上世則齊勤慮求索
勉整家筵藜藿作羹糲粢為飯量腹而受隨意而飧
既無內顧以乖其志亦無外緣而成放逸黑漆桶底
未曾脫落彼此男兒莫生退屈堅確精神討箇分曉
勿謂今日不會而有來日勿謂今年不悟而有來年
須知洞山道有一人在千人萬人之中不背一人不
向一人且道是甚麼人若識得此人面目則諸佛諸
祖面目也見父母未生前本來面目也見長安世界
坐致太平一切處自在無繫一切時無所過患其或
遲疑不決圖遠希功拍禪床曰深夜剔銀釭細把家
書讀。
結制上堂止止不須說我法妙難思釋迦老子作此
語話猶是狂奴故態資聖寺裏適結制之日不妨將
微妙廣大法門盡情宣說明生死之本達利害之源
當知出沒四生飄流六道孤露伶俜備常艱苦今若
不省更待何時此是有志者之所能為要與本分事
相應太遠在舉拂子曰一切事向者裏及盡去始為
不負青春高臥不嫌屋陋喝一喝。
上堂至富不在多財至貴不待高爵惟在愛見習漏
潛消貪妄情關頓啟自然捏聚也在我放開也在我
波之以水離合自如拳之以掌屈伸由己終日語不
落筌蹄終日默不居陰界我為法王於法自在富則
異矣貴亦可知且與父母未生前底消息相去幾何
掀髯獨立丹霄外遠數蘆汀白鷺飛。
上堂佛說一大藏教是拭瘡痏底故紙取之則染汙
祖師千七百則葛藤是祭鬼神底器具用之則禍生
古人恁麼提持也覺大有徑庭不近人情資聖者裏
底事一切尋常會得教意即是祖意楚璧隋珠增大
光彩會得祖意即是教意泥豬癩狗逞大威雄昨日
雨今日晴飯罷簷前立看取鐵船水上行以拄杖一
畫曰閒愁遺恨一筆勾清。
<pb n="769"/>
上堂趙州眼光爍破四天下從古至今皆以古佛尊
之看其僧問狗子佛性一箇無字酬之不知斷送多
少人命根瞎卻多少人眼睛英靈漢識得者般利害
一切事如將利刀劈竹節節應手而開更擬奇妙揣
測差別商量敢保驢年夢見召眾曰佛性有無且置
喚甚麼作狗子一僧作狗吠聲曰嗥嗥師曰者畜生
人卻不會咬在者裏覓甚矢橛良久擲拄杖看看便
歸方丈。
上堂舉洞山曰體得佛向上事方有些子語話分僧
問如何是佛向上人山曰非佛雲門曰名不得狀不
得所以言非師曰二大老氣味雖殊肝膽相若要提
持佛向上事且緩緩地資聖者裏向上向下總沒交
涉佛是雪山凍餒餓夫試聽一頌世上浮名不足圖
山頭高臥亦知迂風流樂事追元亮玉馬金貂換酒
沽。
上堂南天台北五臺踏破多少草鞋歷過無窮煙水
聽人所說底盡情嘔出自己肯重底颺在一邊如何
是諸仁親切句良久顧左右曰六六元來三十六。
臘八上堂師辴然而笑顧左右曰大眾你道何故好
笑為笑悉達太子是癡獃漢青宮正樂年尚幼沖胸
中包含一箇天大的妄想靡假毫力要趯翻生老病
死陷阱不加寸刃欲勦除根塵結使魔軍是以棄捐
萬乘尊榮深蹈千尋雪頂衝寒冒暑齧檗吞麻受辛
苦經險難智竭心枯乾癟贏瘦六載陶鍊秖成得一
箇心中無事底凡夫三有界中如何為冶為型四生
海裏如何作舟作楫況處處臺邊有月家家灶裏生
煙古今不異愚智皆知盡謂伊夜睹明星悟道不識
悟箇甚麼是所以笑而忍俊不禁雖然勉說一偈為
世尊解嘲趺坐深山夜正寒長庚一見偶成歡奇哉
一語傳人耳萬古提撕作話端。
除夜小參釋迦不曾出世壺中自有乾坤達磨不曾
西來甕裏何嘗走鱉蓋謂人人有一段大事因緣便
與佛祖無別匪藉勤勞肯綮脩證自是汝見不真信
不及突然生得許多頭角是非紛然向外求索千鄉
萬里徒困水雲及至諸大祖師遞相出興多方勉諭
百計揄揚不過欲諸人立地搆去免得受屈正如盧
生欲起膏肓必死之疾藥以靈丹其柰不善服者執
藥成病反怪良醫所以資聖從來行平坦之路高簡
素之風一法不敢蓋覆一事無以隱藏故從年頭至
年尾靡不以此段大事因緣深相委託自是汝等認
一機當穩密田地守一境為極樂家鄉怠翫拘留不
肯克紹到臘月三十夜開口便錯動步即乖痛棒無
功熱喝無益不免道箇梅花多耐冷信有遠香飛。
元旦上堂柏子香燒瓦鼎煙人人彩服意陶然一心
誠對青天祝還我豐饒大有年惟祖師門下無許多
閒事饡飯飽飧釅茶酣飲殿上磕倒黃面老釋迦門
外喝退長汀憨布袋內不知有自己出入外不見有
世境遷移新年有佛法墨上添煤雪中加粉新年無
佛法送往迎來無處迴避到者裏新舊有無不消提
起世法佛法放過一邊遂拍案顧左右曰且喜天下
太平法王自在。
受顯聖請上堂拈疏曰黃面叟剩下花枝石頭翁存
留鈯斧就雲門天法兄手裏持來要範上座道箇無
端呈疏曰此不誑語者指法座盡大地是箇曲彔木
床坐則觸犯不坐違背且從隨例看瀟湘遂陞座拈
香畢乃橫按拄杖秖者箇扶危正令捄弊典型統一
心源貫通三際藏鋒人事互主為賓進退有禮揖讓
無私應一機如疾雷動地蟄戶俱開垂一句如杲日
當天覆盆悉照諸佛不能說底竭力播揚祖師不能
傳底盡情交付蓋雲門一席乃從上公器含攝一切
剎土總持一切法海須是大力量人得無量智力具
無量神通方堪克任豈似範者力慚螳臂道乏鴻毛
砥礪未遑何云撐拄斯銜老人嚴命深荷檀護恂忱
<pb n="770"/>
天愚法兄謬推挽注既然躲避無能只得餘光借照
卓拄杖胡餅相攜飽春色葛陂變化看游龍。
解制小參舉雲門曰有一則語教汝直下承當早是
撒屎著你頭上也直饒拈一毛頭盡大地一時明得
也是剜肉作瘡雖然如此也須實到者箇田地始得
師曰雲門如此提持巍然王猛捫蝨而談當世之務
傍若無人資聖事不獲已尋常猶風狂人相似手中
捏著屎橛逢人劈面拋撒汝等不知香臭不識好惡
看見結制又是解制一期事畢明日東者東去西者
西行若腳跟有分曉實到者箇田地舉足如驥逸空
群鼓翅類鵬飛摩漢或不然者好光陰甘自輕擲草
鞋錢亦不顧惜山僧也只得有語送君行無計留君
住若道繁紅一樣春何似休歸去喝一喝。
解制上堂節屆欣逢正月半然燈古佛分身現衲僧
久靜解隨流我為說箇異方便有佛處不得住無佛
處急走過趙州老子大似見貧人誇金谷繁華對富
翁說措大寒酸機教既不相投規模亦非宏遠若是
大丈夫漢別有翀霄志氣有佛處當互為主賓廣化
有情無佛處須把斷玄津不遺涓滴但是有一句子
千聖未嘗道著山僧懷蘊久之今在臨行之際願為
仁者宣布乃擲下拄杖。
上堂門連城市流清泚更有吳歈來聒耳不須特地
展家風此道而今棄如矢豎拂子秖者箇是王謝家
舊物識得也好不識也好乃擲拂子。
過東山妙覺院請上堂坐不居正行不垂偏化母織
成錦繡機絲不挂梭腸密室森嚴有信不敢傍通風
規略露欬唾盡為珠玉瞻仰所不到趨向亦無從若
搆得上識得此人管取如龍入海頭角崢嶸似虎依
山爪牙便利積劫疑根頓時圓拔無量法門即同本
得始謂登東山而小魯登泰山而小天下其柰有般
漢纔到得大洪阬便乃退屈心生坐住不前要見妙
覺門下宗廟之美百官之富也大難在所以山僧白
手空身孤笻晉謁有兄弟之情恃至親之愛指望要
長即長要短即短誰知反被諸公索我秀州新鮮物
色搜我格外奇珍施設不來躲避不得秖好借堂頭
和尚威光為大眾揄揚豎拂子曰蒼松雲擁虯龍舞
綠竹風梳鸞鳳鳴。
上堂舉睦州問武陵長老了則毛端吞巨海始知大
地一微塵作麼生陵曰和尚問誰州曰問長老陵曰
何不領話州曰我不領話你不領話師曰睦州武陵
俱恁麼道可謂惠而好我攜手同行其柰得失之途
開議論之端起山僧恁麼道如有領話者不惟穿睦
州武陵鼻孔亦可以增衲僧氣概。
上堂三藏玄微含吐於齒頰百家祕密漁獵於襟懷
無非障道籓籬未是出身徑路須把上牢漆桶一拳
打碎然後入真入俗便可通身利劍無一法可當情
山僧如此告報恰似與門外遊人說旅中情況要相
續主中主大遠在喝一喝逐水看花任意行不須更
問桃源老。
退院上堂普現色身為如來使操化育權達去就理
隨其種性而施甘霖等其愚智而見濟度一言一行
事事全向上機或動或靜步步有出身路遂後世援
而為天下式者若櫂蘭舟而浩歌於水之中央一人
唱而千人和之豈似山僧尟德微躬齊竽濫奏秖解
瞻前不能顧後百千妙境轉變無由致使土曠人稀
相逢者少要得始終不謬頭尾相應有藉船子和尚
出來賡和一曲庶可解嘲遂謾詠曰水急風驕難撥
櫂三年鴛渚忘昏曉古岸灘遙撐不到真堪笑枯藤
鼠囓誰知道緇素誼高山與峭直鉤自歎非時調休
想金鱗來上釣纔得妙黃鸝約我歸雲嶠乃喝一喝
拽杖便行。

蔗菴範禪師語錄卷第二
<pb n="771"/>

<sarticle><article>蔗菴範禪師語錄卷三</article></sarticle>
侍者智璋錄
<other>住越州雲門顯聖寺語錄</other>
康熙癸卯正月初十日入院。
三門閣門洞開剎境無際東邊與麼來西邊與麼去
金雞飛上珊瑚樹。
佛殿當年我鼻孔任你橫拖此日你鼻孔隨我倒拽
何故經一事長一智。
伽藍淵穆內醇威雄外飭覺苑籓垣祖庭盤石爐峰
雨過連天碧。
祖師視東說西觀南指北煮石筍為羹採漚花釀蜜
似者般沒意智漢且看一款收下遂炷香作禮。
據室從上大老盡向者裏設陷虎阱樹看狗牌萬舉
而無遺籌失策者未免缺王道之儀新長老不用此
等器具何也待得雪消暖自來庭前何必齊腰立。
上堂拈護法疏句高郢上陽春彩布法中靈瑞通融
東魯真傳開演西來大意或有未得深知再聽重宣
此義。
同門疏衫袖長短被底破穿家裏敢論家裏事外人
未許擅流傳。
指法座未有世界先有此座佛亦不拘祖亦不管踏
著路頭不厭高自然開口驚天下遂陞座拈。
王臣檀護香畢次拈曰此一瓣香根埋塵點劫前葉
布恒沙界內專為。
本師釋迦文佛伏願身雲現處普覆高低法雨施時
均滋小大次拈曰此一瓣香論長養谿山各異概投
機水乳攸同靈峰貴買嵩山賤賣廬陵攛行新豐奪
市以至雲門殊形眾彩一線貫穿遍地生煙互相熏
爇專為。
迦葉尊者以至散木師翁六十三代老祖大和尚伏
願塵塵為調御之尊剎剎續心燈之焰取懷中香曰
此一瓣香百城外搜尋一毛頭迸出形匪栴檀堅於
頑石斧劈不開錘擊不碎鴛水灘頭曾已暴揚石傘
峰前重為拈出專為。
傳曹洞正宗第二十八代前住此山愚菴和尚以酬
法乳遂斂衣趺坐東堂和尚白椎竟師云獅子窟中
不容異獸真獅子兒出來哮吼看問如何是君師曰
山僧不戴寶花冠如何是臣師曰上座應須衣錦袍
如何是臣奉君師曰雞鳴聽玉漏誰不解山呼如何
是君視臣師曰天垂新雨露艸木盡沾恩如何是君
臣道合師曰室中與汝商量事門外遊人那得知君
臣五位蒙師指斬新條令又如何師曰三日後看乃
曰峰巒秀異無非祖父田園松竹陰森盡是人天榜
樣化育盡廬陵之美家聲擅玉笥之雄從上佛祖靡
不在此如雲籠月直暢本懷一音震吼響應萬山一
燈發焰輝聯塵剎黃閣簾中顯示特尊妙旨紫羅帳
裏恢揚至貴宏謨運不思議辨才智慧之力開無所
畏諸佛秘要之藏隨其品類悉能惠施母論聖智圓
明凡愚昧劣艸木昆蟲情無情等箇箇入遍知海人
人獲本妙心所以新長老到來一籌不展坐致太平
寶印不彰垂成至化且如何得恁麼自在舉拂子曰
一人懋德萬方以寧起立云淨範緇行荒疏福緣淺
薄鈍若跛驢不堪驅策拙同尺鷃豈羨高飛蓋為愚
菴老人誨敕難違南山法兄謬推莫逭護法檀越瑤
光攢照勤舊執事青眼特加濫膺斯命實玷宗風不
敢當祖庭之任竊願勤灑埽之緣所冀合山檀護現
前知識各運金剛種智同扶般若光幢不盡謝私統
惟慈諒。
復舉開山澄和尚一日上堂說法竟曰還有問話者
麼若有出來秖要打艸驚蛇僧纔出澄曰真是一場
業地卓拄杖便下座愚菴老人曰者老漢只圖一時
俊快不顧日後風波者片地從古至今何曾清淨得
<pb n="772"/>
來偶然一時打艸卻被者僧靠倒師曰二老子一步
一趨式金式玉父作子述各剖襟懷本欲清理從上
祖業誰知重增一堆汙穢致令有血性底動便踏著
紛然叫屈範上座忝為後裔當應出手整治今日說
法已竟若有問話者出來不求撒珠撒玉秖要頭正
尾正或有僧出但曰我識得你也何故為挹暗香來
舊谷竟隨野步入深村。
當晚小參纔脫鴛鴦湖上鉤重投石傘峰前網自知
業債不能逃焉敢向人說冤枉既到者裏事不容己
只得挺其脊梁壯其筋骨所喜家法現成不用更新
換舊秖將餬餅舖子略加簡點一上造作或得不傳
之妙滋味自有出格之奇大家喫得飽齁齁地若能
情無背向見謝偏枯佛殿裏狼藉矢尿不為過患東
廝頭恣縱笑談悉稱全提我今為汝保任此事終不
虛也否則莫嫌服事不到。
復舉僧問百丈如何是奇特事百丈曰獨坐大雄峰
天童淨曰大眾不得動著且教坐殺者漢今日忽有
人問淨上座如何是奇特事秖向他道有甚奇特畢
竟如何淨慈缽盂移過天童喫飯師曰長翁老祖要
倒百丈令旗欲樹石頭赤幟可謂無畏大光明幢也
其奈奇特事提掇不出今夜或有人問新雲門如何
是奇特事但向伊道有眼皆見有耳皆聞其意如何
燈前夜語忘賓主席上春吟空古今。
聖節上堂河若帶山若礪龍為吟虎為嘯九重靜謐
八表安寧堯年之化日舒長舜祚之鴻基永固前聖
後聖人王法王千枝萬葉共本同根黎庶熙熙群生
穆穆世主降誕駢萃千祥衲子傾誠流通一句仰看
杲日恒垂照常見黃河徹底清。
果園吼山諸道侶請上堂手攜七尺杖子腰懸無底
缽盂趨入百法門中要理多般事業東也譊譊西也
嘖嘖頭上青灰轉拭轉多口邊白醭忽起忽滅諦審
沉思深知摩兜堅三緘其喙省卻無窮氣力其奈有
於法無厭足者慣能踢破虛空亦解煉石可補盡謂
獅子出窟應有震山之吼嘉果出園必聞異樣之馨
遍於震旦國中打箇合同轉到雲門一時同聲說道
上妙無垢智無邊分別辨宣揚深美言第一義相應
範上座聽之不覺大笑曰若論第一義不動舌根可
以言滿天下費許多周遮作什麼遂卓拄杖曰他時
後日不得辜負者箇。
元宵自慧五十請上堂十五日前放過一邊十五日
後且莫論量正當十五日杷柄在雲門手裏明眼漢
搆得來不但履五十之途而知四十九之非亦能險
處布筏冷灶添柴穿心碗子顯現神通無底籃兒騰
身起舞引得然燈佛忍俊不禁特出眾前高聲唱曰
春風拂柳條鶯語初調山路非遙隔岸行人把手招
兩兩三三度版橋咸來寺裏慶元宵茶一甌飯一瓢
遂合掌曰難消。
請上堂踏開萬里雲頭歷盡千家門戶忽朝戰馬收
韁便乃干戈永息五蘊浮雲不吹而散三途熾焰不
撲而滅死生去來無非游戲迷悟真妄悉是假名所
以得此事底猶如妙翅搏風猛虎戴角喫飽飯了東
聒西喿敢開大口道師姑元是女人做其或茫然難
把遊絲繫白日莫教冉冉過青春。
上堂秋風遍野蟋蟀在庭青山疊疊白石粼粼境上
有無盡之心心上有無盡之境無一法可同無一法
可異若與麼去都是肯信忽然道箇不是境不是心
便人人不知罔措喝一喝曰口喫飯鼻出氣阿誰不
會。
上堂舉僧問雲門死向甚麼處去雲門對曰在甚麼
處師曰韶陽老漢望尊寰宇氣挺神州具定古今之
眼有定古今之辨被人問箇去處總屬茫然或有問
顯聖死向甚麼處去秖對他道門前流水潺湲綠屋
後春山疊亂青。
<pb n="773"/>
上堂有一人春遊萬國秋泛五湖問他途路生涯煙
波浩渺一總不會有一人靜對青山獨坐愛閒白晝
高眠咨決人物性情世界廣狹悉能了知且道此二
人還是舒卷不同耶為復迷悟有殊耶具眼底出來
定奪看拈拄杖曰貴不可求從吾所好大聖之操也
卓一下。
上堂大盡三十日小盡二十九屋裏黑漫漫眼前烏
漆漆靈利底踏著總是自家活路癡獃漢動步須防
平地喫跌與諸仁注破了也道將一句來良久卓拄
杖曰歸堂喫茶。
應凡禪德送師粹瞻入塔請上堂豎拂子曰癡意逃
空怖頭狂走秖為迷了者箇擊拂子曰出生諸緣不
借其力建立萬法不宰其功秪為悟了者箇若謂迷
悟不存塵垢銷落猶在半途未為究竟山僧要箇迷
不礙悟悟不礙迷到處恰好隨緣鋪設水投於海鹹
同一味薪入於火燒同一燄方是到家人名為真實
住顧左右曰有麼有麼春行不得看花伴獨唱仙謠
歸去休擲拂子。
上堂一切賢聖皆以無為法而有差別釋迦老子秖
循其名而未純於實也雲門也有些技術試為一用
一切賢聖皆以無為法而有差別三餐飽腹一枕高
眠三月采茶四月栽田懶墮退後勤謹爭先東邊底
冷笑謂臨濟原是小廝兒西邊底闊論薄德山不值
半分錢拈柱杖曰秖者箇也不徒然小橋閱遍晚山
霽敲得新詩譜舊絃。
望日上堂天上月圓人間半月從古到今同口一舌
山僧今日要與和盤翻轉以拂子打圓相曰向者裏
清楚得去說甚麼一月半月萬象森羅一法所印塵
塵獨朗剎剎分輝無孔笛一音吹出萬籟消聲太平
歌一人高唱多人應和雲門有箇舊時曲本也要效
顰一上拈拄杖曰蟠桃動是千秋優曇花豈常有閬
苑先生知否知否卓一下。
到棲真為宗蓮大師入塔請上堂夏日初長薰風乍
扇蒼筠逕杳皓月馳光白鹿峰高清風飛價牛背牧
兒啞啞言言暢諸佛本元梁間燕子喃喃句句標祖
師心印豎拂子曰總向者裏剖斷得明或律己謂精
進幢或利人名解脫道潛行密用換斗移星事存函
蓋理拄箭鋒確有可觀者焉若是畏難怕險避議持
疑那邊去底有眼不肯視著者邊來底有足未曾踏
著遂將此事沉埋荒艸堆頭狼藉綠陰地上雲門到
此不妨指其實證其真要使現前諸人出來承紹管
業孝者傾心於順奉者竭力於輔方見克家有子可
謂知恩報恩擊一下曰三十年後此話大行。
上堂有禪可參是妄有道可悟是誑說禪說道底也
與他一頓拄杖要參要悟底也與他一頓拄杖雲門
恁麼道還有過也無良久曰輕恕輕恕便下座。
上堂半月晚參為循舊例二時普請蓋是常規若論
正經佛法絲毫不曾提起近喜久晴得雨栽田已畢
內外安和山僧閒暇與大眾傾倒去也新芽蠶荳家
製乾糕聽鼓鳴一齊赴堂喫茶。
上堂舉梁山因僧問家賊難防因緣畢曰梁山老漢
小題大做為箇艸賊作亂乃點起十八界雄兵排空
結陣桴鼓迎敵雖不損兵折將然則秖解當鋒交戰
不能使賊伏誅或有問雲門家賊難防時如何但曰
賊在甚處待伊擬議便與本分作略良久曰大眾賊
子我為擒下了也一任推勘。
立監寺上堂用燈盞兩箇卻似拂跡生塵能上下一
心纔是隨緣得旨張五趙六鬼面神頭不拘美惡飽
得便休仁者莫自疑難智者勿復憂慮聲色裏跋扈
應知道出常情賓主中攢簇大敞祖翁門戶始信石
頭路上騰步乃千里駒萬竹林內和鳴真九苞鳳也
於是憨布袋呵呵笑曰賢首明哉股肱良哉從此後
大家端坐看白雲片片飛來驀拈拄杖曰且道拄杖
<pb n="774"/>
子還全肯諾也無卓一下曰吾從眾。
上堂舉香嚴上樹因緣畢頌曰炎光閃爍麗景蕭條
一番經眼一度心焦樹上兮易道樹下兮難標玉液
金盃傾畫閣月明誰復夜吹簫。
浮菴和尚至上堂豎拂子曰秖者些子總是自家屋
裏事雲門尋常曾為罄底傾出要你知要你會其奈
諸仁似盲似聾如癡如獃只管道饑來喫飯困來打
眠惟圖鉤奇雕巧不善慎始慮終究到羅紋結角處
正是大夜之夢無由喚醒膏肓之疾似難救療所幸
者有大知識觸熱到山行敲唱於機前明主賓於量
外揭癡盲暗蔽不資餘力起必死沈痾匪藉他方光
騰祖苑利益人天然則但聞其名未見其人大眾要
見其人麼良久曰請浮菴和尚出來敷演看。
上堂舉雲門到乾峰曰請師答話峰曰到老僧也未
門曰恁麼那恁麼那峰曰將謂侯白更有侯黑師曰
二大老驀路相逢一錐一劄斯道燦然真是令人可
愛是故聖人之治天下也必以百姓心為心河海自
然晏清士民得以樂業顯聖今日也要與諸仁共之
良久曰莫嫌好景眼前過殊快清風竹裏來。
上堂石傘峰下犬吠雞鳴說古人之未說寶鏡堂前
月冷風高行古人之未行從此徹底悟去猶是艸菴
裏眠熟底醉漢若是逸群英特之士要作灑落丈夫
須識得雲門拄杖子苟未識得出來與汝箇方便一
僧出師連棒打趁復視左右曰君子哉尹綽面訾不
譽。
解夏上堂梧桐葉落雁南飛燕子思量衣錦歸盡日
徊翔微細語來年還我舊檐扉此是世諦情量說箇
有來有去有春有夏惟我衲僧門下則不然本位不
動遠近之剎歷然一念靡移延促之時宛爾住則三
根椽下坐臥自如有甚麼過去則萬里天邊雲霄只
尺有甚麼難試看洞山問僧曰世間甚麼物最苦僧
曰地獄最苦山曰不然向此衣線下不明大事始是
苦師召眾曰且衣線下有甚麼事若辨得出不枉在
雲門度夏若辨不出道人何處不悲秋。
上堂雲門向來佛殿前相見僧堂裏喚汝皆成戲論
都無實義今日與諸仁說些真話昨夜東村王大捉
著西天賊貨天明點燈看時卻是一籃破布豎起拂
子曰盡情交付。
謝收稻上堂稻子登場家計麤足喫飽菜羹新米飯
忘饑從此不懷憂山樓坐嘯喝散四野妖狐木枕推
翻驚起三更紅日總是大小首領不以心勞而有欺
怠內外禪流不以事煩而生嗔恨蓋有如是厲力精
勤故有如是自在受用驀拈拂子曰拂子亦不違本
誓以平等慈與諸仁弘闡大猷擊一下曰秋風漸肅
伏惟珍重。
到南山請上堂垂百尺遊絲釣山上鯉魚張千重鐵
網捉水中烏兔紅旗閃爍灝歸無限英雄寶印當風
收攝幾多豪傑有時謦欬塵塵綴錦有時掉臂剎剎
流珠有時恁麼也得不恁麼也得木雞芻狗肆志揚
威有時恁麼也不得不恁麼也不得玉鳳金鸞停飛
斂翅者是我堂頭法兄尋常慣用底家私雲門自謂
也有截斷天下人舌頭底謀略及乎到此一籌也展
不來亦不容假借一毫所以客情步步隨人轉有大
威光不能現既辱同風高誼豈可詌口無言試為鑿
壁偷光望空掛彩去也紅蓼滿灘秋聲在樹晉謁到
苕溪寺在白雲深處竹柏影妍桂花香細孤鴻天際
飛來瑣聒畫樓人橫三豎四為有些子盡情說與知
音免得帶愁歸去乃擲拂子下座。
上堂拈拄杖曰秖者箇出生諸緣成就萬德蓋為秋
雨連綿溪深路滑佛祖觀望無門人天仰瞻莫及獨
許飽參之士若探囊中之寶循順機宜取與俱當雖
然乃知兵者是凶器聖人不得已而用之也遂卓拄
杖一下。
<pb n="775"/>
請同門翼贊上堂擊拂子曰者箇門中極廣博最坦
平盡天下英靈到此皆茫然無所措其手足須是本
來尊貴底人不處尊貴之位施巧方便力現全體作
用有同體之深知為無私之大業栽培大樹扶救頹
綱正如百千杲日麗中天十方剎海一切物象形影
相羅光光交映如此演揚直與從上諸佛諸祖同一
鼻孔出氣更說甚麼風清劫外譽播今時顧左右曰
休林盡是參方士明日報恩知是誰。
上堂舉僧問青原如何是佛法大意原曰廬陵米作
麼價師曰青原老祖恁麼酬對大似垂衣裳而治天
下九洲賓服萬國晏安不知有化與不化後人皆是
身存魏闕心在江湖尟有追其恩以報之者今日或
有問如何是佛法大意對曰君子有曠達枕底是嚴
灘何謂若待成功挂冠去洞口白雲應笑人。
結制上堂謝知浴檀越齋鬧浩浩時碾出達磨骨髓
靜悄悄處豁開自己眼睛見山是山見水是水入一
切國土知一切差別其行坦坦其樂陶陶總是雍熙
太平景象若是三頭兩緒落後攙前縱使遊歷微塵
世界承事恒沙諸佛稍不著便被人將丈二長龜毛
索子緊緊縛住要入也不得入要出也不得出更有
箇無情漢呼朋引類拏些洋銅鐵丸加以蚖蛇蝮蝎
膾炙將來謂是鹽梅大羹謂是珍饈美味不管嚼得
碎嚼不碎吞得下吞不下滿缽盛來大碗喫去性命
之憂一總不顧山僧冷眼視之雖為不甘分說無由
只得隨例喝彩道虛空邊際或可量此心功德莫能
測喝一喝。
上堂聖人說不到凡夫說到聖人行不到凡夫行到
是聖是凡到與不到總向壁邊立著拈起拄杖曰一
切人喚作拄杖雲門道不是你還甘麼擲下曰恁麼
去一句有甚麼難。
谷虛兆君二靜主請上堂拔斷祖師關捩衝破魔軍
營寨屏除妙見生涯掃盡圓聞活計秖將一點血心
劈開一條生路電光裏勒回戰馬虛空裏穩泛鐵船
以正遍知隨緣鋪設言堂滿堂言谷滿谷簾卷畫樓
清風徐至苔生古殿野老謳歌離一切相不躲根于
形名未兆之前即一切法不滯跡于文彩縱橫之後
皆于往昔無數劫中為大願王謂有善知識所住之
處恒願親近供養當勤守護至盡未來際無有退屈
拈起拄杖曰君不見霜飛瓦上層層葉落枝頭片片
惟有此箇癡腸亙古亙今不變知不知薦不薦少頃
缽盂內匙箸上讜言唐突切莫生猒得得為君通一
線卓拄杖下座。
上堂有一句子精超四句妙絕百非上塞諸佛鼻孔
下鎖列祖咽喉不會且休有向經行路裏踏得著底
出來舉看良久曰你者一隊瞌睡漢得恁麼不識好
惡遂以拄杖打趁。
上堂衣裏有明珠懷中有至寶不逢親友苦切指示
所以遊行他國艱難求索甚為癡也今日若有醉酒
已醒驅馳頓息底出來踊躍承任雲門當以盡情交
付一僧出禮拜歸位師曰倚遍欄杆天已暮恨殺貧
夫不憶家。
上堂青原垂足異端競起南嶽磨磚大塊已鑿玄要
三關正宗陵滅君臣五位邪法難扶者些不守分底
老古錐引得後代兒孫於艸窩裏輥出輥入今日被
雲門推勘過了貶向他方世界外去也大眾還知麼
乃豎拂子曰鴈影好看秋色裏牧歌徐聽夕陽邊擊
拂子下座。
請同門信和尚立僧上堂調烈馬為神駒全藉孫陽
鞭策斲凡材成美器必希郢匠斧斤此是世間獻奇
暴異之小技也當知衲僧家有沒量大人胸襟含裏
太虛眼光爍破天下有時緊閉門墻霜風凜冽佛來
魔來莫能窺測有時豁開戶牖和氣藹然若愚若智
盡屬獎提以此劻勷祖道祖道愈光以此化育人天
<pb n="776"/>
人天欽仰所以欲振祖父赫奕宗猷須得兄弟同心
努力秖如山門騎卻佛殿廚庫闖入僧堂是何節目
顧左右曰勸君莫只空搔首細問知音當自知。
上堂天下知識作用不同或說玄要主賓或說正偏
回互有者盡底播揚有者絲毫不露雲門這裏總不
恁麼拈起拄杖曰道即渾身大錯不道如何即是卓
一下曰峭寒風急夜偏長。
上堂徹骨窮漢能使偷錢奴戰馬將軍慣騎齧人馬
建功者還他無賴頑賊敗業者偏是本分兒孫且道
妄想裏經行聲色裏坐臥是什麼人良久曰輪王不
坐琉璃殿隱顯無私類莫齊。
上堂諸佛遍世演妙音因甚道商量則有不商量則
無驀拈拄杖卓一下釋迦老子鑽入諸人耳裏了也
家有白澤之圖故有如是妖怪。
上堂請道曉大師為眾小參豎拂子曰大眾看看三
祖大師在拂子頭上說道將心用心豈非大錯且道
將底是甚麼心用底是甚麼心那裏是錯處若檢點
得出知你是英特上士其或央詳仰羨劈面撒沙去
也遊歷山川參尋諸識是大錯要出生死欲求悟道
是大錯穿衣喫飯屙屎送尿是大錯為做工夫勤勞
肯綮是大錯告往知來評今論古是大錯有佛處不
肯住無佛處急走過是大錯動靜一源出入無二是
大錯只有一處不錯山僧不能說得稍停有箇漢牙
如劍樹口似血盆自為諸仁註破。
上堂以拄杖畫一畫曰向者裏拌得身捨得命免使
耳裏灌水眼裏撒沙良久曰古路深幽行客稀不知
明月為誰好。
上虞檀越請上堂天際望白雲冉冉樓頭看綠竹珊
珊一日三度打眠究竟閒消不去與一隊頑皮邋遢
禪和造無窮惡業搆莫大冤讎棒得手酸說得口燥
有不識痛癢漢猶道風猛可繫恩大難酬令人慚惶
無著處忽聞半夜敲門忙忙問他你是阿誰彼即酬
對道我是千佛數中人不圖遊山翫景特地為法而
來雖有些零碎東西施者不求利益受者莫叫難消
秖要人人得知飯是米做則已也雲門聽之如放下
千觔擔子便教伊應東者東邊坐應西者西邊坐始
知不思議境界非妄想馳求之所能到顧左右曰此
段葛藤為是向上提持為是因齋慶讚聽取偈曰簇
簇霜花綴滿身煙波一櫂小陽春上虞主作雲門客
此是分明莫問人。
上堂舉臺山婆子公案畢乃曰婆子膽大心雄趙州
理直氣壯勘破歸來說向人分明月在梅枝上含嬌
含笑若有多情仔細看來仙家棋局可是世間同樣
良久曰參。
上堂甲子晴乙丑明拍案一下曰大歡喜無作無壞
解脫門盡情打開了也有力量底便好踴身直入一
了一切了一證一切證權衡悉在于我殺活總不由
人端坐則得堅固行妙莊嚴動步則入不可測功德
海一滴水一粒米不曾靡費一塊香一枝花皆歸著
實等閒流出一句子與佛祖為師也得與人天為師
也得縱使心生退屈自救不了者到者裏也隨他王
膳飽餐雲門特為捶鐘擊鼓以告諸人並不敢截鹿
角栽上馬頭但有一事大家要知且道是什麼事良
久曰閉戶莫嫌天氣暖出門知道朔風寒。
上堂汝等當知一切眾生從無始來生死相續皆由
不知常住真心性淨明體用諸妄想此想不真故有
輪轉且道念底是甚麼秖恨釋迦老子不見吾狂耳
拈拄杖曰惟這箇真相識賴以破愁寂臭味同今昔
說不盡衷情茫茫三界傷行客無計傳消息我道要
傳也不難卓拄杖曰東方甲乙。
祈晴上堂屋後斑鳩鳴簷前雨滴聲石人從定起斫
額望天晴大根利器一聞千悟向背同途陰晴一致
其有一種膠柱鼓瑟底衲僧陳年布裰點臭不堪啾
<pb n="777"/>
啾唧唧飲氣吞聲知他有甚麼趣向以拂子望空指
曰日輪升天也大家曬㫰去。
上堂舉乾峰示眾曰舉一不得舉二放過一著落在
第二雲門出眾曰昨日有人從天台來卻往徑山去
峰曰明日不得普請師曰乾峰大似飲水防噎乘輿
怕趺顯聖則不然舉一正好舉二放過一著朝暾彩
旭溫暖庭除泥豬癩狗翱翔天路昨日有人從天台
來卻往徑山去喚維那曰結制三七已過明日應當
普請一任冰花雜遝山徑嵯峨莫管天坍不憂地裂
劈頭撞著自家底速教披衣上方丈待山僧為伊檢
勘何謂要做驚群大丈夫莫把烏龜喚作鱉。
上堂如來大音常演暢開示離憂真實法若坐若臥
喫粥喫飯日日恁麼時時恁麼都是識情濁垢邊事
且真實法在甚麼處拈拄杖打一僧曰你何故不出
來證明便下座。
請上堂船來陸來前到後到盤過幾多水曲山灣歷
遍無窮危坡險道不肯重諾於古人不肯藐視於自
己三三兩兩團聚到雲門是謂夙緣罕遘甘受麤拳
辣棒端望有一箇半箇向層雲重霧裏雷震一聲不
但蒼龍換骨霧豹披文亦見法眼圓明真風不墜其
奈懷疑不信固窮守困且看借長者家私與諸仁結
般若緣去也凍雨天霜風冷鯨音吼徹五更頭夢中
人俱喚醒閒者少忙者多迢遙同泛瀟湘艇重重涉
入雲門境一一精勤發誓心世間最上無可與並汝
等皆當作佛我不敢輕於汝等喝一喝。
山言法師入塔上堂僧倫懶墮無如我自來怕聽陞
堂鼓今朝特地⿰番支唇皮有句真言對人吐黑夜山公
冒雨歸為是世間說法主點鐵成金一粒丹轉麤為
妙何須數祖父從來不出門還家盡是兒孫旨從茲
穩坐看家山任他一二三四五卓拄杖曰要合古轍
請觀前古。
上堂舉米胡令僧問仰山今時人還假悟也無仰曰
悟則不無爭奈落在第二頭其僧回舉似米胡胡深
肯之師曰米胡傳檄定鼎仰山汗馬功高二尊宿雖
同死同生仔細檢點將來皆應喫棒趁出雲門恁麼
道利害在甚麼處顧左右曰你者一隊漆桶總是玄
沙道底。
上堂舉香嚴上樹話畢乃曰當時有箇虎頭上座出
曰上樹即不問未上樹請和尚道可謂慣游巴峽山
前路引出青猿助客啼蓋香嚴昔日曾為斷腸客見
如此爭不教他呵呵大笑後人都道馬家父子賊手
賊腳那知香嚴惡心惡行尤甚而今有人識得他底
蘊出來道得一句相應我當終身供給走使而承事
之若恁麼不識好惡豪家莫笑此中事曾見此中人
笑人。
上堂仲冬嚴寒滴水滴凍山門頭兩箇漢各執己見
互為持論曰熱時熱殺闍黎寒時寒殺闍黎流布諸
方盡謂展偏正宏猷成主賓佳話豈知雲門會下熱
時不道熱嶺上高松風聲價寒時不道寒爐中煨品
字柴頭得其旨趣普順眾生心而無分別想剎等志
願等一切皆究竟昧其根元裂知見網遊知慧門而
於志願心不喜樂拈起拄杖曰看看青眸閱遍人間
事此箇惟知不世情卓一下。

（紹興府山陰縣弟子智授勸吳門張氏信女
福姐法名行懿助刻
蔗庵和尚語錄第三卷所願壽命等南山聳
翠福源同東海汪洋者）

<sarticle><article>蔗菴範禪師語錄卷四</article></sarticle>
侍者智璋錄
<other>住越州雲門顯聖寺語錄</other>
請上堂諸佛無邊妙法藏隨順觀察皆能入眾生根
<pb n="778"/>
行靡不知到如是處如是尊況我衲僧家一塵入正
受諸塵三昧起吐金石之句意絕偏枯馳閃電之機
心無雕繪山曲吠白雲之犬咸唱玄音水灣啼清晝
之雞全提妙旨謂是當人情畦畫界識隴分疆一毫
黏染萬境紛紜壅舒卷之途局淺深之量以致沈酣
夢宅結縛幻鄉徒經曠劫枉用工夫今日山僧被檀
越抑逼到此自知箝口不來且說箇廣大方便平等
陀羅尼門普願大家同證同入良久曰菩薩子少頃
聽板鳴一齊赴堂喫飯。
彌陀誕日請上堂門外颼颼薦朔風此中事事類征
鴻伶俜浪子迷南北喚不歸來恨莫窮然無他故蓋
不知極樂家鄉無憂國土金鋪階道玉砌樓臺重重
珠網張施其上種種寶蓮圍繞其中塗香散花芬瑩
崇麗樹林水鳥各演妙音說一切眾生往劫所行廣
大善根說一切諸佛疇昔所行廣大利益有如是莊
嚴有如是境界彌陀未降生也不曾缺一隅彌陀既
出世也不曾增一角十分坦蕩八面玲瓏人人到此
躊躇顧慮把手拽伊不入以至終身淪棄驀豎拂子
曰無量壽尊坐視不安向拂子頭上口喃喃曰善男
子會也麼曾有志莫蹉跎兩丸拋擲如梭舊路多岐
不可戀前賢捷徑好橫趨要作堂堂美丈夫誠孚一
念妄情枯何必在隔江招手重畫麒麟閣上圖乃擊
拂子一下。
上堂山僧昔年胡行亂撞毒刺傷足痛入骨髓便矢
願不做者般蟲豸擬縮在茅茨土窟裏髮長貌醜一
任時人檢點不期逼上俳場終日忙忙碌碌夜裏脫
襪子忽然抓著舊時痛處惶恐無地特將此段因緣
普告大眾不得作佛法揣摩不得作世諦計較若有
痛癢相關底不妨出來商量良久曰可惜蓋世金章
寫作尋常閒話。
祈雨上堂扇子𨁝跳上天築著帝釋鼻孔東海鯉魚
打一棒雨似盆傾雲門老子費力太多見功實少顯
聖者裏人人奮不退轉心箇箇立決定志佛殿裏燒
香山門頭合掌梵音響處雷震晴空法語宣時雨傾
大地便見三艸二木意氣揚揚敗種焦芽生機勃勃
山僧聲氣不動但喝彩有分良久曰應節慈雲看靉
靆豐年全得雨滂沱。
上堂橫按拄杖曰在古非先居今不後三相勿得推
遷二鼠無因攢齧提持千聖千聖類他不齊出生諸
佛諸佛混他不得水國煙村將空王如來鼻孔橫穿
花街柳巷把彌勒大士面門剺破揮慧日以當天響
真風於遍界所以令一切眾生斷除障礙令一切眾
生堅固善根令一切眾生裂破慳囊令一切眾生勤
種福田令一切眾生捨邊邪路令一切眾生入正覺
門同真俗徹始終窮源極流莫一與二浩然大均名
曰拄杖更說甚麼禾山鼓雪峰毬塵擾擾鬧啾啾不
若一齊放下休遂擲拄杖。
長至上堂迷悟不異動靜一源進不上前退不落後
坐萬年床斟無為酒隨心飲啄適意絃歌人人道曲
肱高枕樂在其中豈知正是生死岸頭事拈拂子畫
一畫曰向者裏推坍鐵壁趯倒銀山直陞堂奧別展
化機一陽飛葭管之灰四海濟成平之運小人從茲
革面君子得以暢懷或現尊特身慈御萬方或現異
類身悲援群有隴上寒梅皆含霽色溪邊古木盡釀
和光是則是若達磨門下兒孫決不肯隨時消長與
物轉移何故自有家聲高宇宙可同紅紫問東君。
請上堂若論此事如千日並出碩大光明照曜無際
上至諸佛聖人下至蜎蜚蠕動咸受照臨有一種在
千年暗室裏坐守底人聞此勝妙境界自己不生信
樂而反障礙他行可謂自無目而廢天下之視有能
入其門者出沒卷舒逢緣不借與尊與卑入泥入水
將西山白雲填東嶺之穴以女媧彩石補缺陷之天
致使無底缽盂雍雍揖讓穿心碗子箇箇稱雄三世
<pb n="779"/>
諸佛莫測其由十地高人罔知其緒且是甚麼人合
知端的喝一喝曰今日山西村檀越設齋。
樗里維新法姪領眾請上堂雲門家風從來孤峭室
中閒話底齊之嚴刑殿前欬唾底正其峻法是知家
裏人便可從中新其條令維持祖道為師為法報德
報恩蓋為初來後到未能立地搆去且看放一線道
豎拂子曰樗里相呼趁曉行紛紜踏落板橋霜方舟
進棹煙水微茫到彼岸聚首商量總有千金難買好
時光殷勤三請陞堂擊一下曰此法微妙不可量。
上堂一切諸法隨緣幻生若恁麼去理事互彰不恁
麼時體用俱泯如是激揚唱教門中可稱極則若衲
僧門下正好喫棒拈拄杖曰喚作拄杖至德無可名
不喚作拄杖大義不可掩靠拄杖曰三以天下讓民
無得而稱焉秖如衲僧分上又作麼生頂門具有金
剛眼倒拽橫拖總不妨。
懸嶼禪師木主人祖堂請上堂擊拂子曰千聖靈源
列祖正脈盡從者裏流出但為根苗有異脈絡匪同
低佪留戀風雨寥落山南水北論劫遷延終無到家
自在分果是符信可徵勘合不謬高騎玉馬疾屆長
安含元殿裏得拱密威嚴之旨月明簾外有轉功就
位之機信步行來全身排入踏一微塵拈一莖艸皆
是祖翁家裏物事合君臣尊貴為一致聚祖孫兄弟
為一團同一受用同一作息且道其中事作麼生少
室調分千古韻雲門山鎖萬重青。
上堂不為善不避醜不求所無不失所得喝曰擔板
漢豈可同塵不為生死所染不為涅槃所淨喝曰活
落漢那堪共語爭似雲門者裏美惡也如是得失也
如是生死也如是涅槃也如是或有逸群禪客出來
道和尚恁麼舉揚也是蝦跳不出斗亦喝曰從來拏
空塞空不礙將錯就錯。
蕭山楊悾菴居士追嚴請上堂父母非我親誰是最
親者諸佛非我道誰是至道者從者裏得路知歸無
論平坦高低雜染清淨苟能大步跨入漚生幻滅應
現無拘天上人間隨流得妙四生九有有色非色有
想非想我皆令入無餘涅槃有何山河國土艸木瓦
石而不證金剛三昧然後掉轉頭來晴時則晴雨時
則雨為人親者止於慈為人子者篤於孝鬧市叢中
垂手暢演仁風百艸頭上橫身發明祖意或從源循
流法胤與人倫合彩或攝末歸本世脈同慧命無疆
麟趾鳳毛爭奇繁祉宗枝曇萼簇錦聯芳可謂靈山
一會儼然未散但是雲門手拙口鈍欲描描不成欲
說說不盡敢問大眾且道悾菴居士之尊慈即今在
甚麼處乃卓拄杖曰天邊白日來猶往門外青山古
到今。
明因三辰請上堂日日鐘鳴而起夜夜更盡而眠饑
不論食寒不加衣是也一半非也一半所賴者露柱
徹底婆心始終謹厚燈籠橫開笑口全副熱腸餅舖
中商量浩浩人境俱亡茶堂裏計較紛紛正偏兼到
力大者戴負須彌非為重量寬者吸乾滄溟不謂多
功非我功名非我名成非我成德非我德此段實情
本不當輕心吐露貴要與家裏人作箇證據臘月朔
日寒風淅瀝霜花濃似蘆花白雁聲嘹喨說盡真消
息客至明因夏履橋信是法者甚難得乃擊拂子曰
於諸功德中此為最第一。
大慶珍菴主請上堂落盡樹頭黃葉不致喚雨招風
綻開嶺上寒梅乃見飛香聳價有鼻孔底略聞著一
點氣息不待遠遊剎海便能成就慧身分皮得髓咸
歸直指之門大器小根並入總持之苑更擬趼足千
山求言以美輕身萬里望道斯彰何異棄慈室飄零
絕島持至寶循乞窮途有過無過莫問別人或是不
是惟詢自己所謂真參上士秖要識得自己變變化
化而不自知也竺土大仙心便好捏成齏粉佛法無
多子有甚麼商量不下若必要分其內紹外紹決其
<pb n="780"/>
孰勝孰負未免遭人簡責道猶是三家村裏說老婆
禪底局量既到顯聖門下不管你承當不承當得知
不得知各與三十拄杖者裏委悉得來庶可移風易
俗卓拄杖曰天寒日短且與一狀領過。
開山湛祖忌日請上堂豎拂子曰此一著子山海不
足比其高深日月無能方其明耀類虛空而包含群
有等霖雨而澤霈四時但為輕僄鹵莽之夫紛馳物
我根塵違背圓同大旨故我師翁乘願出生慈力應
化發達磨悱憤肅悟本旖旎塞千差岐路開一味要
門火宅裏捄其焚燒識浪中拔其沉溺黃童皓叟咸
承等視之恩家種異苗共仰平分之德有者道血盆
其口劍樹其牙兒孫滿天下法幢遍域中有者道如
日之恒如月之升如天之高如地之厚豈止疏曹源
壅滯決洞水逆流據實論之大似群盲摸象是在一
邊非在一邊總不如州山檀信今日致一瓣香獻一
碗飯洋洋乎如在其上如在其左右永兮戴兮終不
可諼兮。
佛成道日上堂亙古今窮法界人人皆謂今朝是黃
面老漢摯斷鼻繩拔出眼刺輕快平生底時節那知
項上三百斤鐵枷從此日纔擔起若不信但看他挂
弊脫珍饑寒百萬億國凄風冷雨顛沛四十九年深
入眾生之性不以人廢言善知逆順之機不以己妨
物資生業裏濟濟成群利益門中紛紛作隊佳山佳
水看不上眼好言好語說不離口兩管鼻孔吞盡餿
酸臭氣一箇肚皮包盡惡毒垢穢到如今幾三千年
沸諠不已嫚罵者多歎譽者少也總為此一點明星
是大禍根眾中有旁不甘底出來道長老是他腳下
兒孫不為渠報讎雪恥反將伊積劫行過底事業盡
情訐露何也擊拂子曰一聲玉笛梅花外幾箇相知
暮靄中。
上堂欲說惟恐諸仁簡點不說猶怕諸仁怨悵枕頭
上想得一句看來已是諸仁嚼過底渣滓要得彼此
不相辜負須知別有些子驀拈拂子亂抖曰一時抖
不下來且到明日看取。
誕日上堂未離母腹鱉縮龜藏已出娘胎鵝愁鴨叫
驚起泥牛耕月惟知奮力罔解高眠策馳木馬追風
但識進前不能退後欲作欲息短綆汲深泉一動一
靜方木投圓竅實意不合其時巧言非益其道是故
四十四年來將舜若多面上重抹輕描向海龍王宮
裏東撈西摸名不成名益無所益一根鼻繩被人橫
牽豎掣不得自在驀拈拄杖曰爭如者箇機輪圓活
不逆寡不雄成有時左旋包括兩儀有時右轉化通
萬類聲香味觸非異非同見聞覺知孰偏孰正隨溝
洫而印祖心如千江月任塵勞而鳴佛性似萬竅風
法法周流事事準則奈一切人識渠深淺不得乃卓
一下曰我自理會不來以待明眼人斷。
除夜小參歲云暮矣冽風寒密室蒙頭坐不安人未
歸來勞望眼碧天一日幾回看大眾釋迦已過去彌
勒猶未生且未歸底是甚麼人或有出來道若論此
人坐不當堂行不出戶心心不觸物步步無處所豈
有去來耶許他是箇明眼高流秖如洞山曰有一人
在千人萬人中不背一人不向一人且道此人具何
面目良久曰不知庭際梅開早香氣氤氳撲繡簾。
復舉僧問古德年窮歲盡事如何古德曰東村王老
夜燒錢師曰古德如此酬對雖謂行一令而天下尊
出一言而天下服不違時不爽節只可遣發閒神野
鬼衲僧分上毫無交涉今夜或有問年窮歲盡事如
何但曰灑埽佛殿大敞法堂東邊煎茶響西邊炒荳
香煖室裏濟濟多士豎指擎拳較短長佛也莫希望
祖也不思量只願心空及第做箇狀元郎免得來年
相見東村王老笑我道依然是舊時面孔空過一生
忙喝一喝。
元日上堂豎拂子曰者箇本是陳年滯貨蓋為今朝
<pb n="781"/>
甲辰元旦是三百六旬開元之日乃二十四氣正始
之辰將作第一等貴重寶物果是行家說得時價相
應自當盡情交付然後以平等心周給不匱任彼廣
狹器量成就種種法門所謂君王得而化周蠻貊玉
燭耀光臣宰得而燮理陰陽靈樞密運庶民得而安
于衽席衲僧得而樂于林泉艸木得而暢繁衍之懷
禽魚得而遂飛潛之志或謂過去也如是未來也如
是現在也如是謹守舊時格式一些不肯鬆動不妨
貯在無盡藏裏為自受用三昧也遂收拂子下座。
上堂無盡宗趣恒沙義門不拘時分寧落後先衲僧
家尋常皆說我知有我無揀擇因甚麼經冬則怕寒
冷過夏則苦炎熱三十年後決斷淆訛切莫埋怨雲
門不肯為人說破拍禪床下座。
道林鏡和尚耑使請上堂密旨宣傳出道林溪山艸
木戴春陰踏開雪色雲門路四壁寒香話祖心大眾
且道祖師心從甚處話起拈拄杖曰古人行不得底
他能行古人說不到底他能說暗裏繡無文之錦金
鍼密密忙中託自遠之鴻玉屑霏霏蕩滌今時猥弊
發揚古佛風猷總要壯根本固籓籬敦同調障狂瀾
所以一切心平等一切願平等一切法平等一切剎
平等一切調伏眾生平等一切扶持慧命平等其奈
把大缽盂喫飯者不知廬陵米價高低坐長連床做
夢者罔識天時晝夜長短乾矢橛上要摸釋迦鼻孔
爛泥坑裏欲尋達磨眼睛於如來大圓覺海不能測
度絲毫山僧既與同根共蒂不妨以巧方便說其因
緣乃卓一下曰最切婆心惟此漢牧歌難上伯牙絃
慧修祝母壽請上堂寶鏡堂前春風浩蕩望仙橋畔
暖日融和柳絲拖萬井之煙梅花糝千林之玉最好
一幅天然古錦不是丹青彩繪所就亦非化工巧思
安排有向此間著得隻眼於彈指頃悉獲如來所有
智慧何待曠劫勤勞脩證始知敬事父母當竭其力
莊嚴佛土能致其身出生諸法無有邊涯廣演壽命
無有數量但是時人妄想歇不下疑情撥不破都從
景致上推敲色聲中理論要箇如是知恩如是報恩
不道全無只是罕有正恁麼時說甚洞府仙班瑤池
燕集不若將雲門曲子高聲唱出擊拂子一下曰九
九從來八十一。
解制上堂以拂子東邊擊曰者裏是一團火聚當時
要撲撲不入以拂子西邊擊曰者裏是千尋鐵壁今
日要跳跳不出雖謂各各自有丹霄獨步之路雲門
若不開一面之網要揚鬐遠騁挺翼高飛未見其可
也須是英傑漢子具淵深不測之量有出入變化之
機山僧亦無一定之制當歌詠以送之高挂缽囊三
箇月灰頭土面忘形依舊眉毛眼上橫還家遠近算
歸程春風催客夢好句送君行遂擲拂子。
上堂三春淑景百卉爭妍古樹鶯啼空山虎嘯谿邊
石女雲鬢巧梳谷口慵樵艸鞋踏破或將佛法商量
未免識情馳鶩若作世諦解會猶為生死沈淪有者
道也不作佛法商量也不作世諦解會但只蚤眠晏
起飯熟羹香喫飽了朝悠悠暮悠悠有亦不管無亦
不愁識得自己便休擊拂子曰如是如是復擊一下
曰不是不是何謂相勸以禮相讓以義是為古之大
猷。
上堂良久問維那堂裏今日作甚麼曰輪牌舂米問
直歲堂外今日作甚麼曰抬糞澆菜問侍者山僧今
日作甚麼曰和尚要艸鞋某甲討一雙來師乃高聲
喚曰大眾今秋幸少豐無厭饘與粥便下座。
法祥寺復禮長老清明埽塔請上堂節屆清明天時
和暢隄畔柳垂青眼看破古佛心胸谿邊桃映紅腮
顯現真人面目俗士彬彬醴酒澆墓前之土衲僧濟
濟楮錢蜚塔上之灰明于此則知世出世間法平等
具足各各無差別一一難思議可為達其源委奉重
不違得其旨趣行說兼到雖然此猶是公事公行之
<pb n="782"/>
謂也須知更有一著子任高低而不變窮今古而靡
移上齊諸聖下同含識多少人欲見見不及欲求求
不得法祥長老肅恭致敬口震雷鳴要雲門特地為
眾舉揚若能擔荷得去是為英靈第一大眾還知者
一著子麼可愛故人頭似雪祖山一顧勝千金。
請上堂卓拄杖曰佛之心源祖之骨髓盡情傾洩了
也果是有血性底略霑少分便可隨類現形順緣施
設以規應圓以矩應方轉麤成妙不為諂析理布事
不為嫌高居清泰無久戀之心混入娑婆有優游之
樂大士興悲真謂不必彌陀垂手亦復何勞若是同
異難忘疑信未決再聽重說偈言復卓拄杖下座。
謝岑伯薦嚴請上堂諸法無生亦無滅亦復無來無
有去不於此死而生彼是人悟解諸佛法所以有力
量者從者裏承當得去自然信益堅強心無退轉高
佩靈峰寶印克揚尼岫家聲護持諸佛種性出生諸
佛方便住塵勞家塵勞無所侵入生死流生死不能
染親不為尊怨不為讎其生也視等花叢春苑其死
也悟同葉落秋林則知庶康文學生實不生死實不
死以如幻三昧遊戲自在大眾悟與不悟置而勿論
且道諸佛之法在甚麼處拈拂子擊一下曰吾無隱
乎人焉廋哉。
上堂細雨落花吟最好亂山啼鳥韻偏長般般都是
眼前事鏡裏尋頭枉自狂大丈夫拋來擲去盡是自
己何論是與不是雖然還識雲門拄杖子麼東拖西
拽渾無事總要消磨十二時卓拄杖下座。
上堂舉睦州示眾你諸人還得箇入頭也未若未得
箇入頭須得箇入頭若得箇入頭不得孤負老僧師
曰睦州雖則施門大開盡底傾出其奈用心愈勞求
合於時甚難擊拂子者裏得箇入處庶不孤負自己
倘或不然熟梅五月山前路一陣風來一陣香。
峽山嶾和尚訃至上堂烈日歊蒸炎風鼓扇鑑水停
流爐峰減翠藥樹焦枯慧花凋謝露滴青松潸潸墮
淚霧埋白石箇箇攢眉失寶炬於曠途落慈颿於識
海波旬快心讚善佛祖扼腕歎傷拈訃帖召眾曰此
是峽山和尚末後所放身光遍照微塵剎土如有觸
著一毫知一切法如幻信一切法如夢證一切金剛
不壞之智得一切解脫無礙之慧更說甚麼曠劫無
明不消己躬大事不辦倘若懷疑戀慕再聽雲門為
諸仁下箇註腳良久曰浩浩狂瀾無砥遏子規啼血
染花枝。
省覲愚菴老和尚歸上堂曾去西陵渡從來不出戶
試問人不知大蟲吞石虎者些事說便容易會則實
難適纔記得愚菴老人垂訓底句可令人淨盡狐疑
放身捨命所以千聖仰之為母為師群賢歸之如王
如導今日歸家舉似大眾卓拄杖要識人間好時節
莫安閒事在心頭。
中秋上堂欲識佛性義當觀時節因緣應知此箇時
節與尋常不同秋色平分蟾光獨耀金風飄桂子之
香玉露滴松梢之翠孤峰頂上幽人嚼雲門餅任意
徜徉萬竹林中野老飲趙州茶恣情嘯傲靈山話底
不離目前曹溪指底秖在腳下若是箇中人荷負箇
中事欲明直指之宗要行出格之令更知別有透脫
一路庶免得道清光照眼似迷家明白轉身還墮位
且如何是透脫一路漁舟載月移孤嶼宿鷺驚人過
別灘。
達磨忌日上堂遠泛重溟不辭辛苦唐突世主大似
癡獃踏蘆過江乘機面壁一脈相承千燈續焰直得
支那國裏毒氣蒸天腥風括地有甚麼奇特而可追
思然有信者有不信者乃豎拂子曰大眾見麼祖師
來也看把閒恨閒愁待總燒爇好記年年今日卓拄
杖喝一喝下座。
上堂山僧自入雲門一年有半曾未主道稱尊總以
家常打算墻坍教徙築屋漏要翻蓋問疾覈勞較長
<pb n="783"/>
論短此事不曾說著今夜略得空閒不妨拈出豎拂
子曰是月也鴻雁來玄鳥歸群鳥養羞雷始收聲蟄
蟲坯戶水始涸良久復擊一下曰逢人肯說三分可
不全拋一片。
上堂古者道三乘學道人是向外馳求漢總名運糞
入顯聖今朝運糞出固知諸人是不向外馳求且畢
竟是糞抬人人抬糞一僧曰和尚莫話作兩橛師曰
瞌睡漢惺惺著。
上堂舉藥山久不陞堂因緣曰藥山是間世明良被
院主帶累院主是式時英又遭藥山熱謾今古紛紜
莫可究詰敢問大眾作麼生定奪聽取一頌巴峽重
遊憶舊情斷腸何必聽猿聲西風一陣秋江暮黃葉
紛紛遮路行。
上堂舉華嚴靜禪師在洞山作維那一日普請靜白
椎曰上間鋤地下間搬柴首座問曰聖僧作甚麼靜
曰當堂不正坐那赴兩頭機師曰式揚此道扶樹宗
乘不以尊大驕人不以卑小自畫提獎有方行說無
愧莫若古人也山僧昨日問維那普請作甚麼維那
曰上晝挑柴下午出肥昭昭風烈此與古人規模無
異秖是當堂不正坐那赴兩頭機此語如何理會若
也理會得來則知證入幽深言行相顧不是衒耀聰
明馳騁狂見以當平生或不能理會歸到堂中問聖
僧。
上堂按拄杖曰塵沙法門都從者裏流出無量妙義
皆向此中顯現若恁麼會去猶是野狐涎唾如何是
衲僧分上事卓一下曰楓酣千樹錦菊散一叢金。
上堂清晨起來聽板喫粥罷有客相見略敘寒溫說
幾句淡話午飯又臨赴堂後拽拄杖向谿邊徐步經
行東邊一轉西邊一轉竹陰下稍坐片時歸來則看
殘陽一樹兩樹聽黃鳥一聲兩聲政務如此之煩庶
事如此之雜有些要緊佛法今日無暇說得且待別
時開演一僧出師便打曰忙作甚麼便下座。
結制小參擊拂子曰此處見得真實石頭路上放意
橫趨雲門關裏輕身直過煙汀月渚頭頭洞爽心懷
險嶂平坡步步踏著自己秉諸佛秘韜佩列祖異略
為如來使作將來眼縱有鐵錐錐你不去金鎖鎖你
不住若秖認箇昭昭靈靈為窠臼莽莽蕩蕩當風光
那邊不能忘功罷業者邊不能隨緣得玅驀地被人
抑逼無所措其手足山僧非計較中生計較無方便
中設方便總要諸仁向者裏拌捨身命絕後甦來作
箇逸群漢秖如道勇猛智慧無能勝決定脩行真實
法喚甚麼作真實法擲拂子曰收取。
結制上堂雲門胡餅舖子從來寬爽洞開廣狹自在
皆宜一多相容無礙無論踏碓老翁賣柴俗漢似智
若愚三頭六臂胸有班馬之富身為統御之尊入此
門來純以一味之款曾無溢美之規偉哉此風可稱
高唱其奈有傍不肯者絮絮叨叨謂立大業者必運
大智播遐聲者協暢玄音若恁麼過時祖庭無雍雍
揖讓之猷密室少濟濟趨蹌之盛山僧只得隨例餐
䭔觀機定制內不放出外不放入上下兼醇小大總
銳且在諸仁分上將何作則好把眼開星夜裏不妨
蘸雪洗愁顏。
上堂畫堂青眼頻頻看曲欄大語聲聲喚為甚麼殿
前石幢子不肯轉頭良久曰歸耕不羨長安宴。
遠塵尼生日請上堂嶺頭霜葉飛紅谿上煙霞鬥彩
蔥蔥古柏轉生趙老精神鬱鬱長松儼著空王面目
泥牛耕海底月石虎嘯嵒畔風的的從金剛體上流
出不可思議句音所以譬如算數法增一至無量數
法無體性邊際不可得豎拂子曰釋迦老子來也在
拂子頭上殷勤稱歎曰此法非思量分別之所能解
有底只向陳年曆上算計春秋審問長短殊不知鵬
鷃莫齊九萬椿菌難並八千復擊一下曰釋迦老子
又向甚處去也壺中夢醒心無事飯後茶濃鼻有香。
<pb n="784"/>
上堂豎拂子曰若正信堅固者諦了無疑即入難解
難入之門其或智力麤浮遇境自退者則沈無為無
事之卿呵呵鼻孔從來在口邊莫道相逢不相識。
謝化士上堂遊遍街坊飄零風雨言中有饗句裏藏
鋒悟後斯門極易迷時此事實難所以紫陌紅塵拖
破長汀布袋荒村鬧市喝開逐塊韓盧問著知有底
漢聲聲道天明未曉相逢舊識主翁箇箇說暫時不
在思量欲話因緣惟恐雪冤無據尋得些砒霜鴆毒
回來見山僧有躲閃處不敢下手偵探諸仁拈匙把
箸時劈面撒來殺人活人在剎那頃若善隄防可為
無事不然秘書院裏多才子切莫閒吟富貴詩。
上堂薰風殿閣生涼明月庭除散彩想畫樓人滿酌
金樽如何得目前了了分明而見以手斫額顧眾曰
原來相隔不遠。
上堂請信和尚立僧豎拂子曰黃面老人為一大事
因緣故出現於世未曾說著者箇達磨大師及天下
知識異路同趨神功妙力攝受四生傳佛心印也未
曾傳著者箇散木師翁昔在此山尊特一人權分諸
道車運指南燈縣四照普導一切邇服遐歸也未曾
舉著者箇山僧不是吝惜進前與箇無端退後贈箇
珍重皆好塞白蓋謂天寒日短無暇說得畢竟如何
乃擊拂子曰元來有人說在。
上堂尋常東說西說較量此事總是欺誑諸人要知
真實相為處麼遂以拄杖打趁歸方丈。
心月老宿注祖牌請上堂寶所來歸出化城風帆月
櫂剡溪行到門徐人無疑慮深密元知是祖庭如此
揄揚心月老宿在背後樂意點頭曰我生平行底時
人盡見說底時人盡知好處未聞感戴惡處不肯相
忘置於深山窮谷裏風吹雨灑東擲西拋總沒箇人
將此公案實情判斷今日雖謂兒孫得力實藉顯聖
長老一段厚情竭力提撕纔有著落乃搖手曰以元
老著元勳隨諸人忻樂吾何有力哉遂下座。
晚參肆懸河之辨馳石火之機但可益其見刺未能
豁其迷雲諸人既為生死相聚豈可遷延過時有則
古因緣至現成極精妙如有下得一語相應管保桶
底子脫落得大受用僧問趙州萬法歸一一歸何處
州曰老僧在青州做領布衫重七觔是何意旨良久
頌曰倒地翻天諗老夫五陵豪俠盡卑呼酈生謁帝
狂無比只說高陽一酒徒。
上堂從上佛祖秖可傳言送語十聖是撮馬糞底漢
三賢是守古塚底人總無接物利生手段山僧今日
垂一句要使箇箇放身捨命去且道是那一句遂擲
拄杖下座。
兆君菴主五十生辰請上堂正法眼藏巧說徒勞涅
槃妙心深思無益惟是有智者自到知非田地腳不
跨船舷頭尾皆正語不煩齒頰縱奪可觀以塵點劫
前種植德本於百億剎內啟悟同流須彌山王踊躍
不禁跳在虛空背上將郢上陽春互相唱和道君不
見冉冉流年忙忙飛箭佛祖從來不輕玩雲門餅坊
趙州茶店相斟相勸猛風可繫劫石可銷此事難算
夜半金雞叫一聲何愁不遂生平願喝一喝。

　（紹興府肖山縣嗣法弟子智成助刻
　蔗菴和尚語錄第四卷伏願
　祖風茂衍法運洪昌洞源遠而流長玉
　笥蕃而永潤）

蔗菴範禪師語錄卷四

<sarticle><article>蔗菴範禪師語錄卷五</article></sarticle>
侍者智璋錄
<other>住越州雲門顯聖寺語錄</other>
上堂大盡三十小盡廿九水綠山青天高地厚總是
<pb n="785"/>
眼前腳下事曠劫至今未曾移易絲毫為甚問著一
箇箇分疏不下驀豎拂子曰秖者箇也是現成底有
能出來承當盡情交付良久顧左右曰即今不見取
過後莫思量。
上堂山中人自正路險心亦平恁麼去較些子必要
看人觜面倚他墻壁擊拂子曰杵聲不為客客聞髮
自白。
請上堂道吾舞笏異論紛然石鞏張弓禮樂廢矣欲
揭中天之日而致斯道之全者雲門到者裏心莫可
矢技為之窮諸仁有大智底出來揮魯陽之戈看良
久曰山花艷艷岸柳依依翻思昨夢總成非空山杜
宇聲聲啼向人知道春風雖好不如歸喝一喝。
城中檀越請上堂塵緣擾擾旅館悠悠朱紫駢闐妍
媸交錯馬驕四坦之蹄雞喚五更之夢於諸境界無
所分別隨入塵塵三昧頭頭應用無虧在世諦法中
足可觀光到我祖師門下未是稱心得意底事所以
須是出東郭門泛耶溪櫂進顯聖門登其堂入其室
主賓相見一回始謂面上無塵胸中無垢纔可缽盂
裏也好看人大小杓柄上也好驗人短長山僧亦藏
拙無能只得隨他葛藤一上卓拄杖一下具諸佛法
所作皆辦。
冬至小參定乾坤於掌上未為大力量人運日月於
懷中豈是真英雄漢寒則穿衣饑來喫飯無為床上
豎坐橫眠正是膏肓重疾不堪救療拈拂子一畫曰
向者裏推倒垣墻別開路徑陰霾消盡陽氣復來不
留劫外匪住今時同彼如來隨機致化如大醫王應
病與藥賢愚均益艸木滋榮弱喪知歸久迷識路雖
然究到衲僧門下猶未是向上事如何即是擊拂子
曰一片皇風皆瑞靄不勞魯史更書雲。
復舉僧問白馬儒禪師如何是法身向上事儒曰井
底蝦蟆吞卻月師曰霧鎖重幃煙封秘殿尊貴難名
綸音絕聽恁麼看來白馬猶未知向上事在若要提
當風寶印施閫外威權燮和萬國緝惠八方有藉作
家出來擎展始得。
上堂舉趙州曰把定乾坤眼綿綿不漏絲毫我要你
會你又作麼生會天童覺曰還端的也未直饒從者
裏會得七穿八穴我也知你出趙州棬繢不得師曰
去偏捄弊趙州可以謂之精消融渾化天童可以謂
之確直饒從者裏端的得去我也知你出趙州棬繢
則易出天童棬繢則難出天童棬繢則易出雲門棬
繢則難何故金鞍白馬入長安樂事告終憂事始。
上堂舉法眼因二僧參次眼以手指簾時二僧同去
捲簾眼曰一得一失師曰此則公案評量者極多擔
荷者不少要箇辨明倒斷者甚為罕遇若有鑑在機
先底出來道一句免向得失窠臼裏坐殺良久噓一
聲曰一夜桂花香滿院各存密意對秋風。
上堂寒風颯颯鳴荒徑皓月溶溶照古梅好句盡情
狼藉了諸仁何事轉疑猜趙州道無我不知也雲門
道普人焉廋哉釋迦老子以智方便而演說之瞌睡
漢甜如蜜甘如飴明眼道流又作麼生擲拄杖不直
街頭破艸鞋。
上堂今朝十一月十五逢逢打起禾山鼓曾知活計
本天成不勞開口般般妥諸佛不能說者塞壑填溝
列祖不能傳底揚塵簸土舉拂子曰向者裏結搆得
去高清白之門顯純孝之旨世間出世同源共譜理
會不來雲門一句報君知切忌依稀成莽鹵大眾且
道是什麼句擊拂子大蟲咬殺南山虎。
請上堂舉趙州因秀才問佛不違眾生所願是否州
曰是才曰某甲要和尚手中拄杖還得麼州曰君子
不奪人之所好才曰某甲不是君子州曰老僧亦不
是佛師曰博大鴻儒一副錦心繡口荒煙斷艸做成
蓋世文章片石孤雲寫就驚人句子其才綽綽然有
餘擬向百戰場中取勝萬人叢裏奪標靡不卷甲拋
<pb n="786"/>
戈而退怯若有大業不論功底識量莫說趙州是彈
丸之地銜盃嘯月可以得之即使百億山河咸在掌
握被他道箇君子不奪人之所好便乃納款歸降無
所不服今日上虞檀信營供入山檀信既無希求雲
門亦不違願卓拄杖匝野清光同一賞高低若箇不
相宜。
佛成道日上堂皇宮裏有甚麼不好不肯住雪山上
有甚麼相當偏愛來坐亂艸窩喫麻麥粥六載於斯
剛道快樂半夜裏看見明星始悔從前大錯錯不錯
三千年後免不得雲門遠孫拊掌大笑道千嵒雪白
萬家寒不識今日是何日乃拊掌大笑下座。
請上堂雨雪交飛泥途濘滑迅河水急智櫂難操廣
莫風高慧燈易暗跨腳不開底依語生解道古釋迦
不前今彌勒不後現成茶飯不知滋味本分家風罔
測淺深開口恐落於迷悟動步怕墮於陷坑顧前慮
後欲行還止要到安樂田地實謂千里萬里故知有
膽量無怖畏者寒暖不辭遠近莫辨融真俗之異銷
本跡之殊心心念念切切思思只要移船到岸赤腳
上山相見舊識主人大笑一聲管取生平事業自然
明了且明了底人向甚麼處行履良久曰重雲崖畔
青獅吼積玉橋邊白鷺飛。
請上堂面前路徑最寬達磨冷坐九年未得轉步通
途家中典籍甚廣神光斬斷一臂那曉安心要旨從
古至今金鋀混雜江西濟北訛謬相傳可怪衲僧家
身同踏雪之鴻循歷窮鄉極縣蹄健追風之馬遍遊
紫陌芳郊有一語脩證無勞階差不立聖量莫能知
凡情不可識見人說道是從之於是見人說道非從
之於非總不見有明明剔將出來故我雲嵒老祖深
切垂諭曰隨其顛倒以緇為素顛倒想滅肯心自許
山僧謂此說無竅何更求妙喫施主飽齋屙自己矢
尿疑也疑不來想也想不到拄杖子忍俊不禁高聲
大笑笑箇甚麼踏著麻繩兩頭𠿕。
上堂舉藥山謂雲嵒曰與我喚沙彌來嵒曰和尚喚
他作甚麼山曰我有箇折腳鐺子要伊提上挈下嵒
曰與麼則與和尚出一隻手去也師曰聖君之治天
下也使萬物各當其理庶民各安其分然後君能逸
豫無為而端拱其上亦必有賢臣為輔其下因知藥
山微雲嵒振刷則折腳鐺子幾將塵封土埋矣雲門
也有箇折腳鐺子亦要人提上挈下若有出來出一
隻手看顧左右見義不為是無勇也。
請上堂萬瓦霜清野水生冰運籌決勝晝夜靡寧本
來面目幾番白了幾番青拈拄杖曰獨有者箇不畏
天寒日短豈愁路遠山遙穿過東村西埭敲開秘閣
重門導背流歸如來大海引窮子入諸佛寶坊貴要
攝受一切眾生成就一切眾生利益一切眾生安樂
一切眾生乃卓一下曰且住且住何故鼻孔人人齊
向下思量不必口喃喃。
上堂大顛打趁首座興化擯黜維那叫屈者縷縷稱
賞者寥寥設有出來道得恰好雲門會下顯見有人
有麼良久謫官無慍我思古人。
臘月四日開山澄和尚忌上堂大天壤開鑿之恩弘
濁世先來之誓油然慈雲覆彌六合沛然法雨潤等
三根震曠劫之圓音露今時之風彩將寶位直授凡
庸所望鐵骨冰心者可能承基紹業其奈時人戀著
嬉戲不生忻樂致成世諦流布範上座頑鈍無知雖
為腳下兒孫不敢輕易狼藉今朝是師翁遺履證真
之日還借伊一分威光說箇本懷良久曰今古誰能
識此心。
請上堂屠兒放下鑯刀立證菩提已煩唇吻龍女獻
出寶珠疾成正覺轉見紛紜須從念未起處步不移
時識得谿山雖異雲月不殊方可居塵不染在夢常
醒入真入俗妙展靈機即假即空全提本分統恒沙
世界歸一微塵於一毫端現寶王剎設若弓懸壁上
<pb n="787"/>
影落杯中致惑生疑攢憂積悶是自己迷頑非他人
過咎山僧今日以大悲心授記一切而使獲無漏自
在良久曰領。
臘八岊菴知茶請上堂豎拂子曰諸人見不見此是
無量功德圓滿海智光明藏出生一切法聚平等自
在三昧門若有入得此門者趙州關一趯趯碎雲門
普一裂裂開為人忘己攝俗歸真天長地久奉不違
時日往月來炤不失候尊貴天然何必王登寶殿聲
光浩大任從野老謳歌乃知黃面老子昔日在正覺
山頭睹見星辰歎曰奇哉奇哉一切眾生皆有如來
智慧德相雖言位居其上者譽播美名褒稱實事則
天下之士皆悅未免將孃生鼻孔扭捏山僧今朝於
石傘峰前睹見日輪且道說箇甚麼擊拂子曰隔塢
梅花飄暗香南窗曝背喫茶去。
解制小參若論生死大事全超天地之先高出虛空
之外與森羅並印等凡聖同源自本無縛誰論有解
參學道流如有殺手拌得性命者將黑漆桶底一拳
打脫七穿八穴千牢百穩心猿休息意馬罷馳住也
如是去也如是信口說信步行總無纖毫過患其或
業識紛飛見聞惑亂任毀譽之風飄鼓隨逆順之境
轉移喜則愛水沃心怒則嗔火滿面精勤日少懈怠
日多寒時謂寒熱時謂熱靜處嫌靜鬧處嫌鬧積劫
漂淪長年曠隔虛擲光陰究竟不了開口便成滲漏
動步頓見乖張逼到牛角尖裏不得轉身處便生退
屈諸仁既沒奈何山僧也沒奈何只得將箇古話頭
唐塞一上復舉趙州因僧辭州曰甚處去僧曰諸方
學佛法去州乃豎起拂子曰有佛處不得住無佛處
急走過三千里外逢人不得錯舉僧曰恁麼則不去
也州曰摘楊花摘楊花師乃頌曰雪色梅開古徑幽
青春誤我憶歸休翻思昔日同窗友幾箇金貂在御
樓。
上堂玉不琢不成器喝雕琢而成那堪大用人不學
不知道喝學解而知豈是大根釋迦皇皇宛同說客
達磨汲汲不異遊人拈拄杖總不如雲門拄杖子龍
騰鳳翥標格天生卓一下透石穿雲無往不克。
誕日解制上堂長慶七破蒲團繫鳥無繇展翼臨濟
三遭痛棒蓼蟲枉耐苦心果是英特之士神機莫測
變化無窮靜猶羚羊挂樹動如妙翅摶風移那邊缽
盂過者邊喫飯曾無兩副肚皮穿玉笥艸鞋問錢塘
野渡只有一雙腳版我能轉換一切境界一切境界
不能轉換于我若必要向父母未生前已生後討箇
符信輥入異類中東觸西觸當休不休山僧雖將四
十五年來所醞釀底一時傾出了情知諸人點頭者
有一半搖手者有一半何謂雖嫌此處菜根淡未必
他山客意濃。
謝檀越請上堂按拄杖曰秖者箇譬如隨意珠成滿
眾生心此法亦如是成就一切願蓋為情塵封蔽識
網瑩纏聞見麤浮訾誹愈力江西湖南千里萬里總
要相頭買帽見貨成交礙膺之物不得消鎔惟許一
口吸盡西江水底漢輕輕跨入步步圓融鑽仰無厭
篤信彌深般柴運水盡為無礙神通刪詩定禮無非
百千三昧探箇生死遺音猶枕邊蝶夢水面月痕任
去任來無固無必指箇紹隆要旨桂馥秋墀蘭芳春
圃淵才峻業仁壽巍基青黃映色長短隨形世系繩
繩宗猷秩秩大眾且道者箇具什麼眼目得如是靈
通花繁子盛聲光遠拄地擎天妙力多卓拄杖。
上堂舉梁山觀曰南來者與三十棒北來者與三十
棒雖然如是不當宗乘瑯琊覺曰梁山好一片真金
將作頑鐵賣卻瑯琊者裏即不然南來者與三十棒
北來者與三十棒從教天下衲僧貶剝師曰履至尊
而調御六合梁山切於上治求賢振長策而宰制八
紘瑯琊深於寬厚待士二大老操心垂手可為神矣
欲使萬方歸往未能一也雲門者裏即不然南來者
<pb n="788"/>
與三十棒北來者與三十棒丹詔忽從金殿出雕鞍
盡向御街行。
施主捨法衣上堂金刀剪就玉線聯成前佛後佛唱
和欣欣西土東土家聲浩浩佛心以之開顯祖意以
之宣明雞足峰前交付未得大庾嶺上爭取不能今
日檀越親呈山僧一肩允荷披坐曲彔木床向人天
眾前不惜東語西話秖圖大家知有且知有箇甚麼
舉衣角曰挂弊昔嫌黃面叟遺殃千古累兒孫。
上堂二六時若履輕冰如蹈白刃與他一頓拄杖一
切處優游無事坦蕩有容也與一頓拄杖直饒總不
恁麼者放過即不可畢竟如何良久曰夜寒縮腳睡
山好舉頭看。
請上堂谿煙泛紫莫非劫外家私山雨滴青悉是懷
中至寶所貴信手拈來自解分岐共濟觀各類之根
機施諸佛之善巧行一事則千事萬事歸元說一言
則千言萬言應旨統恒沙眾生為一真法友總微塵
剎土是無際覺場若必欲晝廢其食夜忘其寢孜孜
究妙汲汲研窮然後謂到岸不須船筏入門放下瓢
囊始可隨心取用方能滿足菩提猶是望梅止渴想
酢生津未為十分慶快要得賓主交融情禮兼到向
上更有事在拈拂子禪悅六味法喜三德當供無數
萬億諸佛擊一下如上所言並是真實。
除夜小參金鱗衝五湖之浪玉蹄追萬里之風想要
明心見性擬思荷負宗乘生死未空境風益大馳求
不息習漏愈深此等喚作癡狂外走到臘月三十日
諸緣交逼將來難免攢眉蹙額蓋為尋常見搖白塵
卓烏藤便將佛法解會此名毒刺入心不可捄拔也
秖如龍潭吹滅紙燭雪峰輥出木毬南泉斬卻貓兒
趙州頂卻艸屨此又是何道理據雲門從年頭至年
尾將從上古錐一一推勘過來皆是背實蹈虛挐三
道五若要正令全提盡十方世界所有圓覺伽藍只
可倩人看守所以未免隨順一切眾類心說其一切
真實事燈宜清話消殘夜曉入丹墀賀大年。
復舉洞山問雲居曰汝名什麼居曰道膺山曰向上
更道居曰向上即不名道膺山肯之師曰垂問極臨
下之盛節酬對肅事上之精誠在洞曰父子有是家
聲然則揣其本究其末猶是寰中塞外施設威容大
眾要識禁殿重幃尊貴的旨麼良久度拂子與侍者
今夜收起葛藤且待新年相見。
上堂諸佛出身之路列祖證道之門檀越遊解脫場
衲僧斷命根處喝一喝曰者裏是僧問學人橫身直
入時如何師曰須防鐵門限曰和尚豈無方便師曰
不副前言徒聞後語僧擬議師便打。
元旦上堂舉拂子曰釋迦老子來也大眾還見麼既
見已且道他來為甚麼說道今朝是九重元會之辰
萬國同春之日百物咸新之始四時揚化之端事事
轉劫外祥光塵塵布域中彩色獨我正法眼藏涅槃
妙心冷閣在靈鷲山前三千年餘風吹雨灑艸裏苔
封未見有人潛心清理出手提撕遇此佳時美節敢
借無作妙力不圖矜奇誇麗唯願整舊如新山僧曰
若論正法眼藏涅槃妙心虛空有消殞此涅槃心亙
古不壞日月有晦冥此正法眼歷劫嘗明上至聖人
下及凡夫窮昆蟲極艸木物物圓成箇箇本具謂欲
整舊是甚規模為要更新作何式樣釋迦老子直得
慚惶無措向炭庫裏躲根去也現前大眾如何轉得
一語不但慶讚元辰繁昌祖道庶可與黃面老子出
氣良久擊拂子曰恩波潑地春光遠慧照彌天蠟炬
高。
上堂溪頭楓枝老籬下菊花開行人歎希有日看幾
回來可惜英俊道流十箇有五雙都作境會既不作
境會別有箇甚麼道理良久曰雲影秋剛好蛩聲夜
已長。
肅眾上堂過年纔經三日做盡千態萬狀放無線花
<pb n="789"/>
爆溪邊石女喫驚唱脫腔山歌嶺上木人發笑斯可
嚴飭常規好把狂心歇下拈拄杖曰須知拄杖子有
時放則方圓任器長短隨宜有時收則風靜波恬時
清道泰不收不放時殊形異制從新歲打雨敲風仍
舊時卓一下。
上堂世尊拈花大事達磨面壁因緣後代兒孫各各
雄倚馬之才箇箇擅白眉之譽都道是正法眼藏涅
槃妙心只可自知匪從人得正謂頑迷一旦望絕多
生雲門今日重整家風如有擔荷斯大事因緣者出
來承紹看乃豎拂子高聲喚曰大眾見麼眾舉首師
便下座。
上堂要提佛法向上舌頭短了三寸欲暢世諦極談
口門闊了一尺二邊俱不相當其中如何展演豎拂
子曰元朝纔過元宵已到梅花正開燈花鮮妙惜花
情緒少人知只好料掉乃擲拂子。
元宵施主送法鼓入山上堂鹽官以虛空為鼓須彌
為椎枉費腕頭氣力王老師不打者破鼓未具作家
手段爭如雲門者鼓蔟新成現不假思惟全憑一段
真實心中流出須知此箇真實心為妙為微妙為上
為無上空其心也隨扣擊而響應無虧妙其體也任
宛轉而偏圓罔測示形于淮陰岸畔垂跡于石傘峰
前布一言則引窮子入門傳一令則驚師子出窟晴
空閃電無以奪其機旱地疾雷不能比其用秖在一
音震吼十界圓聞縱使三賢十聖悉聽指呼大知小
見咸承教詔居廛之士證入如大夢得醒研道之人
觸著則偷心死盡其餘隳耳塞聰眇目矬陋無威德
者何足道哉可怪然燈佛在背地裏閒言冷語㖿聲
歎氣大似不甘何故深心不欲揚家醜卻被伊人洩
我機。
上堂裊裊春風一箇月梅花落盡枝頭雪甚深無礙
大法門特為諸仁我今說擊拂子曰還聞麼良久曰
耿耿山園杜宇心勞勞自笑空啼血。
上堂白雲堆裏放憨賣癡紫翠叢中橫三豎四莫分
好惡高低不須鑽腋插翅秖要打破虛空片片自然
落地以拄杖望空打一下曰山僧與汝打破了也還
有知得落處者麼良久擲拄杖曰拾取去。
復明知浴請上堂步步踏佛祖階梯不為擅美事事
循聖賢繩墨未可稱雄縱使一切不留若危葉卷于
暴風狐疑淨盡猶堅冰化于春日只喚作離過絕非
太平無事底好人直如具文殊深智有普賢大膽種
種施為時一絲不露塵塵絕跡處萬法全彰句句交
參機機互換所以能以眼處作耳處佛事能以耳處
作鼻處佛事能以鼻處作舌處佛事能以舌處作身
處佛事能以身處作意處佛事能以意處作一切處
佛事搆得來者無言絕韻之調愈唱愈高忘己利人
之心最光最大其或疑而勿信唯而復否雲門不妨
將祖翁遺下訓謨可與諸仁教詔擊拂子曰一飽自
然忘百饑百城何用尋知識。
上堂悟之即升迷之自墮合則雙美離則兩傷者般
說話正是胸中之疑未曾爆散腳跟下生死命根子
不曾截斷作他座主也未得在若是正眼大開底其
生與死易與難一串穿過便好月下高眠磯頭垂釣
雖然我則異於是卓拄杖曰無可無不可。
商淨珺五十生辰捨法衣請上堂三春淑景百卉爭
妍紫燕呢喃于畫梁說盡不傳秘密黃鳥嚶鳴于深
樹咸垂向上機輪紅桃吐艷綠柳垂絲墅艇漁舠隨
波上下山光雲影任日轉移皆是大願堅固無漏三
昧門實同金剛常住不朽總為若耶溪上路徑甚闊
雲門山中景致太多自古自今人來人往看得慣常
都不在意提起袈裟角曰秖者一片金鍼密密錦縫
重重前佛後佛慧命相聯一絲一縷紀綱所繫乃人
人本來具足底事不肯一肩荷負致使普賢王坐視
不安突出眾前高聲大喚曰劫石固所堅也此事傳
<pb n="790"/>
不朽焉卓拄杖下座。
清明薦亡上堂豎拂子曰者箇是平等自在無變易
三昧一切人皆因正眼未開自心不了情塵壅蔽識
綱縈纏真如境上起種種思惟寂滅法中生種種顛
倒積劫累生流蕩忘返若是猛烈丈夫當下一刀兩
段管取安帖家邦是故於中求涅槃不可得求生死
不可得求男子形不可得求女人相不可得無淨土
可生無娑婆可出既然如此今日欲薦亡者向甚麼
處去火燒寒食一堆楮紅滿春山二月花。
石門月溪禪師請上堂語溪月耶溪月混成一片雲
門境石門境曾無兩般黃面瞿曇隨高就下分理不
清缺齒達磨東去西來究竟不識所謂般若是金剛
焰箇箇莫能湊泊般若是清涼池人人可以染漬得
之于心一處圓融十虛充滿應之于手轉麤為妙刓
圓為方移劫前高軌揚格外權猷直與佛祖同證同
入同作同息忘情忘見不疲不猒豈復分迷分悟較
得較失說正說偏論玄論要是則固是大似蒸砂作
飯誆騙饑人若是飽參明眼一場笑具何謂自有芬
芳任狼藉野花何用鳥銜來。
上堂但恁麼去神駒無追日之能不恁麼來妙翅失
摶風之志總不恁麼時猶為鬼家活計若約衲僧分
上合作麼生閒來馳想千條路飯飽長伸兩腳眠擲
拂子曰參。
道林鏡和尚訃至上堂春雨連綿春風狂驟樹鳥咽
淒涼之韻山光帶慘澹之容蓋先哲彬彬後英濟濟
唯道林法兄素風遼廓景行彌高行說相符慈威並
現祖苑得以壯猷人天被其盛化所謂濁世津梁昏
衢寶炬也忽而化緣已畢四眾未免悲號驀拈訃帖
曰若見得者箇諦當不必慟哀須知善知識者是虛
空身相悉皆平等普為眾生而能示現來實不來去
實不去如是則知道林和尚生氣儼然大眾且向甚
處與他相見雲行大野曾無跡月印長川自有輝。
追嚴上堂斗轉星移風馳電掣稱生未曾生謂滅實
不滅扁舟棹向五湖看昔時風景今無別。
松陵蘊微老師請上堂無上法印不假雕鐫佛佛授
受此不能授祖祖相傳此不能傳惟有志擔負者臨
場必勇得手無疑不消究理測微自能隨方顯妙一
步闊一步深入如來所行境界一機應一機成就如
來無量法門然檢點將來猶與夢中人說夢中事若
對明眼者更有施設在拈拄杖曰拄杖如龍從西過
東人在綠楊隄岸最相識不相逢可惜春殘雨潤叮
嚀江上漁翁卓一下莫使花飛水面紅。
上堂花落殘紅鳥啼深碧達磨西來分毫不直大眾
若內若外聞鼓聲俱赴堂喫茶且道不在內外中間
底人作甚麼良久天上孤蟾水底圓。
上堂非風動非旛動祖師舌頭拖地了也仁者心動
潦倒漁翁搔白首愛魚猶有巧心情。
石門鼎悟禪請上堂道在墻外禪是㼾磚悟既不存
迷從何起巧說不益其事馳求枉役其神縱然言前
得旨已落情塵量外轉機猶縈識綱有從千里百里
來者欲與生平契合拈拄杖曰秖要此箇杷柄入手
探毘盧藏海不假思惟入總持園苑匪資餘力一縱
一橫為佛祖權衡一動一止穿衲僧鼻孔指點祖翁
家業分明無惑鬧市門頭深山堆裏處處是當人出
身捷徑或半信半疑終是落七落八要佛種不斷慧
命悠長山僧豈可吝惜遂擲下拄杖。
上堂漢世成平賈誼恒為流慟魏室雍熙楊阜猶謂
可悲衲僧家境風日鬥心地未寧無一點顧慮還是
得優游處且自優游耶為復生死岸頭別有生涯耶
各人出來道看不然山僧道去也翻身開夢眼得意
看花顏。
上堂時雨霈然農夫相慶梅子熟矣牧豎交歡衲僧
家必有得意處出來吐露一句看乃噓一聲下座。
<pb n="791"/>
上堂舉大梅因夾山與定山同行語話次定山曰生
死中無佛即無生死夾山曰生死中有佛即不迷生
死二人互相不肯同上大梅質之夾山問曰不知那
箇親那箇疏梅曰一親一疏夾山曰未審那箇親梅
曰且去明日來夾山明日再問梅曰親者不問問者
不親夾山住院後曰我當初在大梅失卻一隻眼雲
峰悅曰夾山只知失卻一隻眼殊不知換得一隻眼
雪竇顯曰夾山畢竟不知換得一隻眼大梅老漢當
時聞舉以棒打出不惟畫斷二人葛藤亦迺為天下
宗匠師曰大梅坐變窮荒之舊習雪竇特頒全盛之
新條二老葛藤早已截斷了也夾山道失卻一隻眼
可謂曾從山下過方識路高低雲峰道換得一隻眼
乃是天心報施實非偶然雲門如斯判斷也有親也
有疏若有人簡點得出許你具一隻眼其或不信須
聽重布葛藤水亭山院石榴紅魯酒一卮醉兩翁醒
後不知天早晚玉顏非昔怨東風。
受曹山請上堂雲門業債未清曹山冤家已到順人
情則雲從龍起違法性則花共鳥飛若謂劫前有路
句裏無私公案現成不勞斟酌雖然更有一句無處
不通無機不應阿誰道得良久乃拍手三下。
上堂少室門廣大石頭路坦平絕凡聖之異無彼此
之殊婉步由人妙用在己但是未得謂得未至謂至
未滿謂滿未休謂休所以遮障既深見惑尤重拈起
拄杖曰諸仁鼻孔一齊穿卻了也卓一下曰剡溪訪
戴聊乘興雪艇旋歸夜未央。
上堂舉黃龍南和尚曰有一人朝看華嚴暮觀般若
日夜精勤無有蹔暇有一人不參禪不論義把箇破
席日裏睡如是二人同到黃龍一人有為一人無為
且安下那箇即是良久曰功德天黑暗女有智主人
二俱不受師曰將謂黃龍有容納太虛之量經緯天
地之權原來襟度如此狹隘山僧則不然如是二人
同到雲門均以至禮款下因甚如此卓拄杖曰惟大
人者位天地育萬物其心不苟。
靈骨入塔上堂耶水溯洄泛者不易雲門深邃入者
固希若非符懸肘後鑒在機先不在鬧浩浩中交輥
即向靜悄悄處沈湮未免錯過一生所以要與此事
相應須是見得了了分明踏得步步真實道果飄香
于性地靈苗櫂秀于心田則入廛出廛冠冕真俗此
岸彼岸領袖凡愚一切土皆往一切處咸安百匝千
重回互不犯七穿八穴舒卷隨宜更說甚麼生死去
來見聞知覺不是自己一段風光大眾還知道安尼
立地處麼九夏薰風來北牖百年大夢醒南柯。
上堂佛法無人說雖慧莫能了山僧今夜不惜身命
為諸仁說去也良久曰暑天炎熱伏惟珍重。
上堂拈拄杖一畫曰者條石頭路徑自古到今來者
萬千去者無限其中狐疑不決底欲左之恐沈下劣
之坑欲右之慮墮無為之阱還他恢恢大丈夫別有
出人標致到者裏始不躊躇顧盻遂卓拄杖曰我愛
高山曲知音是子期。

蔗菴範禪師語錄卷第五

<sarticle><article>蔗菴範禪師語錄卷六</article></sarticle>
侍者智璋錄
<other>住越州雲門顯聖寺語錄</other>
唯岑嶾和尚木主入祖堂上堂鼓無生櫂于五濁湍
流逆順皆為方便御大寶車于四衢廣路高低等示
宗途使箇箇證得妙樂妙常人人洞明正知正見須
是尊貴之人不處尊貴之位乃可去來無礙雁過長
空宛轉偏圓船歸古岸所以有時轉位就功四溟騰
春水之波有時轉功就位萬壑鎖晴巒之翠有時功
位齊施脫珍持糞器挂獘惜金甌有時功位俱隱蒼
龍閣上閒雲合彩鳳樓頭曉霧攢大眾此是慧花和
<pb n="792"/>
尚末後為人一段本懷向山僧舌尖上盡情吐露了
知恩報恩固已森稠祇如尊貴底人畢竟向甚麼處
行履良久桂花飄馥丹墀煖蟾影入簾白日長。
上堂舉雲居膺和尚因僧問僧家畢竟如何居曰居
山好僧禮拜居曰你作麼生會曰僧家畢竟于善惡
生死逆順境界其心如山不動居打曰孤負先聖喪
我兒孫又問傍僧你作麼生會僧禮拜曰僧家畢竟
眼不觀青黃之色耳不聽絲竹之聲居曰孤負先聖
喪我兒孫師曰我顯聖門下英賢濟濟有藉出來下
一語免得孤負先聖喪我兒孫良久困來高枕石頭
眠不管三更日卓午。
南山天愚和尚至上堂天愚和尚白椎曰法筵龍象
眾當觀第一義師顧左右曰大眾南山和尚已為諸
人說法了教山僧說箇甚麼良久諦觀法王法法王
法如是便下座。
上堂熱處盡愛乘涼寒時俱願向火嚼飯箇箇充饑
喫茶人人止渴從上佛祖遞代相承究竟到極則處
莫不是日用尋常活計祇如雪峰將三箇木毬輥出
又作麼生井畔梧桐飄一葉山頭數片是秋雲。
百愚和尚訃至上堂為法王者如日普照是處非處
咸被光臨有情無情皆承輝煥朗長夜昏衢破千年
暗室況復挺拔俗高標有絕塵步驟總化權于掌上
患難不移蘊祖道于胸中是非莫顧矢心偕鐵石齊
堅惠利與春風共仰明月洲前斜飛玉鷺珊瑚樹下
慣唱金雞何期善慶和尚忽將無孔鐵笛吹出廣陵
古調二十四橋分疏不下大千世界震動靡寧雲門
得箇消息也忍俊不禁特為舉似大眾哀哀紅樹雨
餘多慘澹青山雲重轉糢糊。
上堂世尊睹明星而成正覺洞山涉流水乃證真常
顯聖寺裏曾不究妙窮玄亦不麤言細語連日刈禾
割稻與諸人的的提持箇事了也且那裏是為人徹
困處一聲天暖教停手箇箇歡然點首行。
上堂舉長慶示眾曰淨潔打疊了近前就我索劈脊
與你一棒有者一棒到你你須具大慚愧若無者一
棒到你你向甚麼處會師曰長慶秖要將人淹殺虀
甕裏不顧自己墮在尿坑雲門者裏雖無長處似不
如此孟秋小盡蚤禾已登大小執事內外禪流身心
泰然得無罣礙麤茶淡飯率意忘懷曲肱高枕伸腳
打眠莫管孰是孰非不起佛見法見山河不離大地
自己不是別人雖然若是頭腦清楚慚愧道人無一
事只此隨緣過便休其或皂白未分邊方尚有令未
是太平年他時行旅愁歎莫嫌山僧不曾與你道破
喝一喝。
上堂說玄說妙分大分小大似朝三暮四暮四朝三
致使眾狙喜怒紛紜無有了期雲門有箇一味平等
法門上中下根皆可證入今日說與諸人良久顧視
大眾曰飯後普請上山挑柴。
先師盂和尚訃至上堂昔年出去遊化稱尊今日歸
來砥澆為念一向人皆謂我老人出現于世也為大
事因緣故所以船橫古渡運載群迷澤布陽春恩覃
萬彙道諧而唱艸木俱吼獅子音時蹇而休煙雲盡
合主賓調鴻慈溥被刀尺均施器就方圓根隨利鈍
玉線暗穿金針密度得無礙輪三昧而遊行自在非
小心淺見可能思議忽焉示滅也慧日潛輝真風絕
響佛祖心中懷隱隱之憂人天眼裏墮潸潸之淚耶
溪實云流慟剎海亦歎悽涼是則固是也只說得萬
牛身中一毛頭許諸仁若要悉知悉見當隨我燒香
作禮再聽耳提面命。
上堂雲起龍吟風從虎嘯拈拄杖畫一畫曰前釋迦
後彌勒從上祖師天下知識盡向者裏歸降納款了
也衲僧家別有趣向試出來道看乃顧左右曰但知
李廣封侯事誰識張良辟穀心。
結制小參三春不換一冬寸金不易丈鐵潛心矢志
<pb n="793"/>
如斯大事何愁不徹所以雲門殷勤禱告于現前大
眾願為出類超群之丈夫須是旋乾轉坤之手段更
聽約法三章第一不得聚緣內搖趣外奔逸第二不
得將心待悟怠玩因循第三共住不許知名相逢不
容相識然後將僧問趙州萬法歸一一歸何處州曰
我在青州做領布衫重七斤細審參詳毫無差錯山
僧與汝證據且道證據箇什麼以拂子畫一畫括囊
無咎。
結制上堂就謝車智望齋人人有此一片田地雖是
寒暑推遷歷來無敢侵損何待重分疆界豎拂子曰
明見斯事無有錯謬無一處不是汝諸人放捨身命
處無一時不是汝諸人出離生死時雲門關裏橫身
而入任意而為殺活縱奪一切自由世胤道胤爭繁
食輪法輪並轉異日兒孫遍天下其起根發脈莫不
從者裏去蓋為未是其人望之如天闊遠窮之似海
洪深欲進懼臨大敵欲退恐蹈輕冰不進不退正是
滯寂沉空終非究竟。山僧與汝諸人說箇捷徑法門。
屈指曰今朝十月十五五五二十五九九八十一。數
到正月半。恰好是長安路上春光媚。司馬橋邊看舊
題。擊拂子。
上堂。雲門有一句標的無向背。若作主賓論有無俱
不是。如何即是。和羅飯骨董羹。隨家豐儉何憂何慮。
鋪箇破席日裏睡。喝一喝。
上堂。郢上陽春遇詩人方堪合調。匣中寶劍逢烈士
乃可贈貽。秖如廣額屠兒才放下刀便成正覺。黃梅
行者未曾脫曰即擅傳燈。莫非尊卑倒置耶。還是授
受濫觴耶。為復別有道理耶。良久。擊拂子。知恩須是
報恩人。
蕭山謝門智利等。請上堂。如來大智慧希有無等倫。
一切諸世間思惟莫能及。勝慧大士如此語話。在釋
迦老子分上為盡美矣。衲僧根前則未盡善也。殊不
知如來智慧無一塵不包。無一剎不遍。無一人不具。
無一物不彰。說甚希有難倫思惟莫及。即今蕭山檀
越一舟直泛。修途萬境盡歸眼底。明明更不生疑。念
念無非真實。豈非有大智慧人能行大智慧事。拈拂
子曰。而今拂子但喚作拂子。僧但喚作僧俗但喚作
俗。且道如來智慧在甚麼處。乃擲拂子。
上堂。少室門風廣大。曹溪路徑寬舒。果是箇真英雄
便好一腳跨入。拈拄杖曰。識得雲門拄杖子。變化如
龍威獰似虎。揭貧女藏中之寶。取力士鏡裏之珠。迷
悟生死聖凡異同。一切平等。其或庸愚根器留繫強
生。卓拄杖濟涉賴伊人。及時應努力。
上堂。黃花籬畔開金盞。紅樹嵒前列錦屏。野老暢忘
憂之飲逸興飛揚。牧童高無味之談偏圓宛轉。一切
人都作景致商量。未審衲僧如何領會。良久。顧左右
夾山面目猶在。
上堂。諸佛心印文彩非關。歷祖憲章條目何與。柏樹
子豁開趙州眼睛。乾矢橛露出雲門心膽。不必辨他
孰是孰非。惟要當人自信自肯。從胸襟流出一言半
句。自然驚天動地。千差萬別似空合空。到此箇境界
了子細檢點。將來正是無邊無岸險僻之途。大眾要
知究竟安隱底事麼。昔年去今復來。敲我衡門兩扇。
開主賓好話無人。省夜爐撥盡寒灰。其中事莫疑猜。
拈拂子擲下。曰禮云禮云玉帛云乎哉。
上堂。舉金峰志和尚。因僧侍立次。乃謂曰。舉一則因
緣汝等一不得亂會。僧曰請和尚舉。峰豎起拂子。僧
良久。峰曰知道闍黎亂會。僧以目視東西。峰曰雪上
更加霜。師曰金峰以先王之道輕施于民。者僧不量
能度德竊位苟榮。豈止雪上加霜。而事將有不勝其
弊者。雲門舉一則因緣。汝等要會便會。或曰請和尚
舉但向他道。且緩緩著。何故。乃擲拂子。服食求神仙
都為藥所誤。
上堂。人行印窄徑霜蹤。見者不生餘惑。犬吠排深村
<pb n="794"/>
夜色。聽而永絕狐疑。及至問著父母未生前本來面
目。十人有九箇不識端倪。蓋矢志不蹈於妙門。傾心
自甘于穢術。所以應緣而錯。觸事尤乖。大眾而今要
識本來面目麼。問取東村王廿八。
上堂。山僧因先師愚菴老人示寂一月途路奔忙。心
以痛身以倦。佛法無得商量。世諦豈容計較。蓋有箇
現成句子。晝明夜暗斯無晦冥。暑往寒來此不變易。
秖在諸人腳跟下。有信得及者麼。許由洗耳成多事。
巢父飲牛賺殺人。
上堂。若論此事。何待勞苦多生辛勤累劫。而能成辦。
雲門今日要諸仁一時悟去。汝等還肯麼。良久。曰屈
屈。遂打趁下座。
王啟甫求嗣。請上堂。豎拂子曰。如是之法覺王祖胤。
親傳先聖。後賢同稟。若要自心明妙受用。須是當人
信得悟得。便好十方剎海任意經遊。一切法門無不
深入。重重智境悉共莊嚴。種種願輪隨心運轉。復豎
拂子曰。觀世音菩薩。在拂子頭上現大人相發海潮
音。普告大眾曰。設欲求男便生福德智慧之男。設欲
求女便生端正有相之女。然遇見明眼衲僧未免笑
他捏怪。何故但看家園春日暖。新篁隨地長兒孫。
上堂。酒樓下既可明心。肉案頭亦能悟道。諸仁在僧
堂裏三七日了。自己底主人公認他不得。過在甚麼
處。顧左右。曰箇箇是盲人。
上堂。舉香林遠和尚。普請鋤地次一僧曰。看俗家失
火。遠曰那裏。僧曰不見那。遠曰不見。僧曰瞎漢。是時
一眾皆謂遠上座敗缺。後明教寬曰。須是我遠兄始
得。師曰。大哉香林之心。包括天地。陶冶古今。惟務其
實。不顧其跡。者僧道箇瞎漢可謂依日月之光以行
其志。自遵其度。未免但逐其跡不究其實。然則明教
曰。須是我遠兄始得。其意如何慷慨千秋見孟嘗。
上堂。拈起拄杖曰。真俗萬緣無不於中顯現。今日有
人從明州來。卻道憨布袋在長汀市上橫行直撞。貿
易所需。不買山珍非求海錯。畢竟圖箇甚麼。沒柄笊
籬無底木杓。
章叔懋請上堂。豎拂子曰千機萬機莫若識此一機。
擊拂子曰千句萬句莫若識此一句。或者道和尚放
下拂子別通箇消息來。我也知你逐境馳求循聲流
轉。殊不知雲門者裏。偏圓宛轉變化無窮。有時出現
于時桂艷秋深播庭前之馥馥蘭芳春暖朗砌下之
英英麟趾。是以歌繁宗猷斯焉彌永。有時退藏于密
縱。使汝諸根穎脫。不與萬法為侶者亦不能窺見一
斑。若是全身出現時絲毫不露。退藏于密處文彩全
彰固已罔測端倪。秖如今日檀越辦供入山。且道何
所饒益。藍田產玉非凡種。堪作圭璋捧至尊。
上堂。佛法甚多。只因連日事煩。身子勞倦。無暇說得。
今則乘片刻之閒。身子略已泰然。無甚佛法可說。忽
有箇靈利衲子出來道。雲門長老說話太煞。不顧傍
觀。若論佛法。遍在一切處。豈在閒忙。說時有不說時
無耶。山僧既受禪士一段深心。借五峰各位檀越物
事。精治盛齋請喫飽後。更獻日鑄蘭雪香茗一杯。為
何如斯。但得人人自信得自肯承當。省卻山僧多少
氣力。不然隙駒疾霜風急顏貌。看看非舊日。大事茫
茫無了畢。堪笑嵩山缺齒翁。九年面壁。豎拂子曰。究
竟者箇不識。
上虞何檀越請上堂。極簡極易之道。無相無作之門。
惟要步驟不差。當人金剛眼正。師子隨時哮吼。不顧
驚群駭眾。動容則盡揚古路。斂念而不墮悄然。化日
是以舒長慧命。從茲綿亙。何待雲山漠漠煙水茫茫。
積年累月冒暑經寒。若迷方者一喚回頭。始道箇從
此不被天下老和尚舌頭謾了。子細看來。猶如夢中
人遍歷無邊剎境。醒來原在床上。驀顧左右曰。我所
得智慧微妙最第一。
至日上堂。尋常總道正法眼藏。轉求轉生遙遠。轉說
<pb n="795"/>
轉不相應。認著箇聖諦不為一物不中底。以當生平。
不肯移易絲毫。要為諸佛之師群賢之首也大難。在
以拂子畫一畫曰。能向者裏識得根元。信知一陽纔
動葭灰萬卉俱開生面。瑞靄天扉祥符祖苑。塵塵顯
妙剎剎圓融。箇箇凜維新榜樣。人人弘起弊規模。既
逢此箇時節。雲門拂子豈可不傾誠祝讚。復以拂子
擊一下曰。雲書魯史千秋事。歌永堯風萬國心。問如
何是正中偏。師曰龍樓高揭翠華簾。如何是偏中正。
師曰樵子宅中傳號令。如何是正中來。師曰玉人踏
月下瑤臺。如何是兼中至。師曰鐘鳴長樂千門曙。如
何是兼中到。師曰橫趨直步看圓妙。
楊悾菴居士請上堂。拈拄杖曰此箇見得徹底無疑。
等閒露一機垂一句。自然權實雙彰。殺活全備。終不
肯坐在死水裏與蚌蛤魚蝦同一趣向。是故知有底
人。隨緣宛轉妙用無方。有時佛心儒雅皆依真實而
現相。有時摧魔殄異悉從示應以立名。知一切人根
性。解一切人黏縛。俾一人安隱則人人安隱。使一處
清淨則處處清淨。大眾秖如維摩榻上塵埃。東廝壁
邊雜穢。且道又從何處得來。良久曰。今日重添上一
堆。
開爐上堂。地爐深掘榾柮高堆。閒時向火好事相商。
可中冷煖唯自能知。世上紛譁由他莫管。秖如火爐
頭有箇無賓主話。從老趙州撩亂激揚。以至諸方互
相拋擲。豈謂逗到今日依舊清白不分。雲門緘口要
且不甘。乃高聲喚侍者曰。將簾子垂下。不可漏洩了
煖氣。拍禪床下座。
真如文法師掃塔請上堂。先師翁道不盡底句子。處
空滿空在壑盈壑。無底船盛載不漏。斷貫索繫縛有
餘。舒之光踰日月。卷之包括乾坤。自長水而溯耶溪
騰遍地波瀾。任先哲以及後賢行石頭正路。三艸二
木皆在裏許含英育秀。諸佛列祖盡向此中出世利
生。有智無智並觸慈光。先心後心咸歸陶冶。況復現
大人相垂格外機弘贊宗猷。光揚祖道者哉。範上座
到者裏鑽仰無門。計較無路。敢問大眾。先師翁道不
盡底句子。畢竟阿誰擔荷。有指陳得出。不妨隨緣自
在到處稱尊。若明辨不來問取真如文老人。
請能仁啟和尚繼席發專使上堂。雍容闡悟本真宗。
雪曲響雲門古調。峨峨為濁世幢王。切切作迷生導
主。須得其人威音那邊。移步必有其位。夜明簾外轉
機。如是則身雲與法雲共彩。本自無心。化日與慧日
同輝。何嘗有意。竦聽鸞音徹天積玉橋躍然起舞將
見妙吼震地香爐峰卻也快心。但是移山門入佛殿
裏。將燈籠來山門上。佛祖莫測其端。人天孰窺其際。
驀召專使曰。去問能仁和尚自然定當。何故。欲明家
裏事須是箇中人。
王檀越誕辰請上堂。舉教中道菩薩。以一音一切皆
能演決定分別說一切諸佛法。老瞿曇固是富而且
驕。爭奈事無實據。拈起拄杖曰。不若雲門拄杖子。打
開福德藏門。運出無價至寶。碗大碗小盛來。隨豐隨
儉受用。一飽既已忘饑。諸念自然銷落。指南山作壽。
掬東海為卮。有者道山僧將常住物私做人情。連忙
想得箇父母未生前面目。老也如是少也如是。往古
也如是來今也如是。只有一處不如是。釋迦老子敷
演不出。且道甚麼人可能定當得來。卓拄杖。鐵笛吹
瑤島。金燈照綺筵。
上堂。舉黃檗一日捏拳曰。天下老和尚總在者裏。我
若放一線道。從伊七縱八橫。若不放過不消一捏。僧
便問。放一線道時如何。檗曰七縱八橫。曰不放過不
消一捏時如何。檗曰普。師曰黃檗既能人境俱奪。亦
解敲唱雙行。其奈捏聚放開未免太傷心力。者僧雖
然變通有道。卻也朕兆難明。皆為不了。山僧不用捏
拳舒掌。可以移風易俗。豎拂子曰。從上大老天下英
靈盡向者裏。正去偏來明投暗合。如寶絲網重重涉
<pb n="796"/>
入。如有人出來道。雲門與麼太煞簡略。固許汝是箇
出格英俊。也須再參三十年。
請上堂。白椎竟。師隨聲一喝。曰若是第一義。但向己
求莫從他覓。豈待山僧鼓兩片皮掉三寸舌。豎捏烏
藤橫搖白塵。然後為得。所以鑑湖遠棹水月交光。徐
入雲門煙霞鬥彩。過積玉橋聽潺湲之響。知洞水流
長。到芙蓉岸望疊嶂之高。識門風浩大。從淺至深次
第循歷。由大佛殿登寶鏡堂。致禮雍雍發言穆穆。始
解道覺悟生死如夢。一切求心自息。時時奉重無違。
事事報恩有據。本末須要歸宗。尊卑當用其語。顧眾
曰。且道是甚麼語。門頭嚴飾兒孫力。室內悠悠總不
知。復喝一喝。
開山澄祖四十忌上堂。臘月四日乃先師翁示方便
門。說最實事。時節蓋有威德自在如彼山王。安忍不
動利益含生。舌相等剎塵遍覆。身光與日月恒明。赤
白青黃混之不得。方圓長短類之莫齊。不惟利根鈍
根正見邪見。求箇入頭愈加深遠。尋箇出路轉見壅
淤。即使四十年來兒孫遍地。各各現三頭六臂。箇箇
張馬嘴驢唇。以種種因緣譬喻言辭。紛紜指註究竟
摸他頭腦不著。豎拂子曰。此是師翁殺人活人底杷
柄。今朝恰好落在孫子手裏。豎抹橫該皆吾常分。遂
顧眾曰。還有搆得者麼。黃閣晝簾垂紫氣。不彰寶印
自然尊。
解制小參。上來道箇不審。盡是古人唾餘。甚為不必。
下去道箇珍重。莫非時流。恒事可以勿提。人人本來
具足一段大事。頭頭顯露物物彰明。悟不加增。迷亦
不減。聚時不有。散時不無。惟桶底不曾脫落。正眼不
曾洞開。不從父母未生前青天白日下披襟一笑。未
免被苦樂逆順轉移。暑往寒來拘絆。生死海裏風吹
浪蕩。不得自在。縱使道得箇靜則同源。動無異致。猶
是憎愛不忘。情封未啟。舉意乖違觸途成滯。要得獨
步大方遊行自在。山僧與你畫一策。以拂子畫<img n="J/J36p0923_01.png"/><rubynote t="【圖】"/>相
曰。者裏知得落處。喚釋迦達磨挈缽提瓶未嘗不可。
或甄別不來且遊遍雲山千重萬重。捱過春光一度
兩度再來與你說破。
臘八解制上堂。見明謂晝遇暗為夜。山本嵯峨水自
流動。東西南北不移一絲。上下高低莫錯一點。一向
立定腳跟。最怕輥入異類。子細檢點來。正是偏枯見
解不達權變之笨漢。忽若月明晝午。日彩夜央。山頭
滾浪。海底飛塵。十箇有五雙不知頭緒。唯有雪嶺老
瞿曇。多年臥冰囓蘗忘形於凍餒。到此便得轉身活
路。以快平生。果是本分衲僧。氣概逸群。若休歇其心
放下便穩。能勇猛其志撩起便行。折腰匾擔尊貴一
時。斷鼻艸鞋威雄百倍。垂手橫身自由自在。誰能拘
束得你。但前途去與故人相見。細說生平。切莫道在
雲門者裏。何故。惟恐傳事不真。將作世諦流布。
上堂。舉金峰因僧問。金杯滿酌時如何。峰曰金峰不
勝酩酊。師曰展演宗猷提持祖印。和光順物與世同
塵。渾融彼此包括始終。金峰有寬洪之量。洵不可及。
正眼觀來未免一場敗闕。如有僧問雲門金杯滿酌
時如何。但向道酒中不語真君子。
先和尚木主入祖堂上堂。不重先師道德。秪貴先師
不為我說破。古人恁麼道。雖謂情封不立其如分別
猶存。既曰道德無可為重更有何事不曾說破。我先
師非身現身身滿域中。無說示說說遍天下。奮自在
慈力猶淳旭麗天。若愚若智盡睹其光。暢無畏玄音
如迅雷駭地。是聖是凡悉聆其響。紹洞山尊貴之宗。
斬斷群邪蔓刺。荷玉笥大成之業。弘開一味玅門。橫
身空劫已前跨腳。今時路上不許月白夜行。唯要雞
鳴曉到。奉重固不必違背則不可故我親近他承嗣
他三十年間一切時中。厲色時多和顏日少。其道大
德備實情不知說破不說破也不揀擇甘為情忘義
斷不孝闡提。爭奈拄杖子當仁不讓。驀拈拄杖曰。一
<pb n="797"/>
不做二不休。莫道縱橫無忌諱。只要推爺向裏頭。卓
拄杖下座。
謝兩序勤舊上堂。提振綱宗傳持慧命。印印當風機
機圓應。顯萬法總一根源。融十方歸一剎境。蓋知正
色持衡深賴祖庭元老輸誠贊弼實資法苑祥麟和
同水乳以標奇節比松筠而播美。千聖有口無說處
底同一音演。萬人有力無作處底同一心行。如斯主
伴交羅乃見始終貫徹。所以山僧自來五位旗鎗高
縣壁上。三玄甲冑棄置路傍。到今日秖好唱箇自來
腔清平樂。謂我福輕有愧累君忍垢無涯大事既已
了畢一齊歸堂喫茶。
覺初慶悟禪本師壽請上堂。雲門倒腹傾腸說箇最
初方便。休將禪道商量。莫作迷悟判斷。為從僧祇劫
來。隨汝所求無厭好看大夢覺時始快平生志願。拈
拄杖曰。百千三昧無量義門皆從者裏流出。無量壽
如來竭盡神機思也不可思算也不可算。嶺梅臘後
最先開。吹動春風香滿院。卓拄杖一下。
除夜小參。靜地籌思鬧叢觀。望鍋邊分飯。碗上添羹
冬殘歲暮無非豐儉隨家。事絕理融總要函蓋相應。
蓋循途守轍底自謂生鐵鑄成脊梁。純鋼鍊就骨力。
彼此不敢是非。今昔莫能移易。事事仍舊規。法法住
本位。各各不相知。彼彼不相到。殊不知到得者般境
界。正恐諸事煎逼不得安閒。惟有奔逸絕塵底漢。臘
月三十日到來。一切人說不來者好肆縣河之辨。一
切人行不去者獨跨通霄之步。不妨挐三道五一味
豎抹橫該。欲知達磨於普通年間十萬里來心上為
著何事。是人眼裏有珠。那箇口中無舌。喝。
復舉香林因僧問。如何是衲衣下事。林曰臘月火燒
山。師曰香林惟將尋常活計任意施為。大似推車撞
壁將無作有。以致天下尊宿互相激揚。紛紜酬醋簡
點將來。譬如飲大海中水隨量而止。衲衣下事何曾
夢見。今夜如有僧問雲門。如何是衲衣下事。但向他
道火爐邊坐成佳話。玉燭歌清聽野樵。
元旦上堂。威音那畔嘉猷古佛堂前景致。冠古冠今
無異。徹頭徹尾常新。乃擊拂子一下曰。山僧今日盡
情托出了也。有力大人能擔荷得去。將舊時窠臼一
腳趯翻。別轉機輪全體作用。熙然布劫外祥光。廓爾
轉域中泰運。國治邦寧民安物阜。祖園春燠法海冰
融。萬彙俱遂欣榮四生。均陶化日世界一時平等。聖
凡曾不異同。衲僧家己事未得發明。他緣不能湊合。
不必深憂重慮。何謂。皇風一片渾無畛。春色千奇在
繡楹。
肅眾上堂。細吹無孔笛。亂打寬皮鼓。釅茶八九盃。戲
笑三五日。觀音大士從傍破顏拊掌大聲喝彩道。佛
之心兮不覆藏。祖之髓兮都擠出。境界風所高。般若
力愈大。文殊普賢正言厲色曰。汝等以思惟心測度
如來大圓覺海。如人以手撮摩虛空。秖益自勞無濟
于事。三箇老古錐互相爭論不已。拄杖子聽見乃以
直判斷曰。觀音大士固然和以優賢不應以冬瓜印
子妄搭。文殊普賢雖是肅以蒞眾未免法令過嚴。各
與三十棒趁出。且道利害在甚麼處。不見道執之失
度。必入邪路。
退院小參。鈍牯輪耕祖父田。茫茫業識已三年。苔路
滑蹄恒自忖。芒繩纏鼻任人牽。盤旋泥水真堪笑。憔
悴風霜孰可憐。上下人情慵浹洽。紛紜毀譽理當然。
利生接物同春夢。捄弊扶危歎力綿。正法凋殘心耿
耿。祖園仍復艸芊芊。定策籌時勤舊智。搪風抵露股
肱賢。梵宮雍肅帡幪德。龍象飽參檀信緣。惟我羞慚
深細想。曾無一得好流傳。慶快犁耙離項背。輕身至
樂勝三禪。此去優游無變異。垂楊芳草看雲眠。更問
渠儂端的處。月在青天水在川。
復舉金峰和尚上堂曰。事存函蓋合理應箭鋒拄還
有人道得麼。若有出來道得相應金峰分半院與他
<pb n="798"/>
住。時有僧纔出。峰曰相見易得好共住難為人。便下。
座師曰。稽功必以事為的。論賞必以言為符。者僧不
諒才度能將強據而驟奪之。金峰不攷功審勣。既許
與而復吝惜。從古到今不能清楚。山僧不似金峰有
口無心。有一句子千聖莫分彼此。萬人難辨去留。有
人道得恰好。雲門院子盡情分付。設有人出但曰且
緩緩著。今日天晚總到明朝交代。
退院上堂。僧問久親猊座。未敢輕扣玄音。末後當陽
要聞法王獅奏。師曰仙子持金碗。佳人罷錦梭。曰果
然塗山鑑水非同調。別有驚天動地聲。師曰上座固
樂矣。山僧也快哉。曰只如雙鳳凌巢一龍出海又作
麼生。師曰日後再來有人與你道乃曰三載濫竽慚
色既多面上。寸功匪立恢崇徒切心中。一言有乖于
度。大違上祖典謨。一行不蹈于常。知辱先師化軌。所
以高低普應莫非合水和泥。毀譽不移正是將南作
北。田頭也到地上也到。閒時也說忙處也說。可謂徹
骨徹髓盡心盡力了也。若據明眼證驗將來。卻道怠
玩過時陶鑄洪規弛廢。不以佛法為事。有失龍象所
望。不覺抓著山僧痛處。只得向法堂前高聲唱道。大
眾大眾如是如是。要識他家全意氣。飛鴻踏雪思優
游。（敘謝不錄）。
復舉長慶稜和尚拈拄杖示眾曰。識得者箇一生參
學事畢。雲門偃曰識得者箇為甚不肯住。師曰一箇
得少為足。一箇貪多無厭。二大老終非大人作略。山
僧則不然。驀拈拄杖曰。識得者箇青山養拙不為晚。
綠水盟心未是遲。

蔗菴範禪師語錄卷第六

<sarticle><article>蔗菴範禪師語錄卷七</article></sarticle>
侍者智應錄
<other>住會稽曹山護生禪院語錄</other>
康熙丙午年正月十一日入院。
結制上堂。本圖閒散愛高眠。不謂西東已一年。此事
分明無揜蔽。青山綠水在門前。所以遊客謳吟村人
謉諢。動脣有響開口成音。著著與諸人提持此事。省
了山僧多少氣力。蓋終日于中受用而有不知者。舍
諸而他求誠為顛倒。此等說話。大似向空裏拋一塊
石子。打著得一個半個徹底知音。可謂一生事畢。既
無其人。山僧不得已再向空裏拋塊石子。如有觸得
著。敢保如貧得寶。如暗得燈。如病得差如夢得醒。若
也錯過。諸人性命還在山僧手裏。乃擊拂子顧左右。
日歟月歟不深省。定應倏忽成蹉跎。
過石門檀護建普利懺會請上堂。有一句絕思算。鬧
市波斯赤腳走。無一句好商量。枯樁開出白蓮花。有
與無俱埽除。格外明宗猶未了。須是本色道流。一見
而決定無疑。則知大解脫門不離腳下。妙菩提路盡
在目前。亙古亙今無遷無壞。莫論是聖是凡。便能入
淨入穢入真入俗。現種種身形。示種種方便。以一遍
一切。無塵不異。以一切含一。有法皆同。萬境紛紜千
機參互。所以市客爭歡旅人呼嘯。靈羽翀霄祥麟遊
野。黃花滿徑紅蓼盈灘。雞啼茅舍之煙。鷺點村田之
雪。頭頭是本有風光。物物是自己受用。當恁麼時。誰
為諸佛誰為眾生。誰為天堂誰為地獄。誰為同倫誰
為異類。誰為四生誰為六道。誰為迷悟誰為淨穢。誰
為善惡誰為是非。蓋有一等無轉智漢。情分畛畔識
昧圓常。認草菴為極樂無畏之鄉。以途路當究竟安
隱之地。總道西方是嚴淨自在一邊。娑婆是險惡自
在一邊。不唯循聲流轉。未得慶快平生。亦帶累無量
壽大醫王受屈無伸。如今因緣會遇時節相應。不妨
據款結案。擊拂子曰。金臂遙垂求好友。盡將肝膽向
人傾。
蕭山吳門智愷五十生辰請上堂。盡大地是箇真實
<pb n="799"/>
道體。誰分是聖是凡是男是女。盡大地是箇微妙法
門。孰謂有短有長有廣有狹。豎拂子曰。向者裏見得
透信得及。得其淺者可以孝敬事上。可以慈仁訓下。
金蘭之室和氣藹然。玉樹之庭春風燠若。證入深者
成就一切世界。莊嚴一切剎境。各各不相知彼彼不
相借。如是則知世裔與道裔爭繁。壽命與慧命共衍。
復以寶花滿掬。親到曹山殷勤三請。欲說箇知命因
由。提箇出世綱要。山僧既已願赴來機。不妨重添註
腳。不是心不是佛不是物。山山列翠自多奇。歲歲相
看元不別。
顯聖深谷和尚至上堂。雲門家裏白雪之歌。新豐路
上陽春之曲。象王有撩天鼻孔。不易唱酬。師子有踞
地威雄。實難賡和。所以山僧性同野鹿。跡類飛鴻。有
時愛月眠遲。有時惜花起蚤。苟非情忘彼。此理絕正
偏。未免遭他簡點道。應機謬亂行徑異常。不顧石頭
一枝埽土。而盡賴有顯聖師兄。韻高絕俗。響徹驚群
振聵提矇。是其餘事。特到曹山。要尋箇節拍相諧底
敵手。故我妄通消息。光輝祖道垂秋日。一體同仁好
弟兄。
上堂。天下知識門庭繁盛。倉實如陵庾充如坻。此時
大開筵席以招賢者。兩班雍肅萬指森嚴。有者鍋子
上索羹索飯。有者火爐邊說主說賓。有者道我目空
佛祖不立纖塵。有者道我胸藏萬有繁興大用。曹山
者裏冷清清地。緇田易匱檀舍難求。隨家豐儉任意
相將。雖有四五十個窮酸衲子。要坐要行總無拘束。
或來或去不用鉤錐。所謂彼我皆忘。而無向背。驀拈
拄杖曰。釋迦老子來也。且道來為箇什麼。卓一下曰。
我法妙難思。止止不須說。
陶門弟子徐智暉四十初度追嚴請上堂。豎拂子曰。
大眾看看如來在曹山拂子頭上放種種音。莊嚴微
塵世界。光明開悟一切眾生。入于聞熏聞修金剛大
三昧海。是故遇斯光者。顯發正知正見。險道中廓圓
融之路。塵勞內施回互之機。向一念未生以前看見
本來面目。千門萬戶盡底豁開。罔極深恩從茲報荅。
迺知蝸牛角上世界最寬。蚊蚋眉間風光迥異。萬法
不離心印。好山都在屋頭。便能圓無量行滿無量願。
得無量樂證無量壽。何待出離母胎。㘞地一聲到了
不疑不惑田地。然後點頭自許曰。此段光明。原不分
賢愚貴賤緇素男女。但有心者皆可證得。老釋迦聞
曹山如此闡揚。不覺手舞足蹈。大聲慶讚。大眾且道
慶讚箇甚麼。世間出世同途事。松老南山見歲寒。
上堂。三冬無雨無雪。天氣不寒不熱。西風一陣吹來。
落盡樹頭黃葉。諸仁眼裏也是耳裏也是。面前也是
背後也是。惟恐心裏不是。心裏若是。好捲起疏簾。看
一泓清水半鉤新月。莫孤負此箇時節。喝。
大慶院請上堂。殘山之麓大路通霄。多少人到者裏
無由進步。賸水之灣圓音震吼。多少人到者裏有耳
絕聞。蓋此箇事。本無滲漏豈落正偏。在家裏人分上
秖要忘得失于生佛已前。究根元于威音那畔。不必
深思巧摸。隨手把將過來。可以陶聖鑄凡。可以匡時
救弊。可以開拓人天正路。可以闡揚佛祖鴻猷。所以
一度施為一度光鮮。一番敲磕一番慶快。拄杖子見
如此激揚。不禁踴躍。乃高聲喚曰。長老向謂有箇奇
特事要說。無因欲默不得今日大慶院設齋。趁此時
好說了也。山僧道有甚奇特。卓拄杖曰。白雲出峽晴
堪畫。流水盈門煥至文。
上堂。有者六門悄悄萬境寥寥。恒與諸塵作對。有者
日裏紛紛夜間擾擾。深得無諍三昧。簡點將來。一個
有頭無尾。一箇有尾無頭。如何得頭尾相應去。天曉
玉八方破夢。夜寒石女懶拋梭。
陶門眾善人請上堂。煙雲絢彩石壁玲瓏。魚閑翻浪
鳥逸翀霄。款乃漁歌流韻。扶疏古木成章。此是人人
自在受用之無盡藏也。但隊進隊出總以麤心測度。
<pb n="800"/>
淺見揣摩。糞埽堆頭揀得一星以當大事。正是認一
浮漚。目為全潮。果具大根大器者。聞著便悟徹根元。
舉著便直探底蘊。則知大道無相。不以男女分。至化
無垠。不以真俗異。所以過去諸如來。現在諸菩薩。未
來修學人。盡在其中同一受用。同一作息。體離斷常。
心無異致。以拂子擊案一下曰。無盡藏已打開了七
珍八寶。已撒向諸仁缽盂裏了。如有嚼得著者。便好
因齋慶讚。山僧敢不成褫你。擲拂子下座。
上堂。舉雲蓋智和尚曰。昨日登山看釣魚。步行騎馬
失卻驢。有人揀得駱駝去。重賞千金一也無。若向者
裏薦得不著。還草鞋錢。師曰。雲蓋恁麼道草鞋錢固
不著還。未免倏南倏北徙運無常。欲得金輪不御。至
化遠孚。有藉諸仁道取一句。乃良久曰。絕境當年不
厭尋。平田此日媿行吟。山堂懶聽浮沉事。高臥軒窗
月自臨。
上堂。良久曰。有無量妙法要與諸仁說。一時想不起
來。復良久曰。是了是了。十一月十五劈面寒風無處
躲。兩兩三三曝背向火。可笑釋迦一生枉受辛苦。達
磨九年釘樁搖櫓。天下諸大老。個個麻纏紙裹。總不
如樊江市上相公廟裏。壁角落頭。張三李四一隊伴
夥。不論有無互為賓主。喫得醉醺醺飽齁齁。地上鋪
箇破席子。兩腳長伸自在眠。趯破虛空不用補。顧左
右曰。好不好。便下座。
上堂。人人有個本來面目。信與不信皆在自己。何待
謬說是非較量長短。然後謂之見得諦當。遠之遠矣。
大眾那個是你本來面目。霜葉紅于二月花。
上堂。舉雪峰因僧問學人大事未明乞師指示。峰曰
是甚麼。僧于言下大悟。師曰我為君子。欲天下人為
君子。雪峰之心無不至矣。其僧于言下悟去。可謂志
以時成。名因勢立。若到曹山門下。拄杖未肯放過在。
何故。鳳縈金網尤為礙。鶴出銀籠始是奇。
上堂。驀喚曰。拄杖子。自曰長老有何分付。復曰此時
你應出來。高提祖印大闡宗猷。終日倚墻靠壁東躲
西穴。是何道理。自曰長老言之過矣。若是高提祖印
大闡宗猷。自有一千五百人過堂喫清水白米飯底
大和尚。我才學得個烏龜法。得縮頭且縮頭。又刺頭
在荊棘中。豈不自討苦喫。復曰恁麼則現前許多龍
象。莫不孤負他去。自曰長老若不吝慈悲。我當出來
毘贊。復曰山僧說底恐不合時宜。自曰敢問其所以
不合。拈拄杖曰拄杖子𨁝跳上天。觸折舜若多神脊
梁。蹎將下來打破常住方磚。卓一下。
上堂。舉德山因臨濟侍立次。山曰今日困那。濟曰者
老漢寐語作麼。山便打濟掀倒禪床。山休去。師曰兩
個漢飯飽弄箸家醜自揚。不顧傍人揀點。古今商量。
都道棋逢敵手琴遇知音。恁麼見解要見臨濟德山
太遠在。且道曹山意作麼生。狂歌思阮籍。長嘯傲孫
登。
上堂。舉龍牙問翠微曰。某到和尚法席。每每上參未
蒙一言示誨。意在于何。微曰你嫌個甚麼。牙又問洞
山。山曰爭怪得老僧。師曰翠微洞山雖不錯足隨時
未免矜名而混俗。設問曹山每每上參未蒙一言示
誨。意在于何。拈起拄杖曰。在他豪與富唯我赤窮身。
乃擲下。
上堂。舉南泉上堂曰。王老師賣身去也。還有人買麼。
一僧出曰某甲買。泉曰不作貴不作賤汝作麼生買。
僧無對。師曰王老師只要出脫滯貨。豈知時價不等。
其僧固有交易之心且無酬價之意。天下宗匠判斷
甚多總非當行斟酌。所以彼此鈍置。若是曹山當時。
待他道不作貴不作賤汝作麼生買。但向他道知心
不在多言語。憑據何須紙半張。
上堂。莫談古德家猷。不說今人樞要。與其立正立偏。
總是夢中禮樂。若也分賓分主。無非醉裏乾坤。應知
有一句子。纘佛祖淵源之緒。暢衲僧本分之懷。且道
<pb n="801"/>
是那一句。良久。臘月二十五。
除夜小參。劫前風韻二聽絕聞。格外徽猷五眼莫睹。
世尊拈花萬古式俎豆之事。達磨面壁千秋徵文獻
之宜。德山棒頭開筵待士。臨濟喝下闢路求賢。循名
可美攷實未嘉。總須按過一邊。可以置之不論。曹山
除夜蓋是平常。不比東村王老燒錢哄鬼。非效北禪
烹露地白牛多費唇舌。現前諸仁既然相聚。不妨同
為慶頌。來年還我豐隆。人人坐笑春風。切為己躬下
事高興無窮。莫把光陰虛度羞見江東。但願鼻孔仍
在口邊。眉毛不離眼上。可消憂悶幾千重。
復舉睦州因僧問。一言道盡時如何。州曰老僧在你
缽囊裏。師曰陳尊宿被者僧一問大似欠了千萬貫
錢。到臘月三十日被人抑逼將來。無地藏身。卻向缽
囊裏躲閃。若是有膽量底。將缽囊裂破看他是何面
觜。設問曹山一言道盡時如何。今宵歸舊臘。明日賀
新年。
上堂。新年頭佛法有鏡清道了也。新年頭佛法無明
教道了也。雖則聲調一般。看來二俱失利。曹山佛法
不說有不說無。元朝已過十日。騷人韻士醉漢村夫
連袂來遊。載歡載歌或嘲或笑。若是碩學飽參頂門
眼正。自能言氣相合機感相孚。倘不然者。卓拄杖曰。
曹山今日失利。
上堂。問德山棒臨濟喝總置不論。忽遇向上人來如
何接待。師曰八面玲瓏無縫罅。曰秖如掀倒禪床喝
散大眾又作麼生。師曰恐上座不是其人。僧便喝師
亦喝。乃曰諸方能為雅調新聲山僧只說陳年舊話。
僧問趙州。曰承聞和尚親見南泉是否。州曰鎮州出
大蘿蔔。趙州被此僧一逼將心肝五臟一齊傾出至
今收拾不來。阿呵呵好大哥。今人作人多自私。我心
不說那得知。喝。
上堂。舉雲門因僧問如何是和尚家風。門曰久雨不
晴。僧曰如何是久雨不晴。門曰曬㫰著。師曰前無古
往後無將來。緝正大之業。雲門嘗自詡之。及乎扣擊
乃草率應酬。頓見家風蕭瑟。曹山雖然冷澹。不致如
此荒疏。或有問如何是和尚家風。漏笊篱撈無米飯。
破砂盆搗爛生薑。
上堂。以拄杖左邊卓一下。曰此是釋迦秘藏。右邊卓
一下。曰此是達磨家私。若有克家之子兩肩荷負。乃
擲拄杖曰。向者裏會取。
上堂。舉國一禪師因馬祖遣智藏來問曰。十二時中
以何為境。一曰侍汝回去時有信。藏曰即今便回去。
一曰傳語馬祖道卻須問取曹溪。師曰馬祖推心而
任所以其命維新。智藏竭力無嫌。可謂使不辱命。國
一簾垂黃閣化馳如神至親無文憲章有在。子細看
來總屬虛詞。都無實義。山僧有同門亦遣問曰十二
時中以何為境。對他道山好登樓看。漁歌隔岸聞。且
道古人底是山僧底。是具眼者甄別看。
上堂。陌上春風𩖼𩖼。階前微雨＆CB21431;＆CB21431;。隨緣放曠者未
知就裏根元。任性逍遙者罔測其中消息。須與那一
人。步亦步。趨亦趨。成辦平生合知端的。若也躊躇不
勞久立。
上堂。野鳥鳴于高樹。聲聲是威音那畔陽春。村童歌
于平疇。句句是熊耳峰前雪曲。天下明眼宗匠。到此
罔解分疏。豎拂子秖如者個是何腔調。擊一下。桃源
憶故人。
出隊歸上堂。洞山接人。雅分三路。雲門應機。一字相
酬。可見二大老但有制猢猻底器械。無歸龍象之體
裁。曹山者裏也無三路語。也無一字關。從春徂夏。草
鞋踏武林夜月。遊笻探五洩靈蹤。自西自東或出或
入。且道還有為人處也無。擊拂子曰。清論固云多。美
話信非一。
結制上堂。就謝陶檀越齋問。風規凜肅龍象臨筵。結
制陞堂有何方便。師曰自肯狂心歇何嗟行路難。進
<pb n="802"/>
曰可謂一句截流萬機寢削。師曰切莫草草。僧禮拜
師便打。陶長文問。十五日前用鉤。十五日後用錐。正
當十五日請和尚道一句。師曰少頃請居士喫茶。乃
曰冬月坐禪先佛遺制。故天下知識坐寶王剎者。此
日大開東閣。盛設法筵。賢主雍雍嘉賓楚楚。喫了清
水白米飯。更飲甘香蘭雪茶。瞬目是向上全提。揚眉
闡西來祖意。門庭浩浩亦大哉。曹山堂舍陜隘。諸事
麤疏。自來團聚一班＆CB21433;＆CB21342;人物。高處不肯攀。低處不
肯就。心裏平平穩穩。各各自謂有個恰好底道理。無
敢移易他一絲毫許。所以山僧隱遯過時隨緣度日。
卻被傍人抑逼將來。只得拆東籬補西壁。以培嶁作
高山。而欲汝等更上一層。乃見宇宙之寬廣。因有頭
角崢嶸者千般獻巧萬態誇奇。也須向草窩裏輥出
幾身白汗。然後到山僧根前。與你道個不是不是。何
謂。劫壺空處乾坤別。陶謝風醇日月長。
結制小參。無能為法殘山。甘守鈍之愚閒。適有餘村
畝竊耕雲之樂。四時遊客不辨西東。喜者任讚。怒者
由毀。一缽高人無分遠近。有志則留。無心則去。無為
而無。不為事事準的。不說而無不說。法法全彰。所以
諸佛于此間咸稱自在。列祖到者裏俱悅現成。同一
機用離正離偏。共一境照忘賓忘主。已是平地起堆。
空中畫彩。更欲勞心苦志。剋日定時。霜清面皮。鐵硬
脊骨。究竟己躬大事因緣。譬如長者諸子志意下劣。
不信是父有大家業。乞食貧里流落窮途。是為可鄙。
何堪持論秖如龍門高啟。依然涓滴不遺。十方聚首
不礙塵沙剎土。者裏著得隻眼。可謂坐致太平。無拘
無束。其或別有商量。切莫喚晝作夜。喝。
上堂。達磨與神光安心。馬祖謂即心即佛。又有古宿
道尋牛須訪跡。學道貴無心。者些古錐說心說性。說
有說無。惑亂人不少。曹山無許多事。自有真實相為
處。若承當得可以丹霄獨步。慶快生平。大眾要知真
實相為處麼。乃擲拄杖下座。
上堂。朝來日色溫和。夜間天氣寒冷。燈籠露柱商量。
瞌睡漢如何不醒。高聲喚眾。眾舉首。師曰明眼人落
井。
上堂。舉臺山婆子。因僧問臺山路向甚處去。婆曰驀
直去。僧便行。婆曰好個師僧又恁麼去也。僧舉似趙
州。州曰待老僧勘破伊。亦問臺山路向甚處去。婆曰
驀直去。州便行。婆曰好個師僧又恁麼去也。州歸示
眾曰臺山婆子我為汝勘破了也。師曰臺山一條坦
蕩之路。遊歷往來不可勝數。無一人不受伊稽查抑
逼咸商客販夫莫以為意。獨趙州抗步劫前軒眉霞
外。然未免向婆子門前鷹頭鶻腦。終非堂堂之敵。拄
杖子豈肯放過。大眾若知得趙州步驟。則不被人關
防管轄。如或上或下可南可北。前面去大有人勘破
你在。
上堂。舉石頭遷禪師因僧問。如何是禪。頭曰㼾磚。又
問如何是道。頭曰木頭。師曰石頭老祖吐稱心談。說
無味話。從古到今不知驚動多少人盤錯交加。究竟
不能詰其根源。若有問曹山如何是禪。玉琢麒麟水
底眠。如何是道。紙糊鷂子空中叫。且道石頭底是曹
山底是。有人分疏得下。步步踏著實地。事事徹見根
源。如曰不然。豎拂子曰。來哲可鑑。
上堂。門對遠山青。閒看流水綠。谿邊石女歌。不是尋
常曲。既不是尋常曲且道是何格調。若是其中人具
向上眼。終日喫飯不嚼粒米。終日穿衣不挂寸絲。影
現身雲瀾翻口海。便能移宮換羽。響激驚群。登峰嘯
月。坐地豪吟。頭頭露空劫已前面目。上可以媲美先
覺。下可以獎掖後昆。於一切時一切處。恁麼也是不
恁麼也是。恁麼中不恁麼也是。不恁麼中恁麼也是。
其或倦思臥渴須茶。前村遠後路賒。敲門試問葛洪
家。
上堂。看子湖狗似覺勞心。弄雪峰蛇終為費手。賣曹
<pb n="803"/>
山死貓頭無人敢說價。販鎮州大蘿蔔近時不直錢。
室中高臥卻言信息難通。量外酬機猶道水泥太煞。
山僧今夜要與諸人相見。以何為驗。良久顧眾曰。仲
尼溫伯雪傾蓋成相知。
商門淨珺請上堂。雪嶺老瞿曇。從始至終將法付法。
面壁胡達磨。自西徂東以心印心。疑誤後人謂成就
無量劫來莫大之事。所以唱者成群。和者作隊。擎夢
裏空拳。撮空中閃電。為黑夜燈燭。照曠道昏迷。看來
像三家村裏。老學究教稚小頑童。讀上大人相似。成
何模樣。曹山總不用其韜略。若欲繁衍家猷。有八萬
四千陀羅尼門一時開演。自肯深信隨汝詳擇其可
入者。拈拂子一吹曰。摩尼果中如是說。
石門悟禪為徒出關請上堂。特櫂語谿船。遠跨錢江
水。不辭霜露寒。求說一句子。應知此一句子。方圓任
器長短隨宜。包天地非為大。混微塵不謂小。佛祖難
尋縫罅。人天莫辨端倪。山僧到者裏也加一毫文彩
不得。除是出格道流。照物眼正。淆訛任他淆訛。判斷
由我判斷。即此離此破涉世之藩籬。無住而住樹箴
時之標的。自然祖師關生死關應時豁開。曹溪路石
頭路蹙踏無礙。不妨南山油然作雲。北山霈然下雨。
如水上捺葫蘆。旋轉圓活。豈肯守在一隅。今以多種
方便。已將此句搓圓捏扁。精分細縷。撒向諸人懷裏
了也。大眾且道是甚麼句。伶俜遊子還故鄉。其樂陶
陶安可比。
長至上堂。語無二種事無一向。陰極陽生大來小往。
猛虎鑽入鬧市。鯉魚跳出高山。荊棘林不妨轉步。平
坦地正好移身。森羅萬象提本分鉗錘。土宿泥蟠碎
情解窠窟。三家村裏醉翁全彰大用。十字街頭浪子
賣盡風流。卻憶當時達磨與梁武帝相見。意不相合。
口悱悱心憤憤。山僧思量忍俊不禁。直得呵呵大笑。
且道笑個甚麼。我笑達磨梯山航海而來。不能以一
言悟主。惶恐殺人。今日若有進得一策。不但與達磨
雪憤聲冤。亦見天無言四時行。地無言百物生。增一
些不得。減一些不得。是汝諸仁還有借籌而畫者麼。
卓拄杖迪一人使四方如卜筮。
復舉僧問長慶。如何是合聖之言。慶曰老僧被闍黎
一問。直得口似扁擔。師曰長慶恁麼應機雖謂不矜
不伐。其奈法海中茫無津梁。設有問曹山如何是合
聖之言。但對他道。史筆書雲徵有信。氣蒸葭管動飛
灰。
上堂。舉南泉因僧問。父母未生前鼻孔在甚麼處。泉
曰父母已生後鼻孔在甚麼處。師曰南泉朗天表日
月。者僧惜寰中風雨。且一狀領過。父母未生前已生
後不必繁言。汝諸仁各各有箇鼻孔。摸得著底通個
消息來。良久。山老樵歌遠。松高鶴夢長。
俞伯英請上堂。舉陸亙大夫謂南泉曰。肇法師也大
奇。解道天地與我同根萬物與我一體。泉指牡丹召
大夫曰。時人見此一株花如夢相似。師曰陸大夫觸
事興懷文人雅思。王老師白日昭昭愛說夢話。最好
一株花離披狼藉。從古以來無人料理。是為可惜。爭
如今日俞伯英居士特詣山頭。也不誇尼山禮易詩
書。也不問竺土偏圓頓漸。惟以家田米辦清淨飯。不
管細嚼麤餐。秖向稠人廣眾之中要覓個知味者。心
如墻壁跡似風輪。眉橫眼上鼻在口邊。各安其位不
亂其常。願已畢矣。致令陸大夫王老師在背後拊掌
稱讚曰。善哉善哉此是高遠曠達之見。吾何可比例。
設到曹山門下還要勘其力量。果大然後以千斤擔
子放在他肩上。不知大眾如何相許。卓拄杖。須知歲
寒操。惟有古松枝。
上堂。鳥窠吹布毛侍者便悟去。拈起拄杖曰。拄杖子
隨根隨時如應而說。汝諸人作麼生承當。遂以拄杖
打趁。
晚參。舉真歇了和尚。上堂道得第一句。不被拄杖子
<pb n="804"/>
謾。識得拄杖子猶是途路中事。作麼生是到地頭一
句。師曰歇祖恁麼道。觀機逗教應病與藥。曹山要且
不然。道得第一句卻被拄杖子謾。識得拄杖子正是
千里萬里。如何是到頭一句。此去紹興城不遠。
上堂。一九二九相喚不出手。山僧冷暖山僧自知。諸
人好惡諸人自剖。秖如眼耳鼻舌身意。擯卻色聲香
味觸法。有過咎無過咎。良久。且放過一著。
空明菴兆君靈木請上堂。橫按拄杖曰。秖者箇挺特
不群。剛大難並。具清淨海眼。有不思議手。碎聖凡窠
臼。總一玅門。攝無邊世界歸一剎境。擊靈樹開劫外
之花。剪稠林示正中之路。所以深淺隨宜高下共適。
朕垂未分時卻也通身顯現。君臣道合處。依然文彩
不彰。其奈有時。橫古路鐵蛇踏著底。從古難逢。有時
為翀霄彩鳳。睹見者至今罕遇。既要佛種不斷。須得
現無盡身雲。以廣長舌出妙音聲。充遍十方。令情無
情等自然明達。不由他悟。拈拄杖空中旋轉乃擲下
曰。大眾。換卻匙箸拈缽盂赴堂喫齋。
上堂。釋迦為大事因緣故出現于世。渾身泥水總堪
愁。達磨欲覓大乘根器自遠而來。抗步風塵終是癖。
曹山有個施為恰好句。有道得底可謂同心斯焉把
臂良久曰。諸人既不靈利。且教拄杖子出來道看。驀
拈拄杖打一僧曰。分明記取。
大慶谷虛靜主祖機監院同請上堂。從上的的相承
底事。曾無畦畔分疆。不以西東列界。惟有志者心量
廣大等虛空。肝膽皎潔如白月。變化千奇玲瓏八面
心相體信出入無難。自然臨事不落偏枯。應機不昧
終始。行一令百谷朝宗。說一言千山仰止。不獨峻厥
家聲。亦能綿延祖胄。其或堅執未融怠慵飄忽。日月
逝于上。顏貌改于下。斯抱道高流之所深慮。安得到
大慶快時節。我道要得慶快有甚麼難。喝曰。菩薩聞
此音其心大歡喜。
上堂。冬行春令寒暑不正。此為世上常談。舍妄從真
契證無因。斯為法中大病。縱使中道勿居猶是隨聲
逐色。離卻中道二邊且向甚麼處著。黑膝崑崙踏雪
行。
上堂。良久喚一僧。僧出禮拜。師曰聞聲見色尋常事。
切莫逢人說短長。下座。
上堂。豎拂子曰。恁麼者相識不須多語。不恁麼者一
雄可當萬夫。設使恁麼時卻不恁麼。不恁麼時卻恁
麼。彼此不分迥超向背。猶被虛空開口笑。郢曲自來
白雪多。熨斗煎茶不同銚。擲拂子。
晚參舉黃檗示眾曰。汝等盡是噇酒糟漢。與麼行腳
何處。有今日還知大唐國裏無禪師麼。時有僧曰。只
如諸方匡徒領眾又作麼生。檗曰不道無禪只是無
師。師曰阿順以為榮。拂逆以為患。事固常情。此則因
緣實是難辨。從古以來判斷者多。盡是噇飽酒糟酩
酊過日。且道黃檗恁麼道。為復阿人之意耶。拂人之
心耶。有辨得的許他有參學眼。拈拄杖曰。辨得辨不
得有殺有活。不可作野狐精見解。
餘姚檀越誕辰請上堂。須彌山高大未足為高。香水
海深廣豈得曰深。豎拂子曰。惟有此個法門窮之莫
竟。其巔探之罔測其底。果是信心廣大者深入其中。
便好改禾莖為粟柄。以小壽為長年。一切世界因他
建立。一切功德依此圓成。處處顯本有家風。頭頭是
通方活路。七縱八橫隨流得妙。然今日檀越生辰。自
姚江而到曹山。要向曲彔木上如法讚頌。更說個甚
麼可以隨順機宜。良久。木雞夜半啼雲麓。芻狗天明
吠遠村。
請上堂。夜吟茅店月。曉踏板橋霜。於本分事未得徹
頭徹尾。不明不暗終是孤負己靈。直饒真正道流。利
劍其牙血盆其口。一日三餐粒粒咬破不取一物。不
捨一塵。忽然境風藉起識海騰波。在生死岸頭視沉
若浮有甚麼氣息。山僧向來口門緊閉滲漏全無。茲
<pb n="805"/>
以因齋慶讚為說佛慧。故今正是其時。豎拂子曰釋
迦老子來也還見麼。擊一下曰。水窮山盡逢來客。鴻
雁歸時免寄書。
上堂。階前雨滴聲。窗中紅日影。此句最相應。不但無
人省。三世諸佛劈不零星。歷代祖師捏不成餅。山僧
可作傳語人。不敢輕于汝等。梅花竹裏暗生香。漁父
蘆灣移夜艇。卓拄杖曰。領。
解制上堂。拭去缽囊塵。穿起草鞋鼻。跨霄漢以低昂。
任西東而出沒。放行無位真人開眼不覺曉。坐斷空
劫自己不臥萬年床。靜時凡不能尋聖不能覓。動則
神駒逐日妙翅搏風。自己有如是威光不能運轉。靠
著蒲團做長夜大夢。喫飽粥飯說太平清話。蝸牛角
上論世界廣狹。蚊蚋眉間較尺寸短長。只嫌山僧吝
惜家私不容假借。既到此個時節敢不傾心分付。欬
嗽一聲曰。秖者些兒抵萬金。
華嚴期俞伯英請上堂。欲知佛性義當觀時節因緣。
時節若至其理自彰。所以金風清四野炎氛。玉露爽
三秋天氣。寒碪流韻萬家。丹桂飄香滿路。可謂時節
已至。妙理全彰。能向此個時節大開正眼。洞徹真元。
者邊那邊自應獨步。是處非處。信是無雙。快斯文而
璀璨。培慧脈于靈長。如是則未登普光明殿。古佛本
懷已暢。不遊煙水百城。當人功行早圓。心中有何疑
義而不冰消瓦解。雖然契證。則不無要得淋漓放曠
兩不相傷。更聽山僧授記。乃顧左右曰。汝等有智者
勿於此生疑。

蔗菴範禪師語錄卷第七

<sarticle><article>蔗菴範禪師語錄卷八</article></sarticle>
侍者智愃錄
<other>住嘉興東塔廣福寺語錄</other>
康熙戊申六月八日入院。
山門福城東際大塔廟中一門深入千聖從風拽杖
便入。
佛殿東舍拋梭。西家織錦。是假非真有銓無準。若欲
親見如來。不消一哂。
伽藍毘贊化元樞衡中外所賴同心鉤簾。歸燕穴紙
出蠅。不勞著力。
祖師靈峰家業雞岫根基。總被者一隊漢播徙遷流。
如不改絃易轍。何由再見熙時。
據室從上大老向者裏。商量有句無句。傳授大法小
法。皆為互相欺誑。新長老且不然。卓拄杖。知止致質
徹方訪放勿非。
檀護疏。孔夫子錦心繡口。胡達磨玉髓金精。盡在其
中。卻有些淆訛處。有煩對眾宣明。
山門疏。催倦鳥出幽谷。逼生魚入鬧籃。不是家親作
祟。敢將醜拙播揚。
指法座曰。陽春高唱和者寥寥。巴里興歌同聲濟濟。
山僧今日也是隨風轉調去也。乃陞座拈。
王臣檀護香畢。復拈曰。春風裏未許生根。烈日中不
容長蔓。秘藏則市客驚疑。衒耀則時人怪笑。第三回
拈出。專為。
傳曹洞正宗二十八世。前住武林報恩寺。愚菴老和
尚以酬法乳。遂斂衣趺坐。天寧和尚白椎曰。法筵龍
象眾當觀第一義。師曰好箇第一義。被天寧和尚一
椎擊得粉碎。如有補綴虛空底妙手。出來相見看（問荅不錄）。
乃云五十年前。我雲門師翁於福城東大塔廟處。說
一切佛光明照耀法門。時有一句子狼藉在鴛鴦湖
畔。角里街頭光踰日月。聲蓋古今未見有。盡心撈摸
竭力丕承。致使風磨雲拭艸蔽苔封。山僧操山陰夜
棹拽檇李孤笻受命而赴觸熱而來。秖要求一箇向
石頭路上踏得著時。雖在熱熝熝時自然遍體清涼。
或到冷冰冰地管取通身和暖。自然皇風一片。道合
<pb n="806"/>
君臣澤被萬方。情無背向當為稱慶。道雲門猶有好
兒孫在。如其所止猶在本處。此時天氣炎熱。姑待後
五日看。
復舉青原思和尚因僧問。如何是佛法大意。原云廬
陵米作麼價。師云轉大人劫前之步。弘先民格外之
懷。青原老祖可謂垂衣裳而治千載。一時爭奈者僧
志在竊祿。猶然門外趑趄。要知廬陵米價太遠在。今
日設有問新東塔如何是佛法大意。但向他道。暑澹
東皋三伏雨。涼生北牖一天風。結椎下座。
當晚小參。秦山鏡水箇閒人。白鳥青猿意始親。彤管
忽傳天外命。重來鬧市強橫身。固知高提祖印弘闡
宗猷。須積功於微塵數劫。能應身於恆河沙界。動靜
去來等皓月流空。光分眾水。卷舒出沒同白雲出岫。
影遍千山。或住囂塵大剎。或居葑蔀茅堂。事事廓劫
外真機。法法揚箇中妙旨。要他類也類他不齊。混也
混他不得。所以家聲浩大。門庭不致寂寥。山僧道德
既乏純全。施為絕無巧妙。秖學得箇雕蟲小技。將對
大眾試之。遂豎拂子。新玉板舊犀椎。木人拍手野老
掀眉。短長任意縱橫。吹卓一下。此般風韻少人知。
復舉石霜因僧問。真身還出世也無。霜曰不出世。僧
曰爭奈真身何。霜曰琉璃瓶子口。師曰石霜玉壺中
高歌夜月。閬苑裏坐嘯春風。被者僧輕輕一拶。便乃
逐煙火於人間。望僊山若天上。雖然要見石霜也大
難。何故石女驚回夢。月明在畫樓。
上堂。爍石流金通身白汗。短巷長街周行踏遍。接官
亭深為攢眉。奚家橋甚生憂患。福城寶塔誠迷津。蘭
櫂實暗室明燈。肯作蹶泥委蚹。山僧今晚提持向上
風規。要與諸仁同一心眼。同一受用。大家策起眉毛
看。遂擊拂子。以此得入。乘雲不用覓丹梯。
上堂。默無為以養志。墮在孤峰頂上。語大暢而隨流。
落在鬧市街頭。若謂語默雙遣。神龍困於寒潭。如曰
語默全彰。彩鳳縈於金網。山僧有箇倜儻句。舉似大
眾。拍禪床。世間樂事千般美。爭似清閒一味高。
上堂。舉盤山曰。諸禪德可中學道。似地擎山不知山
之孤峻。如石含玉不知玉之無瑕。若如此者。是真出
家。師曰盤山恁麼道。有過秦山者或顧瞻於留連。有
懷楚壁者或矜持於利害。其或如是出家。誠謂生死
流浪。大眾且道盤山是。東塔是。有檢點得出。實不枉
披法服。如辯不得。浮雲知逆旅。白日莫蹉跎。
上堂。謝眾檀護齋。豎拂子曰。此是世出世間一切聖
人所證底三昧。已拋向諸仁面前了也。惟能達本窮
源。則知從上門風。如杲日昇天同一照臨。眾流入海
同一鹹味。不分貴賤賢愚。說甚涇渭清濁。若也得其
全體。鬧市紅塵主賓互換。和光混俗偏正得宜。整治
東魯家風。不借別人手腳。斟酌西來大意。肯惜自己
眉毛。有時帝命傍分化才密運。有時全真養素文彩
不彰。若也顯其大用。把天關捩轉將大海。趯翻蕩邊。
邪異徑示中正坦途。縱橫絕跡。無私逆順。皆成方便。
奇特果然奇特。淆訛太煞淆訛。待山僧勘破伊。擊拂
子曰。受囑允在當年。秉衡實惟今日。
白洋朱檀越同自由洞明雪照復古鏡清寺請上堂。
於一毛端現寶王剎。坐微塵裏轉大法輪。我佛世尊
固是一多無礙。舒卷自由。終於功勳邊著。倒須知盡
乾坤大地。無一物不現寶王剎。盡十方世界。無一時
不轉妙法輪。稱古不必有。論今不必無。所以恂興者
裏。水清似鏡山翠如屏。蘆花颺白楓葉成丹。妙寶剎
境不屬變遷。晚村人語野艇漁歌。雞鳴月下犬吠煙
中。大法輪音曾無生滅。若當人正眼洞明。岸眉照雪
分曉無惑。不疑佛不疑祖。不疑古不疑今。不疑成不
疑壞。能如是。奚待檀那深思遠慮。籌畫經營。然後謂。
輪奐重新。法輪再轉耶。可令釋迦老子滿面慚惶。山
僧亦通身白汗。敢將餘事謾汝諸仁。拈柱杖。寶剎現
也還見麼。卓一下。法輪轉也還聞麼。縱使聞見無有
<pb n="807"/>
錯謬。猶是諸仁自謾。何謂。往來成今古。日月自常新。
顯聖埽塔眾請上堂。若耶溪把斷要津。涓滴不流。香
爐峰橫亙太虛。群山落翠。行如來慈。摧怨破敵。以平
等慧。陶聖鑄凡。喝水成冰。法法森嚴。蒸砂作飯。人人
可飽。非堂頭法兄安能大暢宗猷。光斯盛業。惟我愚
菴先老人。有一段真實事。誠切醒人。掉在雲門路上。
未見有據。實商量今到祖翁家裏。對家裏人纔好分
析。豎拂子。從上推此最為尊貴。幾多人紛錯如織。揚
古路兮匪遙。傾素懷兮促膝。擊拂子。此事分明試甄
別。
上堂。入院纔方半年。出門忽經四月。歸來細問短長。
靡不眉毛撕結。所需日用艱難。債負連催累逼。偏愛
相聚過冬。要合舊規古轍。般般手裏撮空。事事水中
撈月。因斯徹底思量。露盡生平醜拙。惟有大段關心。
可對諸仁直說。翻身脫落枕頭。切莫驚人叫屈。喝。
上堂。昨日雨今日晴。不容計較。秖要識得自己。饑即
餐倦即臥。我當為汝保任此事。終不虛也。驀豎拂子。
者箇是山僧分上底。如何是諸人自己之事。良久擊
拂子。風冷天寒不勞久立。
上堂。商量打七七期已畢。蚤起晏眠費盡勞力。人人
有箇本來面。究竟不識。其實要識也不難。擲拂子。慚
愧不堪言。宋人遇周客。
請監寺知事知浴侍者上堂祖胤繁時能長能久宗
猷奕世無塞無壅所賴同心一德者堪任其重克耐
其艱上下謙和高低響應譬如寶印當空重重顯妙
金梭夜織文彩縱橫不循名則名飛剎海無求譽則
譽藹江湖豈似趙州在東廝頭呼喚文遠臭氣薰蒸
設要褫剝一切人鶻臭布衫俾伊襟期裂破脫體風
流必須入水乃見長人有者道此箇事業談則容易
行實煩難據山僧看來也無易也無難弟兄努力忘
疲猒自有春風上畫欄。
除夜小參三三一九四四十六恁麼道人人謂從曠
劫來底事極是分明毫無錯謬見聞覺知天真而妙
穿衣喫飯不用思惟坐無為床飲太平酒其為歡喜
無量及乎道三三不是一九四四亦非十六箇箇手
腳忙亂意識紛馳蓋因瓢笠孤征雲山萬里艸鞋底
不曾踏著正脈見人說是亦以為是見人說非亦以
為非故到臘月三十日顛倒迷昧觸緒憂愁向來貪
得小利如今大事不成也然則山僧有箇方便是也
無歡喜不是也無憂愁又恐諸人不肯聽信看拄杖
出來善能和會拈拄杖卓一下曰一言以蔽。
復舉長蘆真歇了和尚曰處處覓不得只有一處不
覓自得且道是那一處良久曰賊身已露師曰長蘆
老祖揄揚劫外家風可謂舉逸民欲使天下歸心然
究竟那一處猶屬茫然不能指示大眾要知那一處
麼鯨音一吼驚回夢牆角梅花總是春。
上元上堂纔見賀新年倏忽元宵節多時不說禪舌
頭硬似鐵可怪然燈佛誘人向光影中鷹頭鶻腦東
湧西沒長者探頭太過短者視之不及山僧素所醞
藉底被伊盡情漏洩且道漏洩箇甚麼鬧市笙歌夜
畫堂月一檐若是知音者吾今不再三喝一喝。
結制小參一向嫌富貴態度今夜逞冷澹家風所謂
內空外空倉廩空鹽醬空惟有諸人心地不空心地
若空敢保及第而歸一場富貴一向說廣大境界今
夜談狹小規模所謂人少事少寮舍少受用少惟有
諸人妄想不少妄想若少管取馳求頓息慶快平生
拈拄杖曰拄杖子道既為長老當說佛法提振綱宗
因甚只說閒話卓拄杖曰山僧被拄杖子勘破。
結制上堂日暖芳郊風和紫陌福城道岸柳眼垂青
村巷竹籬梅花似雪萬年公子醉舞狂歌百歲童兒
快騎竹馬據實而論正是窮子未歸風塵落魄所以
東塔灶無傳火之薪罌無鼠耗之粒欲開箇陳年冷
飯舖面不拘是凡是聖神來鬼來總教他高懸缽袋
<pb n="808"/>
脫卸艸鞋永歇馳求頭本不失雖曰風冷一堂卻也
意明千古其奈東廝頭三三兩兩浴鍋裏擾擾紛紛
訕笑者多相知者少試問大眾笑者笑其何事知者
知箇甚麼卓拄杖曰驚蟄時到雷乃發聲。
上堂靈雲睹桃花眼中有眚香嚴聞擊竹耳裏無竅
東塔遊人作隊翔翰成群或夕或朝自相喧聒如何
得恰好去亭午日高春色暖衡門笑指畫圖看。
上堂天地日月萬物性情古無變異今亦不差可怪
當年胡達摩萬里重溟九年面壁好與三十棒且道
過在甚麼處良久曰雨息天無際風高樹有聲。
上堂雜花林裏日鬧青雞明月汀前斜飛白鷺大家
識取本來面目若到一口氣不來道箇春光無向背
花枝任短長堪作甚麼豎拂子三世諸佛在拂子頭
上奮無礙神力出妙寶音聲道一法諸法宗諸法一
法攝法本不相礙三際亦復然既是萬法歸一究竟
一歸何處以拂子劃一劃苟違斯義則同衾以疑。
上堂二月十五春光過半風雨洗天村歌動地花明
曲岸鳥語深林機玄曉徑迥絕今時句入寒梅全該
劫外率此而知標格可見猶有在背地裏冷言冷語
道東塔長老鉗錘不妙鍛鍊不精無法為人說無禪
與人參未嘗見其施疾雷閃電之用以啟矇瞶何也
喝一喝曰非曠達宏識不能明見若此。
上堂舉玉泉皓禪師因僧入室次有狗子在傍泉叱
一聲狗子便去泉曰狗子卻會你卻不會師曰玉泉
大權柄在掌握納英靈入彀中可謂竭盡機思未免
無事生事者僧恰似飽參底人雖逢御膳而不願餐
終是不尷不尬揀點來總與三十棒其中利害三十
年後有人知在。
上堂舉仰山因僧問法身還解說法也無仰曰我說
不得別有一人說得僧曰說得底人在甚麼處仰推
出枕子溈山曰寂子用劍刃上事師曰調高韻古流
出胸襟洋洋之美無可為喻若是劍刃上事仰山直
是未在或有問山僧法身還解說法否亦曰我說不
得別有一人說得說得底人在甚麼處但曰五以天
下讓漢風所以高世。
上堂正直捨方便但說無上道卓拄杖菩薩聞是法
疑網皆已除秖如角里街頭紅塵四合雙溪橋下綠
水長流酒樓上歌聲宛轉肉店中笑語從容既無委
曲自不疑惑現前大眾如何堪任擲拄杖達人大觀
馳驟合度。
晚參拈拄杖曰者箇說有執筌失旨者箇言無懷寶
迷邦若要眾德以之繁廣諸門由是圓通有藉大眾
出來道一句良久曰道廣逢人少村醪見客多。
尼道真恆修祝師壽請上堂如今者世尊從生及出
家得道轉法輪亦以方便說者些艸料非圖造次羊
鹿情性大小不同愚智程途短長有異我看黃面老
漢注意設心如是而已山僧則不然從生至出家令
年五十水際山巔煙雲開斂春寒夏熱時令不違饑
來喫飯倦則高眠雖示種種大垂平等別無長處何
可慶何可讚獨有發憤奮起者一櫂修途不憚驚濤
險阻直抵福城要觀格外繁華劫前黼黻豈可以佛
法當人情遂豎拂子曰唯此一事實餘二則非真。
尼智聞薦母請上堂綠暗紅稀鳥啼深樹堂閣洞開
曾無障礙利根猛達之人橫身直入則眼所見足所
履種種諸法悉是本有處眾生而業海遷流生死相
續也不曾遺失一毫在諸佛而法身圓滿妙用無窮
也不曾增益一釐東塔尋常有一張大口也解談天
說地謾漢欺胡如今秖堪挂壁敢復有所指示有箇
尼智聞適才問曰我母死了燒了還在裏許受用也
無山僧但拊掌大笑曰真人面前莫說假話。
師誕日尼淨鼎請上堂畫梁上紫燕喃喃好音在耳
叢薄間黃鶯碌碌實意分明極靈利漢子都作境會
卻言禪可參也道可悟也忽春忽夏或雨或風長年
<pb n="809"/>
意識紛飛終日眉頭攢簇被諸方肯重時酌東海以
稱尊極南山而為敬謂慶無不宜始終不改正眼視
之大似無底砂盆且拈過一邊山僧父母未生前有
則奇特因緣久祕而不輕意告人今因石門鼎禪精
勤不捨再三咨決是事云何豈得不盡情說與諸仁
良久曰午上有齋喫不須叫肚饑。
蔡彼度請上堂舉教中道有大智慧人一念發道心
必成無上尊不生疑惑者豎拂子曰莫不依憑者箇
所以三世諸佛憑著者箇塵剎現身淺深類應歷代
祖師憑著者箇葉葉傳芳燈燈相續天下善知識憑
著者箇抽釘拔楔逆順皆可衲子憑著者箇放捨身
命隨處得宜現前居士憑著者箇安住善根心無退
轉山僧憑著者箇意不在言來機亦赴擊拂子果是
具大智慧疑惑不生者即者箇也無著處擲拂子。
佛誕解制上堂卓拄杖曰其音和雅眾響克諧要迭
唱迭和悠悠古今肯向者邊那邊甘受餿餕氣息即
使釋迦老子不避喪身失命鑽出頭來說道靜而莫
動纖塵動則任窮法界恐諸仁未必相信我有微妙
伽陀於動於靜無所分別與你說了言上天台去行
須過五臺復卓一下。
出隊歸上堂鴛鴦湖邊無心呼艇去山陰道上有伴
喚舟還兩月之中風雨觀人事之幻跋涉忘苦身之
勞說箇生死無常光陰迅速汝等已是猒聽憶過錢
塘江時有則奇特因緣舉似大眾潮平兩岸闊風正
一帆懸。
上堂舉曹山因僧侍立山曰今日可殺熱曰是秖如
恁麼熱向甚麼處迴避山曰向鑊湯爐炭裏迴避曰
鑊湯爐炭裏作麼生迴避山曰眾苦不能到師曰不
以世界炎涼易其行止非因境物遷推違其時候曹
山家法固可經天緯地貫徹古今然就中猶有滲漏
在東塔門下又且不然有問鑊湯爐炭裏作麼生迴
避但向他道適意自能忘好醜從來真率見英雄。
解夏上堂颯颯秋風撼塔鈴飄飄梧葉墮空庭試問
參玄湖海客由來本分可相應若相應也日月不離
藤笠上溪山總在艸鞋邊二六時瀟灑無拘一切處
風流自在其或未得相應寺橋話別旅館尋思途路
波吒精神浪費山僧不惜眉毛為汝註破生平難就
緒兩鬢易成絲。
師誕日眾弟子送法衣請上堂人人有箇本命元辰
各各有片袈裟地面皆由自己不知下落迷正信路
失妙慧門故嫌短算者謂時速電光愛長年者欲壽
同劫石簡點來盡屬妄緣終成隔礙果有頭腦清楚
洞徹源底春往秋來飢餐渴飲動不違時靜不失候
舉措消歸自己縱橫不墮前塵乃能金刀細剪裁成
諸佛乾坤玉線暗穿緝就列祖榜樣舒則機機互應
法法該羅卷則千佛無以傳授群魔不得聞名若也
舒卷絕跡彼此忘形延促均歸一旨始終匪越剎那
到者裏說箇未離兜率已降皇宮未出母胎度人已
畢猶為賸語顧左右曰汝等還信得及麼若信得及
我觀久遠猶若今日如不信杷柄在山僧手裏再聽
處分豎拂子曰此箇明明無向背大家俱是舍那身
受越州東關天華寺請上堂放曠於威音那畔重自
己如泰山太殺尊貴淋漓於今世門頭輕諸聖若鴻
毛猶為狼藉據實而論無非村帘醉客規模未是衲
僧全該妙挾故要擔荷過量事須得過量人正偏兼
到情謂俱忘說中無說路行中無行跡總千岐而得
旨攝一切以歸根一處明千處萬處騰輝一機轉千
機萬機相應如是則居五山宛在天華明月在天隨
波影現住天華不異五山白雲出岫無意去來庶使
祖父家聲綿綿不墜浮幢剎海面面常新豈可愚頑
似某者言行未出庸流名實不孚上下承耆舊檀越
謬加推獎恐令明眼以作笑端既不容辭謝感與愧
并敢向真實人說句真實話召專使曰還知真實話
<pb n="810"/>
麼欲衍嘉猷千載事同堅鐵石萬年心。
上堂夫為長老者應說些佛法談些禪道與諸仁究
竟大事因緣豈可長年碌碌終日皇皇非孤笻觸熱
而往則扁舟載月而歸不惟孤負諸仁亦乃埋沒自
己當此時也鴻鴈來賓豺乃祭獸菊有黃花蟄蟲咸
俯世出世間法法成就山僧今夜少閒因有舊日風
格特與諸仁說了良久擊拂子曰斯言不渝。
上堂蕭蕭黃葉滿庭颯颯秋風一陣觸著毛骨俱寒
說與諸人不信時常冷地思量實是心焦氣悶此事
久不提持今朝豈復慳吝良久驀喚大眾眾回首師
曰汝等若勿生疑決定自知少分。
結制小參五山無語向人傾聽說先宗舊典型生死
路遙無定止從今驢腳好消停所以過量漢胸中自
有文武隆平之制江南塞北無非本地風光春熱秋
寒總是現成受用豈肯觀強弱之形聽三軍之令向
別人面上看氣色冷暖其或意識奔馳情緣紛擾我
知你到一口氣不來時一毫不能假借不若如今七
尺單頭有箇真實名號各自記取。
復舉德山因雪峰問從上宗乘學人還有分也無山
打一棒曰道甚麼峰曰不會明日復上請益山曰我
宗無語句實無一法與人峰於此有省丹霞淳和尚
曰德山恁麼道只知入草求人不覺通身泥水只具
一隻眼丹霞則不然我宗有語句金刀剪不開深深
玄妙旨石女夜懷胎師曰仁恕首途威雄載道在德
山無以過也手握王綱口含天憲惟丹霞所能當之
然則二大老一箇說有一箇說無終被後人檢點設
有問五山從上宗乘學人還有分也無但道得意當
年堪一笑安心此日在三椽。
結制上堂良久曰踏過萬疊雲山看遍五湖煙景旅
亭草店獨宿高眠鬧市紅塵酣歌醉舞心裏不為是
非惑亂境上不為逆順遷移究竟論之正是在人家
屋簷下墻壁邊東鑽西撞底功幹堂奧中有天曉不
露底風規未曾窺見既不辭風雨到五山來可謂入
門矣陞堂矣要見堂奧中事有何難哉卓拄杖曰九
旬三箇月放膽好安心。
上堂悟底人好惡長短一一分明迷底人高低上下
頭頭不昧語不相違句無向背此二種人到面前如
何分他是迷是悟分別得出許你參學眼正若分別
不來山僧謾汝去也以如意擊案一下曰樊噲闖鴻
門。
上堂樹密鳥聲和夜清月色好達磨會不來面壁空
懊惱諸人如會得隨意村醪飲一杯若理會不來謫
僊去後相知少喝一喝。
上堂一口氣不來向甚麼處去極是十分好語聽者
如風過耳秖問你即今在甚麼處或有承當底出來
將錯就錯其奈五山未肯點頭在何故千里未雄鴻
鵠志一枝喜托是鷦鷯。
上堂舉投子青禪師因僧問師唱誰家曲宗風嗣阿
誰子曰威音前一箭射透兩重山僧曰相傳底事如
何子曰全因淮地月得照郢陽春僧曰恁麼則入水
見長人也子曰只知荊玉異那辨楚王心僧禮拜子
以拂擊之師曰展托先猷恢彰舊業投子和尚當不
後達摩開疆少室衍祚新豐綿綿若此但相傳底事
恐者僧鹵莽承當似無轉變山僧今夜分疏不來明
日為眾說破。
上堂風霜操其常柄毀譽任其眾言笑古人之未能
忘自己之無猒此山僧三十年前親證法門今日舉
似大眾拍案一下曰但自歇狂莫從他覓。
上堂釋迦已過去也何必追思彌勒猶未來也不消
預慕正當今日汝等有智者切勿生餘疑且道不疑
箇甚麼我是英雄大丈夫。
上堂終日穿衣不曾挂著寸絲是凍不殺底樣子終
日喫飯不曾嚼著粒米是餓不死底規模大丈夫不
<pb n="811"/>
由也試問諸人如何是大丈夫事樂意風塵似故園
江鴻不必傳消息。
上堂舉僧問雲門學人正在迷途請師一接門曰道
甚麼師曰雲門披籬撤棘示以坦途可謂為人徹困
看來猶欠一著在者僧識路茫茫雖受恩恐未能存
心於必報設問山僧學人正在迷途請師一接向他
道不接為甚麼不接我若接汝則東西南北去也者
僧果是箇知恩達本底自然平步康莊山僧恁麼道
也欠一著在有人簡點得出許他參學眼正若簡點
不出朔風正寒不勞久立。
上堂山門頭事我先分付了也僧堂裏事汝已知有
了也十二時中事若何如商量不下待山僧為汝指
出橫拄杖以手度曰恰好七尺。
上堂舉曹山因僧問學人通身是病請師醫山曰不
醫僧曰為甚麼不醫山曰教汝求生不得求死不得
師曰曹山固有驚人之術且無絕病之丹若是山僧
待他問學人通身是病請師醫不妨道近前來與汝
診候看他動靜便好與本分湯頭敢保者僧出身白
汗輕快生平雖然山僧恁麼道也是對證施方應病
與藥要見極靈捷效者卓拄杖曰庶幾其人歟。
上堂錦繡纏於胸中絲綸舒於掌上奉重一人高低
應制權分多士上下和平寶鏡堂前調無絃之瑟福
城道上響白雪之歌到者裏見得世尊拈起底分明
無惑達摩直指底徹底不疑也只許汝一半若是那
一半明日看。
上堂三世諸佛順水行船歷代祖師隨風轉舵天下
老和尚沙裏尋油水中取火五山門下描不成畫不
就勿妄宣傳諸人必有摩天之氣動地之雄出來試
箇手段良久顧左右曰三千去後今誰是。
上堂舉廬山化城鑑禪師因僧問如何是和尚家風
鑑曰不欲說似人僧曰為甚卻如此鑑曰家醜不外
揚師曰有事不言貪榮惡辱蓋化城器量未廣大也
五山家風設遇其人好醜盡情播揚絲毫不敢隱覆
為甚卻如此總要一切人知有且道化城是五山是
出來說得有來由拄杖子自有賞罰。
上堂錦袍玉食時人所好垢面髼頭時人所惡是世
間人背寒向暖底意況致身鬧市不為喧縱步孤峰
不為靜乃林下人隨腔換調底情懷衲僧家都道我
行履處一切是了山僧卻言不是拈拄杖君不見鄰
炊暮煙歇霜月四檐清卓一下。
上堂棒頭上天迴地轉一喝下電卷星馳德山臨濟
慚皇殺人向棒喝未施已前開得隻眼不獨四方決
擇之志以酬亦見少室高風未至寂寥然則五山門
下放過則不可卓拄杖喝一喝下座。
上堂中人以上可以語上也英俊若聞便應洗耳中
人以下不可以語上也老婆舌頭好說上下孔夫子
且請過一邊五山者裏中人以上者也與三十棒中
人以下者也與三十棒何故欲寬待人之禮必無是
己之心。
上堂嚴師之教誨敕丁寧善友之仁愛助深厚無非
口傳秘訣耳度清風其或東舍拋梭西鄰織錦不露
絲頭全彰文彩尤是幻色虛聲濟得何事要生死根
前真實受用惟有一句子最親切且道是那一句以
拄杖打趁。
上堂耕織不失其時溫飽有望為學能決其志妙道
可臻據明眼衲僧看來正是迷悟分疆雨晴列界俱
墮功勳如欲大方獨步變化無窮須知更有尊貴一
路大眾要知尊貴一路麼良久豎拂子曰木童吹笛
慵開口石女臨風懶畫眉。
上堂從上家猷昭烈千古類之不齊混之不得誰肯
鉤章棘句獻巧爭奇刓方為圓將高就下喪自己心
瞎將來眼然而三七功成無可給賞我記黃面老人
做底古風詩中間一聯最好借來贈諸仁作犒勞人
<pb n="812"/>
事豎拂子願以此功德普及於一切遂擲拂子。
上堂有口談何事閒多瞌睡濃黃虀飯飽後茶喫兩
三鍾若是箇人在者裏具得隻眼良久曰笑殺當年
缺齒翁。
上堂是法甚深奧少有能信者老釋迦所談傲睨天
下輕視後人全不知日照中天孰能蔽之五山從來
不作幽隱不耀之事驀拈拄杖曰是法本現成那箇
不信者卓一下曰英謨尚在。
上堂以拂子打○相曰彷彿簸箕依俙木杓若謂菱
花都來是錯無底缽盂形不同穿心碗子名難著分
明與麼道會得會不得再聽下箇註腳人貪玉兔撈
滄海誰信銀蟾在碧天復打○相下座。

蔗庵範禪師語錄卷八

<sarticle><article>蔗庵範禪師語錄卷九</article></sarticle>
侍者智愃錄
<other>住嘉興東塔廣福寺語錄</other>
上堂舉雪峰在洞山作飯頭淘米次山問曰淘米去
沙淘沙去米峰曰沙米一齊去山曰大眾喫箇甚麼
峰覆卻盆子山曰據子因緣合在德山師曰雪峰覆
卻盆子洞山不肯其意激揚者辭無所異明斷者理
有不同山僧實情告報膽大者大如須彌心小者小
如芥子如信不及再為頌出賣藥脩琴歸去遲山風
吹盡桂花枝世間甲子須臾事逢著仙人莫看棋。
上堂向來指東說西秖益戲論今日與諸人說些佛
法大意宣公橋上水仙花極多盛開不曾見者可買
一兩盆來看看顧視大眾曰咦。
上堂此著子立地搆去似鶻捉鳩不資餘力已是驚
群動眾變態多端那堪立階級分貴賤半前半後不
進不退向人手裏討活路卓拄杖曰而今闢開一條
活路了也作麼生造詣迢遙皆客夢只尺是仙家。
上堂一向緘脣結吻卻蹈淨名覆轍若還隨波逐浪
已仍釋迦陋規有者任緣無作動寂常真正是循墻
模壁底瞎漢且道如何是本分衲僧出身要徑良久
曰月滿御街騎玉馬霜清綸閣聽金雞。
上堂十五日以前已為人所棄何用高談十五日以
後未為眾所知不必發議正當十五日我觀一切普
皆平等以一妙音而可暢演者也投子賣油雪峰輥
毬老不識羞話杷傳來知幾秋賺後人天外尋天著
甚由看山僧掉轉船頭將返黃河天上流高聲喚曰
大眾風飂飂冷湫湫歸堂去了罷休。
上堂就下平高身泛泛麤言細語口喃喃大似扶猢
猻上樹祝癩狗生天不但人憎自亦可怨山僧已納
敗闕了也若是真箇衲僧直是好笑且道笑箇甚麼
應識故人已凋謝鴈傳書札與誰看。
彌陀誕日上堂卓拄杖曰者箇住處樓臺玉砌階道
金鋪行樹有濃陰遮蔽幽禽唱和雅梵音池泓八德
之水蓮開不謝之花乃一切人共有田園卻被彌陀
老子僭住其中受用於此多劫以來不肯轉動今朝
是伊降生之日與他說三句為諸人拔本拈起拄杖
曰家業現在勸君莫疑猜歸去來復卓拄杖下座。
上堂客從遠方來遺我一書札書中無一言事事說
得著既無言說著箇甚麼良久曰近火徹骨寒履冰
要熱殺。
上堂古人舉不起底豎拂子曰山僧舉了古人說不
來底喝一喝曰山僧說了少室峰前句石頭路上歌
風外鐘聲煙中樹影盡入畫圖皆堪提唱山僧語鈍
不敢浪傳十字街頭等箇人說去擊拂子一下。
上堂省緣務道作規繩芙蓉之家法小參普說為供
養高菴之門風東塔道場曠謐路徑閒清茶飯麤疏
食飲便利如欲標榜宗猷可援舊例伸手曰因甚喚
作手握拳曰何故卻成拳拍案一下曰人心若好喫
<pb n="813"/>
水也甜。
上堂不會巧言令色有事直頭說出是處非處諸人
自知祖意教意山僧不識而今抑逼將來秖得拆籬
補壁遂欬嗽一聲曰還當得麼便下座。
上堂長連床上悟得底終是狐疑草鞋頭邊踏著底
未為潔淨張飛喝斷霸陵橋人人道我曉得觀音菩
薩將錢買胡餅放下手時卻是饅頭因甚箇箇商量
不來高桐爨下有鍾子世間無。
上堂山僧在五山已多時非因常住緩急躊躇便與
客人會晤清談然達磨到我東土心上一段景況無
人描畫得來而今空閒不妨一筆寫成遂以拂子畫
＆CB21217;曰世間無拌命人焉得有此奇觀。
上堂舉同安志和尚因僧問凡有言句盡落今時學
人上來請師直指志曰目前不現句後不迷僧曰向
上事如何志曰迥然不換標的即乖師曰向空劫以
前奮藻舒懷這僧雖為吟想之至若不是同安老人
運自然之妙有以愛才成務爭見悟本家風大體高
貴是則固是要見向上事不異隔羅望月山僧豈可
再得顢頇良久云天曉石人閒說夢夜深生得白頭
兒。
上堂眾集師連扣齒曰正要說佛法牙齒痛起來了
總被你者些溫六公帶累叱之令去眾退師喚曰且
來且來眾回首師曰為聽一言誤重添萬斛愁。
上堂子湖嵒前樹看狗牌到者心膽鸇驚東塔門前
無物留礙來者襟懷開爽雖然要見子湖則易要見
東塔則難汝等若不信試問福城東際人。
上堂拈拄杖曰釋迦老子來也欲令汝等智慧明了
所聞諸法悉自開解不由他悟卓拄杖此雖好言秖
信一半何謂論交世上重黃金那得英雄甘頫首。
上堂拈拄杖曰烏藤子有大誓願能斷一切人疑惑
有疑者出來驀喚一僧出曰說你有疑僧曰水急游
魚不敢棲師曰你賒常住漿粉為甚不還錢僧罔措
師連棒打趁。
至日上堂人人道盡大地是自己光光未發時離聖
凡名絕彼此相非屬死生變異豈隨時令推移但我
眼正作得主把得定便休何異睦州道底設使劫前
轉步格外翻身本懷蚤暢吾道潛亨小往大來神機
莫測岸頭枯柳青眼將舒墻角寒梅紅腮欲放過客
盛談繁祉逢人加額休祺如斯展演在建化門中固
可稱尊要明向上一竅有箇關捩子須撥轉始得遂
豎拂子大眾看山僧拂子頭上放百寶無畏光明了
也乃擊一下律灰葭管動何處不春臺。
晚參舉楊岐會禪師上堂云薄福住楊岐年來氣力
衰寒風凋敗葉猶喜故人歸囉囉哩拈卻死柴頭且
向無煙火師曰老楊岐欲高大聲價務自標譽固然
賣弄不少終有些寒酸氣味山僧竊響猜音亦效謳
吟一頌夢手攜笻住五山肅疏風味異人間簷前炙
背身嘗暖舊日知交絕往還然則大行祖令畢竟如
何綸鉤不向煙波下傲殺朱涇一艇閒。
上堂有時放開白屋多新貴有時把斷青山少故人
策其進也眾人皆疲倦保其退也此輩甚可憫不進
不退正是困風霜於多劫徒勤苦於窮年試問諸人
如何得高枕無憂去沙汀寒雨歇不用製漁蓑。
上堂擲拂子者箇要他何用翰飛戾天發言可詠尚
無一箇半箇放在眼上祖令不以行宗猷如何闡莫
若棄置為佳有謂恁麼實是簡徑或中下根來將何
引誘喝一喝不可謂無慈心三昧。
上堂山僧昨夜夢升普光明殿開示如來秘要之藏
欲令一切人獲難思智入無疑地文殊普賢背地冷
笑曰莫莫善財童子面前大叫道好好觸著拄杖子
各與三十棒文殊普賢自知過犯善財童子心不悅
服突出眾前高聲曰我向南方參五十餘員善知識
靡不讚我善男子善哉善哉我因此契悟特呈所解
<pb n="814"/>
不望和尚印證反將痛棒亂打當今為長老者若不
斟酌時宜做好好先生鬼也沒得來飯也無處討山
僧被者小孩子唐突一上驚醒轉來心憤憤悶悠悠
盡思度量解釋不來有勞大眾轉一語良久呵呵大
笑到底難謾明眼人。
湛祖忌日上堂先師翁萬曆丙辰曾在此山佩大鑑
靈符行悟本戰陣阬陷無數英雄豪傑屈指春秋忽
有五十四載冤聲未歇怨氣猶存山僧忝為後裔承
乏此山本要理白分清媲隆專美言澈肺腸之言事
舒眉目之事有者道既是腳下兒孫種草如是家風
如是氣質如是作略如是仍復攪亂世界誑惑愚夫
焉得柄綰激揚慈哀曠濟雖然不可恁麼便休驀豎
拂子散木老人面目現前燒一爐香薦一杯茗讎恨
未消正宜報雪乃擊拂子。
上堂用本現成體無邊表聖不可傳賢不能曉擬商
量遠千里將開口隔萬山有人道得恪好句大功不
宰其或不然還憑吹笛聽梅花。
谷鳴雪峨送法衣請上堂從上家猷不在強分條目
廣設筌蹄多籌深測斷斷乎循文禮始可祖胤綿長
也即一絲一縷稟受剛大經緯精詳絲頭不露今時
文彩全彰劫外提其綱千機並赴挈其領眾目齊張
弘振古之心大匡今之志出以平懷用之不苟其不
聞天下而傳後世者人孰信哉故夫西天四七東土
二三乃至石頭路上一隊寐語漢枝枝葉葉披披搭
搭綺互交錯相續不斷吾不敢欺特申告誡舉衣示
之曰識尊卑明貴賤觀其所由。
上堂良久曰用志不分乃凝於神喝一喝曰厥明伊
向靡妙不研拈拄杖曰物不震不發人不激不勇卓
一下曰柔還能邇孔淑不逆召大眾曰夜裏捉得烏
龜天明看是白炭。
上堂恁麼上來近事多憂患恁麼下去羈心轉更愁
總不恁麼狹路相逢殺人不償命底漢如何迴避顧
左右曰夜深明月到丹墀。
上堂老聃讀丹經孔子點周易釋迦但無為所以乖
名實輸我衲僧家渴則飲饑則食晝而作夜而息一
覺睡到天明問道更雞啼未啼日頭出未出是故於
世能為益大眾莫秖者便是麼良久曰錯。
佛成道日上堂雪嶺六年思而可知慮而可解明星
一現眼不能見口不能言從此四十九年三百餘會
彷彷彿彿淈淈𣸩𣸩未曾說箇清楚致使鬼怪成群
充塞世界妖精作隊遍滿剎塵五山勢孤力弱難以
抵敵不敢褒其可褒貶其可貶祇循家禮而盡其心
其餘不足謂也何以故春來紫陌上鶯出畫橋啼。
上堂山僧適到園裏問園頭曰地上栽得些甚麼菜
蔬頭曰那邊是白菜者邊是芥菜山僧道無陰陽地
上栽些甚麼頭曰且到臨時看山僧道即今事作麼
生頭罔測請各為園頭下一轉語眾下語皆不契師
代曰不因和尚問幾乎忘卻。
上堂舉迦葉尊者踏泥次有沙彌乃問尊者何得自
為者曰我若不為誰為我為師曰君嫌我不得閒我
謂君悵忘歸迦葉與沙彌雖為實語無欺不顧隔墻
有耳山僧恁麼道有箇淆訛處不妨為諸人說破乃
噓一聲下座。
師誕日眾護法請上堂教中道所有三世諸佛法如
來一句能演說若論者一句日月並其照臨海山同
其堅固草木以之春生夏長禽魚以之游泳飛騰淨
名老得而能談不二妙旨龐道玄得而一口吸盡西
江即我福城東際仁厚興歌角里街頭斯文愜望高
低不辨風月平分彼此無拘主賓和唱亦由者一句
子拈拄杖曰拄杖子在傍見如是型模忍俊不禁極
口讚嘆道諸佛降生拔濟有情歷祖出世行希有事
所說千句萬句不如者一句好大眾且道是甚麼句
卓拄杖曰能知世外風猷遠不覺人間日月忙。
<pb n="815"/>
天寧道舊輿庵及恭爾慧犀二侍者祝師壽同請上
堂髻綰雙鬟歡踰格外是稚小無知之態度年始半
百髮白齒疏乃老大無成之過咎遇物情之得失當
行事之是非明以責人昧以恕己在友能知非賢莫
辨是故天下人皆唾罵者謂出群傲種壞法班頭今
朝狹路相逢要問我父母未生前是甚形貌作何事
業無言可對無理可伸秖可道箇玉蟾跳入廣寒宮
好笑烏龜鑽破壁。
立首座監收知客侍者上堂栽培大樹蓋覆人天全
在金鋤得力客來須看賊來須打總之仍舊家謨吹
一微塵遍十方界不是目前法攝大海水入涓滴中
亦非向上事扇子雖破犀牛兒在可笑鹽官外揚家
醜上下和融稱美不難其人風雷欬唾皆宜始為多
士尋常道佛法在迎賓待客處在日用施為處且道
即今佛法在甚麼處同心努力無餘事揚起真燈照
寂寥。
上堂舉雲門良久曰秖者箇帶累殺人師曰雲門尋
常氣概如大將統百萬師虛實縱橫皆有家法智不
可測勢莫能犯說此語話著甚死急五山則不然秖
者箇快活殺人且道雲門是五山是良久弭亂可宜
千日酒消貧不用五車書。
上堂舉唐肅宗皇帝問南陽忠國師曰師在曹溪得
何法忠曰陛下還見空中一片雲麼帝曰見忠曰釘
釘著懸挂著師曰國師酬對輕重有衡語絕滲漏今
古自無等匹堪為帝者師也或肅宗皇帝能施返躑
之機敢保國師隱身無地然則者一片雲畢竟是曹
溪得不是曹溪得良久曰石女簪花火裏眠。
除夜小參此歡謂可終外物始難畢搖蕩箕濮情窮
年迫憂慄此是世諦中人為旅情宦況世務塵緣所
累不能如箕山濮水高遯幽棲適時歡樂終老餘年
未遂所志故有如斯感詠然我參玄上士遠棄父母
瓢笠天涯風霜切體險阻驚心將生死大事視作等
閒妄想紛馳我人鼓譟聚而謔笑遊說無根論年不
省終歲無慚把好日子悠悠送過去了到臘月三十
日不審何以興歌也有般強項禪流卻道我自別有
風流體段不隨世節改移殊不知正是深村古廟裏
泥塑木雕無轉智大王有甚用處若是卷舒自在逸
格變通底漢便從臘盡開心眼自見梅花一段情喝
一喝。
復舉三平問大顛不用指東話西請師直指顛曰幽
州江口石人蹲平日猶是指東話西顛曰若是鳳皇
兒不向那邊討平禮拜顛曰若不是前語後話也難
圓師曰大顛被三平一逼幾乎塞斷咽喉不得轉氣
及至思算將來大似人家欠債多了到臘月三十日
東邊也來討西邊也來討無計遣發只管撩天傍觀
聽了直是好笑今夜設有問五山不用指東話西請
師直指但道秖憑寒漏催殘臘試聽春風引話長。
元日上堂豎拂子曰此謂普詣一切如來所修具足
功德莊嚴境界有生愛樂能證入者妙展不從時節
施為豈藉因緣敬其所尊酬其所本九重殿上視
世主無疆之壽微塵剎內稱僧園震肅之歌抑見山
僧同諸人登普光明殿無量法門一音為說令彼見
聞咸生歡喜更有一事雖極現成體絕偏圓用無向
背對知有人不妨重舉庚戌年正月朔旦恭惟兩班
頭首合山道侶眉毛常橫眼上鼻孔不離口邊擊拂
子。
解制上堂九十日用心狂猿羈露柱二六時努力烈
馬繫枯樁那裏曉得村語吳涇月下漁歌鴛水波中
句句全超劫外聲聲不落今時若是箇善達機宜便
合乘時奮迅如大鵬展翅搏扶搖而上者九萬里豈
肯拘出入較陰晴攢眉合眼作膿包樣子喝一喝曰
今日風流是不傳。
立春上堂條風始布泰運方躋芒神不辭辛苦土牛
<pb n="816"/>
正好拖犁惟我雲水高流來者如是來去者如是去
遊行自在坦蕩無拘可稱無事道人五山寂寥無物
可以慶賞做得些無米湯團莫論大小偏圓如咬嚼
得破百味自然具足以拂子劃⊙曰歲時荒歉莫怪
空疏。
元宵上堂畫閣理絲桐高堂設廣讌火樹開銀花男
女競頭看真大丈夫卻道我處處洞明一一分曉已
到十成絕滲漏處究竟向上事猶為未了致累燃燈
佛分身千百億在長街短巷鬧市叢中高聲唱曰萬
法是心光諸緣惟性曉本無迷悟人秖要今日了良
久顧左右曰了箇甚麼佳節元宵正月半為看人物
愛看燈。
鼎悟禪聞智因同請上堂身在纏中志惟向上無甚
難事秖將無始時識路衝開情封裂破大千剎境原
在毫端一切聖賢咸歸掌握驀地相逢者邊那畔遐
齡永享弘願克成設使或東或西不疑不信依舊於
情封識路累劫遷延未有出離喚甚麼作情封識路
執男女相是分緇素名是欲參禪是求悟道是從上
佛祖天下知識立正偏說人境總是向下五山者裏
搪風抵露任暑經寒向上向下何暇分疏為受弟子
鼎悟禪聞智因殷勤三請塵劫來事要決擇正在今
時卓拄杖曰梅花夾竹開多樹香雪飄來風滿庭。
資福伴我和尚訃至上堂自達磨來震旦踏出一條
石頭大路晝而月朗夜而日明所貴有人葺理整治
一切人到者裏放手踏歌咸知玉笥深蒼會見華林
掩映是故資福伴兄和尚棄儒冠佩祖印道行天下
胤布寰中為法門增氣而有光赫耀今已往矣情量
未泯者懷憂戀慕合有悲號正眼看來善知識現身
說法處也剎塵普遍隱顯全該來實不生去時無滅
大眾若信得及可謂知恩有地如或不然嗚呼哀哉
梅花開雨後香帶淚痕流。
文法師小祥一爾請上堂若論教外別傳之道真如
青天白日之下開發陳年秘藏一一明了無得而疑
有等參隨禪子以神機巧思計較商量強分有漏無
漏木杓笊篱大乘小乘錢貫井索無同異中熾然成
異固時俗之從流亦當人少變化惟文老人為說法
主肘後懸雲門古佛之印舌上有慈恩殺活之鋒有
時垂手接人赤腳波斯入鬧市有時轉功就位夜深
白鳥入蘆花上不負先哲下不昧己靈五山口最大
讚之莫能眼極寬睹之不及汝等諸人作麼生鑽仰
風靜磯頭閒釣艇一天明月萬家輝。
赴天華辭眾上堂欲明今日事須識古人心既得古
人心何愁今日事要識古人心麼東邊擊拂子曰者
裏是要明今日事麼西邊擊拂子曰者裏是果能於
此克紹得來居上勤夙夜之心群下凜奉重之志恁
麼則一動一靜事事合轍一語一默句句超宗貴賤
尊卑呼來喝去天人群生提上挈下不用多少氣力
若饑便喫飯渴即飲茶汝則爽快我則懷憂說箇住
無住相行無行名我誠實語汝不肯信更有一句子
日往月來心不異緣此之彼之理無向背復擊拂子
曰他日歸來向汝道。
顯聖自和尚訃至上堂夜來狂風忽起萬竹林中散
木上吹折一枝主林神驚惶震恐而告于四天下曰
我嘗守護不妄開示今正是時為汝等說見諸如來
出世降生成最正覺如法化世入般涅槃皆如夢中
非凡庸所能測也恁麼則我顯聖法兄自和尚出生
成道坐剎樹幢六十餘年利生事畢翛然脫化如返
故廬亦如夢幻豈常流可以識哉其尋常行底在諸
人眼裏說底在諸人耳裏不復再言但末後箇消息
來東塔不妨舉似諸人豎拂子曰會麼識得春光真
面目落紅遍野任紛紛。
至自天華上堂昔去腰裝誠未暇今歸頂笠可隨緣
本懷實意無藏覆踏雪飛鴻是偶然雖謂風回千里
<pb n="817"/>
事共一家未免所到勞勞隨處碌碌但有一事不可
不知且道是甚麼事良久顧左右曰堆堆十笏軒中
坐舊友相看語笑多。
晚參夾竹梅開寒香遠播隔林鶯囀春信密傳靈利
漢已知有了秖是衲僧本分一著不可認鋀作金拈
起拂子曰者箇可是麼擊一下曰錯。
結春上堂春來古殿苔自開花樹老閒庭鳥無過跡
乃一般尊貴家風偏生受人怨悵諸方此時放行驢
腳五山今日緊捏蛇頭雖是宛轉隨機未免謂我扯
淡然則道不可以一時展演法不可以一義宣傳怨
悵任人怨悵扯淡憑我扯淡既肯相伴寂寥自合同
鍋喫飯鋒芒未兆之事與諸仁傳箇消息卓拄杖曰
草鞋不踏紅塵路省得馳求多苦辛。
上堂風暖歌謠月明嘯傲醉喫官酒憨臥官街乃是
天下太平底景象通人達士不言可知秖如無腳鐵
牛半夜裏遊行撞倒前村土地何故問著十箇有五
雙不知良久曰野老不知黃屋貴愛閒豈為古今愁。
上堂舉教中道佛身充滿於法界諸人行住坐臥還
出得釋迦老子鼻孔麼眾無語師代曰朝朝夜夜上
上下下。
上堂若有擔負向上宗乘底出來我當兩手分付良
久曰雖無堪任者亦不可孤負遂以拄杖打趁歸方
丈。
上堂欲明本分一著須是本分衲僧有浩浩落落底
心量自知饑餐渴飲晝長夜短愚智如是古今如是
無疑惑也於一切處無繫縛無住著無所求於一切
時中無一法可得始與本分相應雖然恁麼道又落
邊際畢竟如何良久喝一喝。
上堂靈雲睹桃認賊為子香嚴擊竹喚奴作郎青原
垂足渾忘大禮尊俱胝豎指不道擁書樂不是心不
是佛不是物英雄鼎沸長於世輸卻漁翁一釣竿擊
拂子曰若是大丈夫漢休休佛法不在者裏。
佛涅槃日上堂二月十五日暖風和梅散千林之玉
柳垂兩岸之絲離家遊子向巷陌村田裏肆意狂歌
黃面老人於娑羅雙樹間摩胸告眾衲僧在長連床
上窮研極究千思萬慮未得出身之路大眾要見世
尊紫磨金色之身麼山僧有箇方便可與諸人揭示
浩蕩春光無覓處花枝濃澹自年年。
上堂向之則觸背之則離決無相應之日若謂一切
處不分別有茶喫茶有飯喫飯猶是儱侗顢頇畢竟
如何是本分一著良久喝曰若逢百丈海禪定是耳
聾眼黑。
上堂所益唯人能約唯己一事有違萬言無當黃面
老子以有說攝歸無說無味捏出有味四十九年德
惠如飴究竟昨日定今日不定誤人不少山僧隨處
隨時隨人隨意說箇一定之法眉橫眼上鼻在口邊
知有底人曉窗紅日伸腳打眠若不信大家再摸摸
看。
上堂喫粥了也洗缽盂去趙州愛客自多忙活貓兒
斬為兩段南泉論時援故典東塔者裏忘形者不嫌
枯淡相愛者如親手足三餐薄粥一枕高眠你道是
為人不為人拈拄杖曰山僧有三十棒自領了與諸
人無分各請歸堂。
請上堂有大法莊嚴無為福德之門全無壁落不屬
淺深向此中跨腳得入舉步便能動眾開口自然驚
群真俗無處分別聖凡安可親疏譬如日到中天高
山平地咸受照臨大器小根同承光霽然此事惟佛
與佛乃能究盡尋常人實難湊泊今日眾居士陳列
如幻之香饈供養影響之大眾山僧於無說處有一
句說向諸人卓拄杖曰如是之事難中更難。
上堂峻極之山無所不上莫測之淵無所不入視不
見色聽不聞聲逆順是非輥作一塊雖有其事如同
夢中之事忽然夢醒了不可錯認定盤星卓拄杖曰
<pb n="818"/>
庭花穠豔年年發堪笑南泉對大夫。
清明上堂日暖風和寒食天人家祭埽各紛然村壚
野店多沽酒爛醉歸來月滿船惟有衲僧無所事清
茶淡飯倒臥橫眠拈拂子曰上根一見自不在疑中
下之機尚有方便擲拂子曰人無害虎心虎無傷人
意。
晚參舉同安丕和尚看經次見僧來參安以衣袖遮
卻頭僧近前作弔慰勢安放下衣袖提起經曰會麼
僧以衣袖遮卻頭安曰蒼天蒼天師曰此則因緣商
量者皆言剛腸相若鐵膽攸同蓋不知一個偷營一
個劫寨設心處地都是不良盡向毬場誇好手面皮
尺厚不知羞。
上堂好景頻移晷良晨已暮春野外情無極此中意
轉新祇者裏見得徹不用一些子本分草料自然解
黏去縛若道大盡三十小盡二十九擾擾紛紛啾啾
唧唧忽地撞見達磨時如何三更紅日上赤腳唱山
歌。
解制上堂有時把斷關津諸人性命在山僧手裏有
時大開門路山僧性命在諸人手裏而今把住也不
言放行也莫論但時光流電萬境紛紜薪無填灶米
不充鍋安危顧慮緩急持籌總是門庭邊活計向上
事未曾舉著大眾要知向上事麼心殷去路春難挽
綠暗深叢鳥喚人。

蔗菴範禪師語錄卷九

<sarticle><article>蔗菴範禪師語錄卷十</article></sarticle>
侍者智炅錄
<other>住東塔廣福寺語錄</other>
上堂維那白椎竟師曰先哲得以表章後賢賴以模
範只恐當世衲子視之惑於流俗再勞維那註破結
椎曰諦觀法王法法王法如是便下座。
上堂昨日定今日不定黃面老子已曾道過了而今
更為釘樁搖櫓豈有是哉喝一喝。
晚參一向不為事繁便是出路如來禪祖師意皆棄
置而不提無益而深思枉勞而日悵豈不慚惶煞人
秖如碧蘆灣裏白鷺齊飛黃葉樹頭流鶯其語作境
會者領過一邊有不將境會底作箇甚麼眼目良久
顧左右設有也是官驛裏撮馬糞漢。
萬佛懺會程美如檀越請上堂薰風乍動夏日初長
綠遍荒郊紅飛原野竹引新兒盡展擎霄之手梅多
青子各懷調鼎之心明明是大解脫門妙莊嚴路幾
多人把手拽伊不肯入若是知有底於無量千萬佛
所種諸善根者發一言千門交應施一機萬法咸歸
或瞻或禮無非劫外遠猷一讚一揚盡是目前要務
無所不投無所不契就中秖有一端釋迦曾拈拈不
出達磨直指指不清從上大老窮玄極妙未稱全提
今日美如檀越特請山僧舉揚說箇甚麼即得卓拄
杖曰福城有路原非遠信入何曾隔一塵。
弁山且拙和尚訃至上堂為達磨兒孫者適太平時
受清閒福坐安樂窩說自在話靡不爽心快意及乎
迷惑海中翻卻濟度蘭舟無明路上失卻光明寶炬
有幾人擔憂顧慮惟我弁山且和尚百丈克家子也
雲門超逸孫也義山闢草隱顯全該蒼弁揚旗正偏
兼到頑鐵成金大煩陶鑄三草二木總屬化機原從
上正大之宗風馳雷震辨此中欺罔之謬日麗星明
垂一令必存同體之念行一事深抱法門之憂山僧
以平日所見所聞或談或論莫不以法道為身心以
祖宗為性命所作已辦更為諸人末後全提了也可
謂吳江楚水釣盡金鱗收拾綸竿應去而去尚肯循
情留念然則東塔今日長歎興哀又為箇甚麼良久
顧眾曰時當祖道臨秋晚相對無人話寂寥。
俞伯英追遠請上堂楓垂丹葉菊綻黃花煙浮隔樹
<pb n="819"/>
鷺起鄰汀此一段事靈山密付底少林直指底事同
一家理無二致人人有分法法無遺所以三世諸佛
以之成道利生歷代祖師以之全機大用一切眾生
以之受生變滅一切異類以之托化超淪以至昆蟲
草木品類有情靡不承此尊貴之力無處不樂太平
之音然則在諸佛為正遍知在眾生號性顛倒其故
何也只緣妄情忽起迷失本源生不知來死不知去
枉受輪轉無休息時豎拂子向者裏搆去人人腳跟
下有一條通霄大路從此踏開天上天下自西自東
不怖不疑無拘無束伶俜莫作天涯客大夢醒來心
自安。
上堂諸佛大猷隨機應現黃葉止啼一時方便老胡
心性欠融通九載少林向壁看喝一喝饒君做造千
般到底無過是麵。
隱道晴雲和尚訃至上堂妙覺兩三載滴水成冰鳳
山二十年坐聽啼鳥溪深杓柄長不行今時路鋤頭
三斤鐵自得古人心月排夜景賓主歷然煙鎖層巒
正偏不立秋林有語讀者攢眉出岫無心孰不仰羨
忽傳箇消息來謂已唱還鄉曲子雖是公案已完能
事畢矣然未免鴈行落落清淚潸潸也大眾到者裏
說箇全放全收不異啞人猜謎若言幻生幻滅還同
客夢頻遷且鳳山和尚端的在甚麼處良久曰羚羊
蹤跡難尋覓枉使波旬笑一場。
上堂豎拂子恁麼來者清響協滄浪之調不恁麼者
高明朗太虛之輝恁麼不恁麼兩頭截斷正是朝而
不莫寐者未覺如何道得恰好句擊拂子也勝普化
搖鈴鐸。
上堂人人為生死大事不了冰懷雪意越國揚州千
山啼鳥不敢聽著一路明霞無暇看著向無門戶處
拌命挨入若不從者裏討箇明白終為世笑是以氣
憤憤東塔雖則開門七事一無所有勉設筵席盪青
原酒點趙州茶大家飲一杯喫兩醆聽石女高歌看
木人起舞忽地摸著眉毛不可大驚小怪何故原是
自家本有底。
上堂舉九峰因僧問如何是學人自己峰曰更問阿
誰僧曰便恁麼承當時如何峰曰須彌頭更戴須彌
師頌曰天涯作客未常閒白首寧親此日還攢蔟家
筵銷旅夢相看盡是舊容顏。
上堂客身盡向愁中老人事都從夢裏看在世諦固
有此事我衲僧家青菜白飯喫飽了長連床上伸腳
打眠極是快活有甚麼愁佛殿前踞坐僧堂裏閒話
逢熟識底殷勤意況見面生者平淡情懷天翻地覆
一總不管千真萬真何嘗是夢但悠悠之徒未可與
言拈拄杖是此等人則能信解。
上堂父母未生前月中兔子拜南辰父母已生後水
底獺兒祭北斗大眾要識本來面目麼波斯騎馬夜
吹簫。
上堂無始時來一貧如洗六為賊媒劫其家寶撞著
石敢當連贓拏獲前村土地聞得不勝歡喜急忙到
東塔堂中高聲叫曰你者一隊禪和子不用愁何必
惱賊已拏了贓已獲了知得便了拄杖子聽見劈頭
打曰知箇甚麼他無語懡㦬而退大眾畢竟知箇甚
麼賊是親家。
上堂盡大地是衲僧行徑因甚出身無路曠劫來事
不隔纖塵何故摸不著達磨西來別無意思唯要人
了卻自己且道自己作麼生了此三句有人透得者
鐵壁銀山七穿八穴寤寐風雲唯資英傑。
上堂劍刃上行八面玲瓏針眼裏坐十分俊俏看來
也是平常伎倆衲僧親切處道將來良久顧左右有
眼如盲有耳如聾。
上堂舉九峰因僧問十二時中如何合道峰曰無心
合道僧曰畢竟如何峰曰土上覓泥猶自可波中求
水實堪憐師頌曰輕言合道貴無心餉午茶煙透竹
<pb n="820"/>
林切訝故人深在望野雲風雨到如今。
上堂見鞭影而行未為良馬一撥便轉豈是伶俐人
黃梅盧行者勤勞踏碓到底不會諸人點胸點肋自
謂是了恐是玄沙道底山僧為他閒事動起無明不
是不揣身退堪憐老未能喝。
上堂讀古人未見之書聞古人希有之事不自知手
舞足蹈技癢難忍山僧敢為諸人通之不是心不是
佛不是物是箇甚麼卓拄杖夜來吹玉笛曉徑落梅
花。
上堂有時垂一言是非競起有時施一默好惡不分
總在葛藤窩裏弄伎倆坑陷人山僧有箇出格句子
與諸人道了乃擲拄杖下座。
上堂識得一萬事齊休達其源本懷大暢拈拄杖曰
芻狗一吠野店先開金雞三號夜船到岸卓拄杖故
家風景原無變。
上堂不會禪道罔知祖意聽板喫飯閉門憨睡若要
此事相應須到者般田地喝真誠不是小兒戲。
上堂仙人洞口喚好隨巖上行隔花聞鳳吹此意幾
人明到者裏忘物我無得喪分不得類不齊始可言
得閒便是樂何必問長生。
上堂多方馳求絕無形跡忽然放下觸處相逢破草
鞋不著最快活十文錢買一升白米煮飯吃飽了高
枕無憂山僧要問你臥單子下失卻針筒帽樣尋見
也未拍案一下。
上堂從上佛祖臂酸手軟天下大老膽小心寒未曾
動著此事今日山僧全身拌捨要與諸人說箇清楚
驀伸手曰還我二七日飯錢來良久以竹篦打趁。
上堂好事未必多成好話不在多說山僧有一句子
最為緊要大家聽了喝一喝大事替你不得小事各
自料理。
上堂本分一著極是省要豈可卜度猜疑零碎攢湊
以為正經如十月時大雨連綿簷聲不斷村莊人不
得稻子登場切實愁悶富貴人不得租米到家為之
興歎臥不安枕食不下咽或一日清晨起來開門舉
頭看見紅日懷抱疑情豁然脫落遂躍然喜曰是了
是了雖則恁麼與本分事尚隔遠未有喫拄杖子分
在何故仙子相攜一路行大還丹在三山外。
上堂尊不在聖卑不在凡遠不在曠劫近不在今時
喝一喝且道是尊是卑是劫外是今時若不會故人
相見少應簡舊來書復喝一喝。
上堂魯祖面壁拙裏衒奇俱胝豎指險中弄巧胡達
磨望我震旦有大乘人跋涉遠來本欲攛行奪市豈
知此土牙家不容插入打落當門齒東塔從來不理
舊事現前事畢竟如何顧左右曰你們都是在行人
不必說了歸堂喫茶。
上堂東塔一味平常過日無有佛法與人說得眾中
大有不甘者秪如春雨連宵簷聲不斷還有趣向也
無若有雨點子與你道箇甚麼若無古人猶道一切
聲是佛聲有人道得諦當喫粥喫飯易地皆然良久
不然則山僧罪過。
上堂我若舉揚向上宗乘法堂前草深一丈古人與
麼說話秖管暢自本懷不顧傍人冷笑山僧不惜眉
毛別露箇消息卓拄杖谷底春雷輕吼動莫愁天下
不聞聲。
尼悟禪五十生日徒智覺請上堂尼問知有底穿衣
喫飯不知有也穿衣喫飯未審如何甄別師曰退後
緩緩斟酌進曰如此轉見淆訛師一喝尼擬議師曰
翻卻閒棋局笑倒爛柯人乃曰千聖頂𩕳上一著刀
劈不開風吹不壞直下便是擬議不堪東塔拄杖子
箝口多時智者相諳餘者罔測因太平覺上人為本
師初度開筵要發明諸佛秘藏不惜露箇消息卓拄
杖者裏搆得去父母未生前固知乾坤難老父母既
生後更看歲月長春施一機正偏無異路垂一句隱
<pb n="821"/>
顯非別時猶天鼓聲悉隨諸天所知之量一一遍應
秖如子湖要打劉鐵磨諸人知否閒將仙曲和雲奏
太古希音滿世間。
上堂釋迦未解髻珠咸知照明日月達磨未傳心印
朔望亦自有時日用頭邊有一句語不落功勳道得
著時如天馬橫行佛祖不讓非止踏殺天下英雄而
已你道是甚麼句良久四月清和好生記取嫩綠成
陰繁紅如綺又是一番桃李參。
上堂夏日已盡秋風徐來光陰荏苒大事未明得失
馳情是非留念默則沈埋劫外說則流浪今時衲僧
家如何稱得生平意拈拄杖曰總不如拄杖子靜不
沈埋那畔動不流浪今時橫遍一切處豎該一切時
要默即默要說即說譬如大海乃至蚊虻及阿修羅
飲其水者皆得充滿若英特之士沾著些子和心嘔
出以要言之橫拄杖曰如是恰好。
晚參舉黃龍贊禪師問僧甚處來曰香林龍曰在彼
住幾時曰六年龍曰世尊在雪山六年成無上道汝
在香林六年成箇甚麼僧無語龍曰移廚喫飯漢師
曰者僧一味本分故受黃龍籠罩黃龍百般妙用卻
被者僧勘破當時者僧若是箇漢待道在彼六年成
箇甚麼但曰芻狗吠時天未曉鐵牛奔吼意常閒不
然以坐具劈面便摵乃見衲僧家捋虎鬚也是本分
敢保黃龍拄杖子定有分付東塔如此批判還得麼
喝。
上堂擊動竹子香嚴合郢調以陽春開著桃花靈雲
快太平之風日東塔門前鴉鳴鵲噪從朝至暮無有
間歇可謂為人徹矣不見有箇塞斷耳根意在何也
不飲從他酒價高。
南山天愚和尚訃至上堂夫宗師家提唱宗乘激揚
大事彼乎此乎無異無同鑽之仰之有偏有正若參
學道流無參學眼逢甜脣美舌群然趨附見嚴聲厲
色恝然舍離要箇知好惡明去就全身荷負而不愧
者難得也須知南山和尚與山僧參同百城道同石
頭調同雲門住同西浙間有不同處者其恢張古剎
老而益堅為法求賢爐錘神妙道光德色馳耀域中
嗣胤化籌彌盈室內掀翻劫外條章屏疊今時齷齪
一副實心冷面正堪時流榜樣豈料先我著鞭調孤
韻寡後進初登何棲何泊所以幽衷耿耿淚下霏霏
哀哀蘆汀月皎舟橫渡再棹知來是幾時。
能休和尚同屠鼎臣包望蘭三牌樓眾檀越請上堂
豎拂子即此老釋迦橫說豎說不曾說得清楚胡達
磨直指曲指不曾指得著落天下宗匠全提半提不
曾提得妥當衲僧家東訪西訪不曾訪得端正惟許
當人夙有光明種子一旦煥然發現即同本得便向
紅塵堆裏顯妙神通鬧市頭邊作大佛事寶印不彰
文彩全露方圓任器宛轉隨機古來已是稱尊今時
亦以為貴故如眾河水流入海中盡同一味頓亡異
相蓋我一指法姪能公不愛親情只愛大丈夫漢為
大丈夫事跨入門來要一彈指頃大事了畢致東塔
慶讚不及但做得箇無麵餅子略見主賓禮云穆穆
以拂子畫○曰佛之心儒之髓安於家出於世莫言
此箇非憑據。
先愚庵和尚十周忌日高閒大師恭爾知客請上堂
隨緣應用猶珠在掌順機出沒如月印川惟尊貴人
行奇特事若坐守寒嚴不動本位喫現成飯說自在
話何以仰模慈烈所謂欲激揚斯大事者須是超情
絕謂之人唱和同風尊卑一體針鋒頭上開無邊世
界藕絲孔裏立百億乾坤元氣賴於滋培正宗得以
丕顯法乳可酬知恩有在雖然此是東塔家常禮數
且拈過一邊何故或親見老人過底不待叮嚀自點
頭。
法華懺滿謝眾胡飛濤居士白蓮止飾師元在知藏
同請上堂種得善根深逢塵塵不侵非因塵不染自
<pb n="822"/>
是我無心古人恁麼道大是富厚有餘受用無匱適
當昇平之時故有純禧之象若祖師意未夢見在東
塔門下道流藉藉檀越彬彬到福城者盡是有心所
以得披君子之風兼被眾師之德念念無滯皆是法
華三昧步步超蹤莫非普賢行徑橫三豎四機機相
副撞頭＆CB21439;額法法全該雖則隙駒電影卻也浪靜風
恬道本彌近彌親誼在無窮無盡要見始終貫徹敢
不輸情一縷遂豎拂子木童拍手唱高山石女含笙
和流水知音若問意如何鷺鷥飛入蘆花裏。
上堂人醉春風漁憨朗月養家一般生意各別黃梅
五百人盧行者不會佛法可得衣缽良久拈拄杖自
從相識以來未嘗敢忘疇昔。
上堂僧問諸方知識皆有妙用故能風動一時名喧
八表和尚冷湫湫地有甚長處師云久參宿衲果然
高鑑僧曰某甲今日不著便師曰鬧處正好插觜乃
良久召眾曰還識五山鈍叟麼庭前柏子青青在世
上何人共歲寒。
上堂拈拄杖曰者箇事大有人不識端倪在且識得
作麼道良久卓一下鬧市總無癡夢到閒情卻與暮
年投。
上堂舉趙州在東司上喚文遠遠應諾州曰東司上
不可與汝說佛法師云臭氣薰人猶不知頌曰內逼
連忙趨後架尚有工夫說閒話春深花事已闌珊不
知多少在亭榭。
上堂我說三乘十二分教如將空拳誑小兒老釋迦
雖有父訓母憐之道未免出盡家醜好與三十棒今
日且放過何謂萍水天涯客冤讎不可深。
出隊歸上堂舊歲出門底不必再提今年歸來底已
極分明知有者頓拔疑根通身慶快據明眼看來雖
則慶快已涉程途有一句無出入無去來在衲僧分
上如何即是顧左右春光相共惜無恙故人顏。
上堂入夏來頃刻間一月過矣然黃瓜生苦菜秀老
樹多陰涼風在牖者裏好箇消息只是無人肯信所
以老趙州一生不雜用心雲巖在藥山二十年秪明
此事有謂水牯牛已調馴了鼻孔不須穿切忌將錯
就錯你道東塔離離披披有甚利益良久北窗高臥
處卻有上皇風。
端陽上堂當午令節世俗風規讀騷興感采艾懷人
炊角黍處處煙清泛蒲尊家家沈醉我東塔門下桃
印靈符用他不著雄黃蒲酒亦非所宜無柴少米粽
子不曾裹得手頭扁短盛齋不曾整得若兩眼相看
一味省事門頭戶底已見寥寥堂奧中間誰肯跨腳
再斯計較將無作有做得一箇鐵酸餡雖非佳品咬
嚼得破滋味實是不同以拂子畫○相托呈曰請。
懸宇禪人病中耑使請上堂西子湖頭脫白已知松
柏耐寒南屏山下棲遲直以須彌靠穩惓惓於山僧
遠近無間切切於自己饑渴是懷二十餘年平坦崎
嶇苦心勞力生死海遙尚未到岸今在沉痾自知風
前燭影川上月痕豈能長久循思水源木本亦謂恩
大難酬特耑使齎香致敬要於生死交結處討箇出
身活路古者有言大事替你不得小事你自抵當雖
是一片婆心未免舌頭拖地山僧口門窄隘煩大眾
為他轉一語良久卓拄杖但把萬緣俱放下何愁不
到太平時。
靈峰拙嵒和尚訃聞上堂太白峰前同時作息獨性
傲別互相不肯後來溪南山北相見甚難知在五磊
揚化聞得以臨濟七事加砒霜鴆毒和合為藥凡學
者入門不問為佛法來為遊山來俱與一服要他箇
箇廢寢忘餐放身捨命絕後再甦復與痛棒謂之活
命靈丹諸方沸喧山僧疑著每欲詣山頭細說今時
利害略傾契闊之悰隙駒閃電遂墮因循倏焉老大
彼此縈思適聞箇老漢以法社凋傷之狀耳不欲聞
眼不耐看西風一陣秋江起散手翛然還故鄉四眾
<pb n="823"/>
悽愴山僧驚愕蓋法門衰落祖道荒涼此誠為憂也
若是本色道流向者裏開正眼志復勇健好好看方
便珍重光陰莫輕玩。
上堂拈拄杖者箇不動著時放在青苔壁邊寒暑相
陵塳塵封裹未曾將眼看他忽提起來白蘋岸上紅
樹溪頭百丈偕之玩月趙州攜之探水驚蛇出草打
鳳沖霄隱顯全該神化莫測雖然若是箇中人決定
道箇不必卓一下。
結制上堂金雞唱午夜芻狗吠天明識路裏奔馳底
定言正偏兼到霜飛楓葉下風靜鷺鷥眠情塵裏交
輥底決謂人境俱奪恁麼領略正是心無一定事有
千差若有志者向父母未生前猛著精彩忽地打破
漆桶可曰是大丈夫為大丈夫事喝。
復舉雪峰示眾曰盡大地是解脫門把手拽伊不肯
入一僧曰怪某甲不得又僧曰用入作麼峰便打師
曰二僧標格實是可觀雪峰拄杖猶不放過有來由
沒來由一片剛腸何處求。
魯存知藏方德茂居士請上堂法昌在昔開爐日行
腳僧無一箇來東塔今朝援舊例禪人百數盡英才
既是英才必合知機識變語默不落始終出入自忘
表裏大藏小藏已知來處或長或短一切隨緣處處
是出身活路頭頭是自己神通斯則己躬可辦信施
可消若更問如何豎拂子者裏恐難測此外欲何為
上堂千聖頂𩕳上一著子非世智辨聰所能求豈愚
癡暗鈍可以得還他英特之士旨得言前機轉量外
光陰固是難駐寒暑不必驚心趙州無雲門普打得
徹即是諸人眼睛頭一著子雖然不得喚晝作夜。
大慶院智侶智眉受戒請上堂一切法門千般萬種
拈拄杖秪要者裏信得極切悟得徹頭已知有未知
有到我根前如菱花在照妍醜自分所以垂一句可
以權衡佛祖轉一機可以引跂後賢有時向背情忘
穆若清飆扇物有時君臣道合藹如溫旭被人境風
雖大不能動搖時節到來生平志辦喜大慶有是家
傳同末山騰其路沸庶不負釋迦老大德苦口叮嚀
卓拄杖此但躬行追閃電更無餘事論單傳。
印山大悲懺檀越張姜龔同請上堂翠擷爐峰瀾增
鑑水漁歌遠浦雞唱鄰家明明是大士慈化要津的
的是當人出身正路但未曾有箇入處驚疑者十有
八九信入者百無二三若是當人從無量劫中於大
光明藏裏與普門大士眉毛撕結過來到今世門頭
隨自己之信樂任自己之施為應機發用各得其宜
所謂佛法世法也在裏許祖意教意也在裏許慧命
壽命也在裏許確承先德風裁實展後人榜樣豎拂
子能行是者斯文有在可為釋迦後裔擊拂子。
除夜小參千方共治一病是甚麼病萬機同顯一心
是甚麼心如識得病根知得心源隨儉隨豐一任年
來年去立志立業可為有始有終便知洞山道體得
佛向上人方有語話分若是本色道流豈肯倚他門
戶傍他墻壁德山入門便棒精神未改於常臨濟入
門便喝力量不過如舊山僧從年頭至年尾橫瞠白
眼高視青霄疏慵閒放樂在其中忽有箇漢出來道
和尚恁麼過時正是蹉跎餐素潦倒無成許是大了
當人或徇情轉換隨境飄流到水窮山盡處能踏出
一條通天大路始稱駿步不羈喝一喝。
復舉玄沙因僧問如何是學人自己沙曰用自己作
麼師曰玄沙如此酬對可為風恬浪靜至治大觀爆
竹笙歌太平樂事雲門道沒量大人向語脈裏轉卻
醍醐毒藥不可不知東塔雖到年窮歲盡不可便與
麼休去罷業忘功無異路不知今夜幾人歸。
講法華經畢書記邃龍河薦祖澄泉行可中和老宿
孫瓚琳侍者請上堂豎拂子沒量人以此妙慧開悟
眾生直如麗日當天春風鼓物枯梅結子石筍抽條
一雲所雨隨類均滋大小根莖扶疏夢就晴翻麥浪
<pb n="824"/>
綠遍千畦風送落花紅鋪滿地一一明了箇箇無疑
可謂郢匠登筵巴人卷舌矣山僧到者裏不是重扣
瓦缶而亂宮商但有一著也要得知娑羅塔前箭鋒
不讓半葉舫內肋下還拳有時氣似冤家膠粘不上
有時情深父子刀劈不開軒騰無忌見一時龍象之
英逸韻流傳為五山耆舊之表此是澄泉尊宿親見
清涼老祖底杷柄中和行可繼踵接武家聲規步奕
葉源長入滅已三十年今日邃公志切佩其提訓心
甚殷於追思恐年深日久山中若絕聞雲門古調則
人間焉得知尊貴宗猷故要山僧添箇註腳使後之
學者知得古人之心如見古人之面大眾秪如道是
生無滅真滅無生向甚麼處與諸尊宿相見良久古
路迎陽青靄合新篁拔地綠陰多。
當湖陸鶴田侍御迎大銅佛入天寧請就本處上堂
水曲村灣苔封古殿綠暗紅稀風光溢目人人道老
釋迦向者裏六門不掩四衢絕蹤月昇夜戶燕語空
梁雙足跏趺古今坐斷殊不知者老漢於諸國土平
等隨入剎剎塵塵無不是他安身立命處所以應機
出沒隨智卷舒二邊不涉中道不居千差萬別逸格
變通有時高低俯視多士從風有時賓主抑揚一言
定旨入天寧極稱尊貴在檀越大屬福基秪如道去
來不以相動靜不以言如何道得恰好句卓拄杖雖
云步轉威音外慧照仍分秀水邊。

蔗菴範禪師語錄卷十

<sarticle><article>蔗菴範禪師語錄卷十一</article></sarticle>
侍者智忍錄
<other>住越州東關天華寺語錄</other>
康熙庚戌四月十七日入院。
山門獨此一門廣狹無礙是甚麼人出入自在夜深
石馬過丹墀天曉玉人步天岸。
佛殿尊稱乾矢橛綽號麻三斤人皆巧言令色我則
讜言不諱以手加額曰賊。
伽藍門前綠水長流室內紅塵不到欲斬新而壯猷
賴仍舊為樞要。
祖師途修十萬來抗天威九年面壁決策收餘兒孫
作息無憑據南斗東移北斗西。
據室黑夜裏吹滅紙燭烈日下灌溉瓜田先哲固是
應物無方而直指之道廢矣山僧自有本分一著卓
拄杖曰神龍奮迅震以雷霆。
拈疏彩生夢筆之花語切靈峰之囑大闡從上宗猷
現前孰不欲聽。
指法座曰摩尼光幢師子座上三千年前釋迦文愛
月夜沽鄰舍酒三千年後範上座當風坐笑野人家
遂陞座拈。
王臣檀護香畢次拈曰此一瓣香文彩不露至體全
彰聲踰百卉價聳八紘雲門散木老祖見一切人玩
而索之總教放下愚菴先師盂和尚猶不許人諂諛
勢態妄竊苟求縱使諸佛列祖舌現廣長說雄無畏
無由窺見一斑山僧執事巾瓶二十餘載晝思夜繹
智竭情枯不能＆unrec;其少分因知他是為洞上真傳雲
門嫡子故第四回燒來供養以表法乳淵源所自乃
斂衣趺坐龍田柏和尚白椎竟師曰第一義適纔龍
田和尚已為諸仁道了也若有承恩得旨者出來通
箇消息看（問答不錄）師乃云人煙堆裏鬧市頭邊有
妙寶剎號是天華微塵數善知識高踞其中跨象王
步吼師子音闡無量義化無量眾俾人人如桶底脫
到大休歇大安樂田地昔我雲門師翁抑以示現其
中重開甘露載肅條章將石頭一枝無孔笛縱橫吹
出近者諧諧而和遠者緝緝而來石女從茲懷孕木
人由是生兒故知天華門下濟濟多士如龍如象如
麟如鳳若夜叉心肝若菩薩頭面遍天下也山僧本
<pb n="825"/>
無一隙之明曷副群情之望既已置身此箇門中錯
落金聲鏗鏘玉韻大抵不能好唱箇千秋樂萬年歡
可以塞責擊拂子玉燭萬方喧不夜東關市上月明
多結椎下座。
當晚小參秦山鏡水之東蒿壩曹江之西有一古剎
位在其中天下傳聞咸知是雲門湛和尚為重興之
元祖也然欲識得其中青山拱峙綠水匯流松舞虯
鱗竹拖鳳尾佛燈偕碧落爭輝法鼓與潮音交響必
須親到俯視仰瞻則自然一一明了不是道聽途言
以當生平果是親履實踐過來底則諸人己躬大事
因緣圓證無疑山僧跋涉艱辛銷歸有地若是芳草
天涯伶俜海角悠悠泛泛志無決定者驀豎拂子曰
若人於現前能信如是法亦即成正覺為說無畏法
予福予緣俱所不逮仰護法檀越推獎以誠勤舊執
事翊贊以力四眾咸集法筳諸山適臨嘉會山僧敢
復蘊藉而不闡揚特為諸人宣洩去也乃擊拂子一
下復舉雲門示眾曰佛法大殺有只是舌頭短復自
曰長也師曰雲門徒誇口舌短長以為宏略非有確
然不易之理天童覺曰雲門大師自起自倒要且車
不橫推理無曲斷此亦循理以全其制厲俗以敦舊
風不必取焉山僧近離鴛渚以赴天華身雖勞倦舌
不短長佛法毫無半點但有一偈舉似大眾祖翁舊
業昭天下古佛鴻猷播域中欲唱陽春高曲調大家
手眼放玲瓏。
上堂遠山雨過青如滴石橋空外看何極一聲幽鳥
落亭花可惜遊人歸未得豎拂子遊人歸也我今為
汝傳消息擊拂子曰達磨大師缺當門齒。
上堂冰霜千里犯風雨四時經不向板橋顧望即從
茅店徘徊沒量大人到者裏未免抑志狐疑不得暢
懷慶快有奮迅自在底作麼生良久顧左右曰若無
射虎力徒說李將軍。
上堂藥不必以參苓為貴治病者佳言不必以嘉言
稱尊適時者善拈起拄杖曰窮東極西知深識淺立
起膏肓能超生死以此為天下式其痼疾未瘳者出
來我為汝分曉良久卓拄杖吾技窮矣聽汝所長。
白雲鄰木和尚至上堂拈拄杖曰此箇門中離言說
相離名字相無有變異不可破壞在知有者視之如
開藏取寶剖蚌得珠光彩陸離如意自在大暢尊貴
之猷永離貧窮之苦若不知此事之人無明熏染生
死飄沉隨緣流轉無斷絕時那知有大知識心量廣
博深妙難測施平等慈作不請友汝等諸人若心有
餘疑當乘時咨決卓拄杖曰莫言見了渾無事自古
懷思別後多。
上堂趙州有四門曾無障礙天下人深入者最少天
華惟一路本絕高低天下人親到者不多且道深入
趙州門親到天華路畢竟是甚麼人拍案一下曰至
言無滲漏高坐看浮沉。
上堂三飧粥飯公案現成二時普請文彩全彰到諸
人根前要你向父母未生前道來大似白鳥下灘平
沙有跡閉門接上上機其柰空懷千古意欲贈竟無
因卓拄杖一下曰拄杖子為通事了也知音底出來
露箇消息良久復卓拄杖曰上下攸同父子不借。
結制小參頭戴篛笠腳繫草鞋陰晴變異而非驚寒
暑推遷而不顧周遊吳地春色盈眸循歷越山秋光
溢目但隨好景淹留不覺霜花染鬢路逢達道者逼
拶將來諸子奇言百家異說一點也用不著大似販
私鹽漢撞見巡鹽官捕露出闡提形狀拈起異類淆
訛進前無能退後不得大家相聚到天華要尋箇和
事頭兒汝等果是奮志不同心相體信山僧自有箇
方便可以解交故沽些曹山酒煮些金牛飯做些雲
門餅烹些趙州茶發頭一發頭已說明了顧左右曰
若是那個事過些日子與汝斟酌。
復舉黃龍機禪師偈蕭然獨處意沉吟誰信無絃發
<pb n="826"/>
妙音終日法堂唯靜坐更無人問本來心師曰黃龍
欲砥江流將洗時習冷面冰心知音者少雖因艱難
致感尚有富家驕態天華這裏八字無丿兩手撮空
權分諸道機應千差非是將死貓頭急以求售竊願
與諸仁共樂太平亦有偈曰聽厭寒蛩秋夜吟敢將
一曲唱威音放開捏聚渾無事秪要深知此日心。
結制上堂兼謝商淨珺尼智授法衣齋有一人在千
人萬人中不背一人不向一人你道此人具何面目
大眾洞山老祖將九重密旨特為宣傳了也喚醒諸
子沈酣大夢令入聖賢所由正門馳求頓歇皆使知
歸轉換由人獨尊在我這邊那畔施設隨緣商音羽
韻唱和克諧臺山婆展石火之機鳥道一千里劉鐵
磨閃電光之眼白雲幾萬重更說甚麼玉線暗穿金
針密度聯絡將來始成片段如未到者般田地且從
聖僧前問箇訊向長連床上晝三夜三東輥西輥輥
到聖凡情盡處白汗通身時那箇人縱不能見識得
自己面目也好卓拄杖下座。
晚參舉青原思和尚問六祖當何所務即不落階級
祖曰曾作甚麼來思曰聖諦亦不為祖曰落何階級
思曰聖諦尚不為何階級之有祖深器之師曰行劫
前禮樂振向上紀綱眷意實隆許身甚切此是青原
輕車熟路但惜六祖欠了一著山僧若在待道聖諦
尚不為何階級之有但曰有一人未全肯諾在如下
得此一語管取青原別有機輪自然七祖門風愈加
廣大當時既已因循今日豈可潦草良久曰大眾珍
重歸堂喫茶。
上堂正直捨方便但說無上道自其異者而視之千
途盡異以一法入一切法以一切法入一法自其同
者而視之萬物皆同我者裏不如是拈起拄杖曰你
有拄杖子與你拄杖子你無拄杖子奪你拄杖子且
道恁麼是不恁麼是良久曰無人知此意令我憶芭
蕉遂擲下拄杖。
上堂拈拄杖曰一大藏教不詮除此更無方便悟此
成聖迷此為凡正偏無異開合皆宜山僧不得此無
以穿佛祖鼻孔諸人不得此未能慶快生平然則此
箇喚作甚麼卓一下曰石女腰邊裁兔角萬事無過
此事真。
上堂舉石頭遷禪師因道悟問如何是佛法大意頭
曰不得不知悟曰向上更有轉處也無頭曰長空不
礙白雲飛師曰道悟與麼問石頭與麼答可謂宮中
令肅閫外威嚴父子機投君臣道合龍潭師之而有
餘德山祖之而無慊若是佛法大意何曾動著山僧
平居無事大眾傾誠渴慕豈可不盡心力豎拂子曰
向後去切莫道秖者箇便是。
上堂問萬法歸一一歸何處師曰此心耿耿誰能道
曰趙州道我在青州做領布衫重七斤又作麼生師
曰自古知音不易知乃曰拖死屍底自不玲瓏生生
埋怨父母未生前人人有箇本來面處處逢渠都言
不見萬法歸一一歸何處眼大心雄者知其方便堪
笑老趙州齒不關風眼花撩亂卻道我在青州做領
布衫重七斤寥寥天地放不著邊岸無夢無想處躲
根東抵西捱全無轉變不是心不是佛不是物我知
你憤極智窮終是難辨一口氣不來死了燒了一箇
主人公本無位次豈落階漸更嫌太殺尊貴是者老
漢因想喫飯穿衣日用現成公案試問諸人薦不薦
薦金烏飛上玉闌干蝦蟆跳入廣寒殿。
上堂七日以前要你近前來你又不肯七日以後要
你退後去你又不甘到今日不前不後奮激不已者
進之慮無新功退之恐失故步正如病人患隔日瘧
寒一回熱一回未得輕安山僧有一轉語要鎖從上
佛祖咽喉使天下衲僧活脫自在你道是那一轉語
良久曰沙裏無油麥中有麵。
上堂舉僧問玄沙如何是學人自己沙曰是你自己
<pb n="827"/>
雲門曰沒量大人向語脈裏轉卻有僧問如何是學
人自己即曰忽然路上有人喚衲僧齋你也隨例得
飯喫師曰玄沙雲門垂手接人極省氣力最為神妙
只恐者僧兩腳未曾踏著實地仍被生死波浪之所
飄流無有了日有僧問山僧如何是學人自己但曰
入海泥牛奔似電者裏悟去始好開大口說大話不
然日邊路宜振步年少場任相羊喝。
上堂頭頭得妙法法無差驀顧左右曰今朝有一鄉
人趕東關市左顧右盻並無好貨看得箇三腳貓中
意買將歸去放下來一看恰是泰戲之山有獸曰＆CB21428;
其狀如羊一角一目目在耳後遂高聲大叫曰阿㖿
阿㖿被山僧拄杖子聽見劈頭一棒曰你是鄉下村
人見箇甚麼也敢大驚小怪他有箇出身句子倒也
道得好舉似大眾卓拄杖曰茫茫天下虛尋覓此物
元來本現成。
上堂但了本覺一心步步入圓常之路若逐無明散
意塵塵成生死之輪豎拂子曰此是本覺一心那箇
是無明散意擊拂子曰此是無明散意那箇是本覺
一心渭水不逢垂釣叟首陽應笑采薇人。
上堂舉雲門問僧甚處來曰江西門曰江西一隊老
漢寐語住也未僧無對師曰雲門秪要垂衣禁殿息
鼓邊庭折衝妙算未為十全喜得者僧無侵疆略地
之意乃使韶陽邦國寧泰大眾且道山僧恁麼道意
在何處彼過研窮留念切自知長短舊來無。
上堂市聲浩浩風冷颼颼雞啼白晝犬吠黃昏一一
與諸人示向上路了也得箇入處底有三十棒領去
山門外自打未得入頭者二六時中上來下去有迴
避無迴避喝一喝曰參。
上堂事到二七推車撞壁無憂尋憂平地掘溝佛殿
與山門計較來沒得說僧堂與廚庫商量底碗脫丘
露柱言其實不會燈籠則滿肚虛浮四天王多分擎
拳豎指憨布袋一味笑不斷頭獨有天華拄杖子不
識時務心心要截斷眾流乃犯眾而出曰你者一隊
瞌睡漢攢眉合眼著甚來繇卓拄杖曰者回去也放
下還將放下休。
俞伯英請上堂世間有剛正路頭唯真本雄才最易
履踐出世有省力法門唯大器上根不難信入以拂
子畫一畫秖要於中分析得來正偏兼到殺活並行
橫也豎也經之緯之該今徹古遍界盈空利益於人
孜孜無倦克究於己切切不忘既銷真俗之名豈存
彼此之相是知一切聖賢原無板定底格式所謂禮
之用和為貴先王之道斯為美然則向上秘訣不消
一捏為甚如此霜染多紅樹山藏秖白雲。
上堂舉愚菴盂和尚晚參次有僧出禮拜曰求和尚
開示愚菴曰與我移燈臺過來僧移過愚菴便喝師
曰愚菴老人稟直方剛大之氣向雲門路上唱出新
豐曲調驚得聰者聵明者盲語者瘖行者跛故往往
為醉人所推罵即如者僧江西湖南走得倦了欲討
個安逸所在將養身心轉使得他手忙腳亂無所適
從可不吞聲而含恨設有求天華開示又作麼生良
久曰今朝天晚了來日來與你說。
上堂南泉斬貓兒天之未喪斯文也趙州戴草鞋我
知安劉者必勃矣有般孟浪漢眼裏未辨青黃路頭
不知遠近便道此心即堯舜之心所事乃聖賢之事
秖可半信是言半疑是跡拈起拄杖曰苟得此意貫
古今而不失。
因雪上堂舉洛浦問青峰甚處去來峰曰掃雪來浦
曰雪深多少峰曰樹上總是浦曰得即得向後去住
個雪窟定矣師曰洛浦精神滿腹到者裏憨來憨殺
人青峰錦繡撐腸到者裏朴來朴殺人總向雪窟裏
坐著如今雪漫漫地有者謂豐年呈瑞有者言好境
成吟也不見人掃也不問深多少但聽得人互相歎
揚迭為褒美道好雪片片不落別處你道落在甚麼
<pb n="828"/>
處良久以拂子指雪日看。
上堂願一切眾生與我無異釋迦老子作如是言者
要結識天下好漢為相罵底對頭作相打底敵手爭
柰罕遇其人山僧連日來氣悶也要尋箇鬧頭燥皮
一燥皮不知誰是好手良久顧左右曰量你者些頑
皮到者裏也不敢出手拽拄杖打趁下座。
上堂舉溈山侍百丈入山作務次丈曰將得火來麼
山曰將得來丈曰在甚麼處山於地上拈一莖柴吹
兩吹度與丈丈曰如蟲禦木師曰但凡天下事視之
難見不敢談論百丈以後語有漏逗故天下人得而
議之致累溈山臧否逆順無從定矣天華結制來已
三七日內外安泰上下交歡並無餘事相累高聲曰
大眾久立伏惟珍重。
上堂同共一法中而不得此事釋迦老子既說是同
又言不得惑亂人不少好與三十棒要會一法麼豎
拂子曰者裏是欲知此事麼擊拂子曰者裏是若是
通人分上眼裏也是耳裏也是寤時也是寐時也是
不然更資一路去也乃擲拂子曰汝若不取後必憂
悔。
冬至小參陰極陽生枯木上花枝挺秀否極泰來死
水裏蝦蟆活跳空劫以前轉身不坐千年床榻今世
路頭移步踏開萬丈門庭村北村南歡言相慶人來
人往和氣藹然雖則如是消長任時精粗由己故我
衲僧家腳下無私眼中無翳甚麼處不是分明甚麼
處不是自己豈肯以勢推移隨他調度更須知老釋
迦道我昔所誓願今者已滿足化一切眾生皆令入
佛道恁麼則諸人冰霜苦志煙水勞心成佛利生從
此成就如有不信也不得怨悵別人喝。
復舉僧問黃龍晦機和尚急切相投請師通信龍曰
火燒裙帶香師曰問者若饑渴之思飲嚼答者憑霄
漢以待攀躋縱使沒量大底到者裏甚處湊泊何以
解憂果要者邊那畔放曠隨緣山僧不妨通箇音信
良久曰歌舞自來忘帝力精神無限在梅花。
長至上堂化日迎長慶雲紀瑞從古至今流布世諦
及未來際無有盡時總不如山僧煮青菜喫白飯釅
茶四五盞瞌睡兩三回庭前曝背宜詠清閒室內垂
頭不煩絮聒靜以待陰陽之定小人自退復其見天
地之心君子可登也不問榮枯變異也不管得失淆
訛向父母未生前說箇暗號安排不得處打箇合同
表示諸人己躬下一段大事因緣以拂子畫一畫曰
自今以始靡祉不臻。
上堂舉雪峰在洞山作飯頭每晨曉色未分便喫粥
山問作麼生常候得此時喫粥峰曰瞻星望月山曰
忽遇雲霧靉靆又作麼生峰不對師曰洞山極視下
之盛節雪峰凜奉上之大經蓋承胤石頭其遺風餘
烈有如是也後人不解尋流討源嘵嘵然雄爭奪之
路竊自廣之名亦已大惑不必較量秖如洞山舌頭
被雪峰坐斷還辨得麼良久曰日頭出夜半照耀珊
瑚枝。
雪照洞明送法衣請上堂雪覆萬年松徑雲遮一帶
峰巒到者裏要箇知去就識高低其實難逢果是洞
然明白底智照無偏語絕滲漏一眼看來原是一分
本有家私曾無始終過患有般參格子禪底東摸西
摸枉勞功用紛紜交錯如醉若狂有甚麼氣息提起
法衣曰秖者固雞足山中放不下大庾嶺頭提不起
被山僧輕輕提接過來卷舒自在長短隨機簇錦聯
翩紀綱佛祖條目剛大號令人天塵塵契旨無一塵
不是自己威光法法歸宗無一法不是自己地面凡
情莫能測度聖量豈可思惟不知明眼衲僧云何分
析卓拄杖曰迢迢劫外封疆遠黑漆崑崙踏雪行。
檀越陶祁音同室施氏請上堂如是妙法諸佛如來
過無量劫時乃說之山僧今日受檀越殷勤之請可
以攀條引例遂拈起拄杖曰以此能含萬有萬有不
<pb n="829"/>
出於此若眼裏有珠耳中有竅底此處彼處全該世
出世間獨得不用舉一步遍參法界友出語蓋天蓋
地吐氣為雨為霖乃見斯文有在正法可維慧命綿
長子孫保之更說甚麼陸脩靜喫茶陶淵明愛酒此
段風猷傳不朽那知琴理在無絃最好是無生曲子
得意彈時須妙手以手作彈琴勢顧左右曰大眾還
知否。
大慶院谷虛祐儀師宗祖機請上堂拈拄杖曰人人
有張口橫說豎說不曾說著此事卓一下曰人人有
雙腳東踏西踏不曾踏著斯門劉鐵磨推倒溈山日
麗中天明杲杲末山尼鈍置灌谿煙埋古路意悠悠
眾中若有人言無固無必有殺有活我也知你是矮
子觀場隨人歡笑有甚麼準的其有堅固大志者無
往而不得也所以寒風緊切路次迢遙朝離大慶暮
抵天華難解難入之門一踏而入難識難知之法一
目而知無有一毫隔礙無有一點狐疑即徐徐謂吾
曰祖翁家業已屬紹隆向上門風如何展演山僧到
此分疏不來巧言不如直道遂喝一喝曰今日有齋
不喫定是杭州阿獃。
上堂樹道者以人積道者以信山僧謬為樹道之人
也非是家常籌策則因坐客長談與道相違於信何
立今朝稍覺空閒與諸人動地驚天說一回胡達磨
氣苦梁王殿盧行者跳脫黃梅山畢竟大鬧曹溪路
又是甚麼人拍案一下曰且聽下回分解。
上堂如來一代時教已有人指註了也祖師千七百
則機緣已有人批判了也諸人本分去處已是頭頭
顯露了也山僧豈敢相謾時當深冬天氣和暖如春
大抵冬行春令寒暑不正有一事恐不說不知大眾
聽著世事任他顛倒換蒙頭衲被照常時。
薦一德菴主其徒靈如請上堂生死涅槃菩提煩惱
擊拂子曰一擊百雜碎小家子未識木中有火礦裏
有金固是放不開捏不聚若出格丈夫領得少分就
在凡庸即登寶位身前身後無不風光自西自東隨
處安樂可見此箇門中求其生死染淨迷悟去來原
不可得那論機感即生緣盡即滅擾擾紛紛全無定
止且一德菴主生前標致一味清奇末後常光了然
頓現其靈如轉從山僧邊覓一似山頭採藻海底尋
針雖然不可孤其來意與汝說箇諦當豎拂子曰雪
飄未減山頭翠雨過重添竹上青。
一燈出關請上堂大地是玄關虛空為鎖鑰開合不
違時出入何定法有本領底衲僧到者裏晝見日夜
見星奮勇作為勞倦休息人境交加好惡兼到舉心
即錯動念即乖縱使蓋覆蓋覆不來雖欲顯現顯現
不得如今打破關掣開鎖袈裟裏亂雲草鞋入鬧市
東西南北自在優游上下四維誰敢等匹若到天華
門下勘過了且向一邊立地何故漁舟野渡吹橫笛
雪曲蘆灣幾箇聞。
晚參舉趙州問僧曾到此間麼僧曰曾到州曰喫茶
去又問一僧曾到此間麼僧曰不曾到州曰喫茶去
院主曰和尚為甚麼曾到也喫茶去不曾到也喫茶
去州喚院主主應諾州曰喫茶去師曰趙州古佛展
拓家務游刃成風尊卑一致彼此同歡本欲弘相見
親厚之道卻被院主捉了破綻乃呵呵大笑曰大眾
你道笑箇甚麼我笑百二十歲老趙州因人碌碌不
得安閒故遺話柄在人間。
開山湛和尚忌日上堂大聖人為向上不傳之祕密
而出現於世也若天地之量化育萬物而無所不行
猶日月之光洞照十虛而無所不到及乎化事告終
人甚深大定以海印三昧印眾生心觀根大小應機
而說深遠悠長無有間歇恁麼則我師翁示滅以來
已四十六年其動靜寒溫興居食息未常與諸人須
臾離也設使信不堅強疑不消化山僧擔出師翁舊
時拍板唱出師翁舊時曲譜令未聞者皆悉得聞卓
<pb n="830"/>
拄杖喝一喝。
上堂舉拂子曰者一著子釋迦老子拈起後未曾有
人拈著達磨大師直指後未曾有人指著山僧豈是
不欲分付總要待箇時節今朝臘月初五日與諸人
揭示去也擲拂子曰斟酌萬殊底自無錯謬。
臘八解制兼謝文慧眾道侶齋上堂有脩有證捏目
生花無作無為迷宗失旨天南孤客地北畸人撥草
瞻風勞筋苦骨口不亂言身不苟動坐斷諸緣而堅
執泯忘一切而守愚極思慮而未聞獲益費日月而
不見成功譬如大富長者家子拋棄本有如意受用
甘自飄零沿門乞丐有般漢聞著如此語言心憤憤
口悱悱卻道淨飯王太子捨王宮往雪山夜裏睹見
明星還算得麼山僧但曰錯且道是世尊錯是山僧
錯是諸人錯若簡點得出表裏如一動靜無二有馬
騎馬有船坐船大輅山文慧禪士領一隊善信道侶
謹設伊蒲竭誠祖餞如清楚不來住底住兮去底去
極分明事莫生疑。
上堂烏鴉鬧亂寒煙白鷺斜飛細雨三三兩兩行人
去去來來遊子若能和會事同一家如不了知對面
千里擊拂子曰此是山僧真實語。
上堂勾踐破吳之節制燔臺而鼓之使民赴火者賞
在火也臨江而鼓之使民赴水者賞在水也祖師策
人之號令為生死而鼓之使人經危冒險而無顧心
者賞在道也其說如伊三點不無優劣有人撿點得
出者賞一柄龜毛拂子良久無人出若然則山僧打
退鼓去也卓拄杖下座。
除夜小參波波汲汲成狼藉銷算分明在今日若有
絲毫理不清來朝觸緒仍啾唧道流聚首益關情大
事因緣未了畢孤身瓢笠百城遊寒暑推遷任南北
最親父母遠拋離於師恩厚論年隔卓異英風漠不
聞情波識浪幾時息死生若夢路漫漫不顧雪飛頭
上白生平究竟欲何為東討西尋徒費力密意當知
在汝邊放下癡狂本不失一聲㘞地眼睛開知燈是
火無疑惑法苑摧殘實可傷說著石人也淚滴敢望
空群汗血駒奮威共挽曹溪脈我慚弱骨不堪支拊
躬循省面常赤適臨除夜歎浮沉好是推車撞著壁
賴有先宗標格存隨家豐儉可憑式蕭疏風味與君
傾靠倒虛空煩久立決是諸仁入耳難珍重歸堂喫
茶歇。
復舉禾山師陰禪師因僧問王子未來登何人當治
化山曰閫外不行邊塞令將軍不致太平年僧曰恁
麼則治化之功不當山曰亦有當僧曰如何是當山
曰十方國土盡屬於王師曰惟上意可能品位群僚
非群僚無以宣傳上意上下和融正偏兼到固宜推
重於禾山欲闡明尊貴一路終非容易天華門下飯
香脫粟羹厭黃虀舉事無異同之事用心乃佛祖之
心非大猷不陳於前有正令必行於外從年頭至年
尾家風如此要顯示尊貴一路極是不難良久顧左
右曰爐邊話徹生平事天上遙分曉色來。
元旦上堂般若海闊入之者方悟無邊法性山高升
之者乃知彌進茲逢元旦首祚泰運當隮寶爐香散
瑞靄騰天黃閣簾垂嵩呼震地妙挾全該渾忘尊貴
萬機普應豈坐今時正恁麼時十方國土玉燭風高
一切人民光明遂業我衲僧家放憨林下悅豫時常
水土恩深檀扉德曼合酬本願之懷共助無為之化
而今大眾已入般若海升法性山秖如道睿算無疆
如何仰祝野老一杯復一笑村童相樂太平年。
劉子莊保安請上堂是法甚深奧夾竹梅花浮暗香
少有能信者隔樹黃鸝報好音及乎道箇現成公案
不假思惟便將日用尋常底點胸點脅如獲髻珠都
無實義大丈夫漢胸襟廣大機略神奇向佛未出世
祖不西來時一拳拳倒百億須彌一趯趯翻大千剎
海則知造諸惡業是幻起諸善法是幻然後入真入
<pb n="831"/>
俗無異無同丹霄獨步砥柱中流開示一切拔濟群
生可令病者瘥聵者聰如迷忽悟如暗得燈惟此一
門最為尊貴雖然更有一句子道得來身心悅豫慧
算無窮山僧不能言待拄杖子轉一語卓拄杖曰錦
繡春如許憑君子細看。
上堂嘗之而無味視之而無形不可傳於人趙州親
見南泉鎮州出大蘿蔔端的將來猶如馬上看山色
夢中把酒卮有什麼意味佛殿前立僧堂裏行誰敢
謾汝大家在者裏尋常底如何道良久顧眾曰日不
知夜月不知晝。
據新室晚參繼文之業立武之功道吾舞笏石鞏張
弓若能如是信解不生法相卓拄杖曰飛閣捲簾圖
畫裏青山無限白雲中。
上堂烏衣梁上口喃喃已極分明豈用參但見春光
欲歸去殘紅遍野問誰諳老釋迦為大事因緣而出
胡達磨以單傳密印而來將謂有多少奇特山僧有
一句只是不舉向諸人何故時清自古厭談兵。

蔗菴範禪師語錄卷第十一

<sarticle><article>蔗菴範禪師語錄卷十二</article></sarticle>
侍者超卓錄
<other>住越州東關天華寺語錄</other>
上堂秋風歇籬下冬日到階前其中有一句搆得者
暑往寒來橫七豎八端拱無為自在受用可為無事
人否則拄杖子穿了鼻孔拈拄杖卓一下張顛醉後
此尤顛。
上堂橫按拄杖大眾若恁麼去好跨青雲之步若不
恁麼枉勞白首之心或總不恁麼聲光藹著大典未
申其間有一箇半箇別有轉身一路可謂機不墮位
氣概驚群天華泯權跡而開寶藏定父子而付家珍
良久乃擲下拄杖。
一燈關主五十初度請上堂此事如康莊大路一切
人履踐於中而無障礙以未透玄關者動輒情境上
馳求識路裏奔逸思量何門可以進脩揣度何門可
以證入不墮功勳便落滲漏須得如猛虎插翅向末
山頂上飛騰百草頭邊坐臥順逆高低無拘無束聖
凡愚智誰後誰先有時捏聚促無量劫歸瞬息時有
時放開延剎那頃為無量劫格外風光從容可玩壺
中歲月曆數難該風儀挺挺領袖堂堂自絕偏枯之
患豈有向背之咎天華有口說不清楚設有俊邁衲
僧勘驗得十分諦當一點不差豎拂子曰猶欠者一
著。
上堂舉福州牛頭微和尚因僧問如何是和尚家風
微曰山畬脫粟飯野菜澹黃齏曰忽有上客來又作
麼生曰喫則從君喫不喫任東西師曰從上遠猷時
人難搆陽春高唱罕遇知音牛頭雖是家禮是稱款
賢有致在上士或以成歡中下之根終於難信設問
天華如何是和尚家風曰入世皆因拙逢人只皺眉
忽遇上客來將何秖待苦茗資三碗佳言讓十分。
謝栽禾上堂同共一法中而不得此事釋迦老子見
解偏枯天華寺裏本有祖父田園塍畦清楚界畔分
明含十方土並無虧盈近來雨水及時內外同心努
力栽種已畢所獲秋成之利人人可得而知夜來石
女唱出巴歌驚起木人大聲笑道既然皆是可得用
鼓者片唇皮作甚麼卓拄杖曰謂我無能說大義勞
君辛苦願加飧。
上堂張弓架箭難酬向日之殷疊石般泥未愜披雲
之素窮玄喪本體妙失宗可以廢而不恤設問諸人
自己底事若道穿衣喫飯有甚麼難恁麼會錯了也
喝一喝。
弁山且拙和尚至上堂豎拂子曰者是先師翁用不
盡底至大無垠不可以測其深廣最高無上不可以
<pb n="832"/>
察其指蹤但山僧心雖望古力不從時致使路盈豐
草殿厚青苔濫竽承乏未能恢大宗猷有般頑賴漢
子攢蔟將來箇箇挺風雲之豪氣人人堅鐵石之雄
心都道劫外家私咸歸掌握壺中風月獨暢本懷及
乎輕輕向他道箇未在情知怨我者多諒我者少所
喜有大知識忽從苕上觸熱而來施塵剎之光明為
萬途之津筏願與諸人洗除情垢拔斷疑根於深法
中普能利益只恐根浮力淺者到此沉吟故我為汝
等作箇通事舍人乃擊拂子曰遐想多年真手足雲
門一曲奏塤篪。
上堂大堤楊柳隔岸桃花相看不厭傲殺漁家喝恁
麼會去雲巖一路草枯煙斷。
顯聖元潔和尚至上堂烈日炎炎境風浩浩萬卉焦
枯群生渴注天華雖有些乾爆爆底不作麤妙豐儉
隨時據明眼看來大似六月獘絮提向十字街頭出
賣孰肯顧著惟我顯聖和尚元老師兄妙挾全該正
偏兼到具莫測之鴻慈有捄時之大力如一日光千
山並照猶一雲雨大地普滋枯木被之立見開花敗
種遇之登時擢秀謂唱新豐而振聵溯耶水而逆流
此其餘事也雖然當知本來尊貴之人不坐尊貴之
位始為尊貴既尊貴之人不歷位次甚處與他相見
良久顧左右曰請顯聖和尚能示演說。
解夏上堂舉清化訥和尚因僧問十二時中如何得
不疑惑去化曰好僧曰恁麼則得遇於師去也化曰
珍重師曰好好先生還他清化者僧要到無疑惑田
地待三十年後雖然用三十年作甚麼良久喝半夜
蠟人驚破夢秋煙隨挂水雲瓢。
上堂舉曹山霞禪師因僧侍立山曰道者可煞熱曰
是乃問秪如恁麼熱向甚麼處迴避山曰鑊湯爐炭
裏迴避曰鑊湯爐炭裏作麼生迴避山曰眾苦不能
到師曰清如秋爽和若陽春人情流鬯今古攸同曹
山道箇鑊湯爐炭裏眾苦不能到天下人孰肯信設
有達其源委者雖謂者邊那邊闡揚無滯熱處寒處
所向皆宜然要與曹山相見猶隔遠在何故拍案一
下曰此曲秖應天上有人間能得幾回聞。
上堂舉雪竇顯和尚示眾曰諸人要知真實相為麼
上無攀仰下絕己躬自然常光現前箇箇壁立千仞
師曰此事非雪竇主張幾於濩落子細看來也秖是
嚼飯萎嬰孩天華則不然諸人要知真實相為麼乃
擲拂子下座。
祁季超訃至上堂七十八年能事畢世緣長揖意無
干沒絃琴上知音少轉覺秋深祖道寒諸人還知麼
此我法兄季超居士先師愛重之子也法門有力之
人也山僧最契之友也蓋以金粟身示維摩相道傳
東魯印佩西來風高簡素警悟囂浮心存溫雅提獎
後賢立言捄獘中書君不厭疲勞攝化隨宜拄杖子
縱橫無礙有時轉入俗之機父慈子孝玉線金針有
時高出世之韻白鳥煙波東湧西沒曾行長老之令
密菴自號久落人間欲明洞上之燈嗣胤有人可徵
日後蓋伊生平諸聖不慕己靈不重世間出世一道
齊平故於啟手足時談笑自如跏趺而逝到者裏始
知西遯翁昔日雖生本不曾生今日雖滅本不曾滅
召眾曰既不生亦不滅且道居士即今在甚麼處良
久曰有腳不隨來去轉鐵牛奔吼意常閒。
上堂舉仰山寂和尚攜拄杖行次僧問和尚手中是
甚麼仰拈向背後曰見麼僧無語師曰仰山尋常動
有宜靜有則是故天下無不同之人無不同之心忽
被者僧路次一逼便前遮後揜極是好笑天華即不
然待問和尚手中是甚麼乃拈起拄杖曰試辨看僧
或別有生涯不妨痛與三十自當無閒事相伴老雲
根。
檀越誕辰請上堂紅樹山山列畫屏庭前柏子日青
青真人壽量本無數趙老何拘百二齡拈拄杖秖要
<pb n="833"/>
者箇清頭得去上至諸佛聖人盡所圓滿下及蜎飛
蠕動無不具周父母未生前不曾增一絲毫父母已
生後不曾減一些子垂髫之時穿衣喫飯也是者箇
境界從心之年教子弄孫不踰此段規模若分白栴
檀片片而本香無異猶布青陽令處處而春色皆同
惟善巧智之所知有廣大心之所信是則名曰金剛
不壞善巧種智然於一切諸法種種所緣求其一相
悉不可得今日張門智廣古稀慶誕要說法身慧命
兩得綿長佛事人情一法咸備山僧到此分剖不來
且阿誰道得卓拄杖萬年一念已如是塵劫春秋不
再思。
上堂要去西關過西欲到東關向東市上買賣好做
更無一箇相逢拍禪床春深滿徑是殘紅。
蕭山弟子智利誕辰請上堂豎拂子大眾見麼好幅
長生畫圖不假丹青描繪天然尊貴道出常情但是
一類人眼中惑翳腳下疑迷例同花甲譜上摹勘工
拙較計春秋東看則西南觀成北無所定旨設使有
大智底深入此門進一步踏著向上一路肯回頭看
時其間峰巒秀異松柏爭妍鶴鳴子和桂馥蘭馨流
長源遠境界玲瓏一覽知妙於是山僧拂子喜躍不
禁𨁝跳上天招呼南極老人同聲稱讚天普蓋地普
載劫石有銷此箇不壞入世形儀出世心綠水青山
長自在擊拂子。
上堂釋迦一瞬家風以揚泰伯三讓周道以昌從上
來事固有樣子須知天華行徑自別良久顧左右風
寒雨冷天猶晚不識行人歸未歸。
結制小參栽耕數十畝荒田半屬秋登半枉然衲子
競頭倚空室各言訪道為參禪既到者裏計無所施
只有箇海上仙方壺中秘訣若肯深信佩服長年不
喫飯可以不饑終日不穿衣可以不冷將腰包頂笠
高挂壁上迷悟生死盡情放下敢保夜夢醒時伸手
摸著鼻孔㘞原來不在別處喝在甚麼處。
復舉天童咸啟禪師因大德問學人卓卓上來請師
的的啟曰我者裏一屙便了有甚麼卓卓的的簡曰
和尚與麼答話更買草鞋行腳使得啟曰近前來簡
近前啟曰老僧如此秖對過在甚麼處簡無對啟便
打師曰啟和尚高飛霞之調世寡和矣簡大德弄明
月之珠人皆仰之山僧看來都有些矢尿臭氣有辨
得底傑異英標於斯可見更或如何若何且向矢尿
裏輥出來與你道箇畢竟此中無委曲時人都是錯
商量。
結制上堂熱鬧法筵四事豐美富貴叢席萬樣精奇
或一千五百結冬過夏粹然鸞鳳和聲可鳴諸方冠
冕之盛惟我天華家風冷淡一般窮酸不屈之士偏
愛團聚三飧冷粥喫者攢眉空爭餓氣與此事那得
相應然而事不能已略將舊日條章可以重申告誡
一者不得虛空釘橛平地起堆二者不得聚緣內搖
趣外奔逸三者不得東司上吐唾佛殿前欬嗽四者
不得喫飯嚼破米飲茶濕卻口其中有箇消息為汝
略通一線閒是閒非俱莫管留些煖氣養丹田。
上堂全提向上獨暢本懷盡大地苔深草茂偏門別
啟東閣大開統十方歡歌樂舞者般器具我用不慣
山僧今日要與諸人相見說箇甚麼即得以拂子擊
香案若不得此一句謔浪風流未有時。
上堂舉教中道於一物中各隨其意所見差別拈拄
杖山僧喚作拄杖諸人喚作甚麼良久不要礙我行
路遂以拄杖打趁。
上堂遠從曠劫以至今生轉加沉墜愈見昏迷如衣
弊絮入荊棘林處處留礙者般說話傍邊聽了太屈
辱生殊不知大丈夫無固無必曠劫今生隨緣放浪
生死大事不用安排漆桶趯穿絕無忌諱但其中有
箇竅不可不知你道是甚麼竅喝離此別無方便。
上堂舉石頭遷和尚因僧問如何是祖師西來意頭
<pb n="834"/>
曰問取露柱曰某甲不會頭曰我更不會師曰石頭
老祖揄揚萬古微猷雍容三代禮樂為人既竭苦心
無不蒙其級引及被者僧問著草率應酬其少室舊
章曹溪遺美於是乎闕焉設有問天華如何是祖師
西來意但曰玉人夢破臨風懶石馬驚回背月明且
道石頭底天華底為復是同是別若言同爭柰語有
差殊若言別未免情存向背有辨得出二六時中任
運東西不然問取堂中第一座。
上堂坐禪一七夙與夜寐問及己躬都言不會東村
王老聞之笑輥在地且道笑箇甚麼笑我天華一隊
禪和子好似東關街上白撞底上來下去東掏西摸
遇見者皆是些詭貌異形殺豬剝狗隅目高眶威獰
虎兕所貴惟雞鵝所寶惟米荳取之以道用之以時
伸頭縮項無處下手從朝至暮毫無出息猶自口喃
喃曰枉自多辛苦此事不相應山僧拄杖子聽見了
惱將起來劈頭打曰你是箇俗漢敢向我祖師門下
亂說是非妄談長短那王老兒疾走無邊方去也大
眾從今底事休相問珍重歸堂且喫茶。
謝秉拂上堂豎拂子者箇如大海波瀾雖攝波入水
波浪不損或波瀾紛紛而起湛水無虧是為一味平
等法門昨日首座已說了也若欲大小總歸此門本
末咸居正位山僧敢不為之喝彩擊拂子合膠續斷
絃須是孤鸞髓。
上堂善哉膏梁子營生浩且博富貴之家但講底奢
華款段衲僧家未喫飯先嫌淡未呷酢先苦酸只說
底寂寞情懷極而論之總未到真實田地有雲門胡
餅曹山老酒還嘗著滋味也未不然天華今日作一
分供養以拂子畫圓相兩手托呈曰時勢荒歉略表
其意。
上堂雪峰輥三箇木毬子湖養一隻＆CB21436;狗說尊貴則
並九重深密論賤用則同草店家風可惜二大老不
明那一竅如何是那一竅一石米一千錢無所疑惑
莫問南邊與北邊擊拂子曰參。
上堂喝曰當時釋迦老子下得者一喝不致四十九
年霜露凄其風塵落莫胡達磨下得者一喝不致毒
藥灌心寒巖冷坐從上知識天下大老下得者一喝
不致夢中說夢謾人自謾衲僧家下得者一喝不致
生平望空啟告掘地覓天或有人出曰和尚過患誰
為哀憐復喝曰合取狗口。
上堂舉雪峰在洞山時山問甚處來峰曰斫槽來山
曰幾斧斫成峰曰一斧斫成山曰此是者邊事那邊
事作麼生峰曰直得無下手處山曰猶是者邊事如
何是那邊事峰休去師曰匯川流於吐納洞山之曠
度也矢曲折以朝宗雪峰之精忱也雖一家和氣成
千古美談若論那邊事猶未在山僧可念箇補闕真
言良久玉雞曉唱黃金殿仙子雲端扣齒牙。
上堂朕兆未分以前庭中日色無邊暖文彩全彰之
後望裏山光不斷青雲門道箇乾矢橛莫是者便是
麼若是夷齊餓首陽生平誓不食周粟。
上堂求仁本自我舒卷豈由人巧拙烏容辨主賓亦
不論以拂子東邊擊曰者裏明得絕尋頭癡狂之見
西邊擊曰者裏明得捨草菴下劣之心中間擊曰者
裏明得遇飯喫飯逢茶喫茶要坐便坐欲行便行阿
那箇是聖人凡夫喚甚麼作生死迷悟鸞錦織成霏
五彩夜闌石女懶登機。
上堂舉趙州在東司上喚侍者曰文遠遠應諾州曰
東司上不可與汝說佛法師曰老趙州大似喫飯飽
了閒坐不過切念箕裘之重不顧門戶之羞東司上
雖不說佛法已是臭氣薰人天華者裏侍者十餘箇
朝暮出入動靜寒喧也不瑣屑干勞也不無因相喚
也不畫地為餅也不點鐵成金和氣甘言彼此無慍
然要見趙州則易見天華則難見天華則易要見侍
者則難何故但知松挺擎霄勢不道根頭有伏苓。
<pb n="835"/>
上堂一踏直到底者未許人前亂開口三搭不回頭
者荊棘林中無出路縱是師王翻躑壯士屈伸門門
可以盤礡句句合於宮商正好喫棒那堪向鏡裏攀
花水中撈月竭茲筋力忘寒暑笑倒泥堆老相公。
上堂聖非諸佛凡非眾生無比之德無作之功盧行
者到黃梅碓坊舂米周金剛訪龍潭吹滅紙燭聞名
莫若見面潛通不如明說文殊普賢貶向鐵圍癩狗
泥豬直升兜率喝。
上堂照不離體用不失機有時出一言高古細密有
時垂一句平淡麤疏上下交徹麤細俱融蜉蝣踏斷
金剛脊白蟻鑽空鐵壁心拍案一下是法非思量分
別之所能解久參上士端的端的。
上堂霜風觸處到輒動故人思拈拄杖看看如來所
有甚深秘密拄杖子已為諸人說了也理會也好不
理會也好何故剛腸時所忌心熱世言癡。
上堂屈指光陰歸已快三七功程半點無在鎮州蘿
蔔囫圇吞滋味誰相愛青州布衫拋向闌干外本來
面目見無因一口氣不來如何理會我欲訴衷情又
恐諸人怪聽南來寒鴈一聲擊拂子要作大英雄莫
自謾昧。
晚參舉金峰一日拈起枕子謂僧曰一切人喚作枕
子金峰道不是僧曰和尚喚作甚麼峰拈起枕子僧
曰恁麼則依而行之峰曰你喚作甚麼僧曰枕子峰
曰落在金峰窠裏師曰大抵世間事皆談笑而成其
襟度豈浮沉可測衲僧家到者裏說之容易行之實
難喚作枕子不喚枕子俱墮金峰窠裏下得箇甚麼
語出得金峰窠臼良久時閒隨意過日久見情長。
彌陀誕日上堂境風浩大世路高低伶俜遊子何處
依棲留不住綠水東流最迅速白駒過隙尋思路絕
計無所施豎拂子彌陀降生也卻道有箇極樂地方
清幽勝概水鳥談玄樹林成蓋飯食經行自在碧沼
花開如有待以拂子招曰善男子回心好歸去來。
上堂白日樓頭憨睡野鳥窗前喚起尋思都遍無蹤
直是懊悶不已諸人揀得著時切莫藏在懷裏將來
呈似山僧三十烏藤賞你顧左右我看你也是新羅
人喫冷水。
長至上堂以不二相徹見十方惟一心門統收萬彙
要識不二相麼豎拂子此箇是要知一心門麼擊拂
子者裏是靈利衲僧入得此門見得諦當輕輕撥動
關捩子靈機變化宛轉偏圓淵猷早暢祖道大享一
陽動處先來劫外春光萬彙蘇時盡改今時陋轍更
有底向虛空背上翻箇觔斗過來卻道佛未生時祖
不西來別有一句子山僧豈可不與斟酌定當復擊
拂子灰片飛葭管流鶯沸滿枝。
上堂良久如斯典則不落名言情生即一體成異理
融而萬化必彰能十二時不向凡聖位裏立地或卷
或舒可尊可貴喝一喝東關橋下水依舊向西流。
到顯聖請上堂古佛家風祖宗事業從本以來巍峨
浩大猶如杲日當天疾雷震地十方剎土莫不承此
光明一切異生莫不賴此恩力況我元兄堂頭寶鏡
高懸妖怪俱遁靈鋒在握殺活並行一語一默咸培
根本一動一靜盡闡大猷已將此段光明盡情揭示
了也有般漢到者裏坐守大功力窮進退若問路而
不行家鄉轉遠見至寶而不取還受貧窮天華瞻風
晉謁不敢客行主令秖藉古佛威光與大眾略通一
線卓拄杖化裁妙密天然貴禮樂還知格外尊。
西蓮化士請上堂密室緊閉三三兩兩欲言不言東
覷西覷實是無可柰何一日中門洞開濟濟楚楚孟
夏漸熱仲冬嚴寒總不違時失候惟倔強底自道隨
他恁麼我手段出奇樂說無礙曉聽雞鳴暮歸犬吠
狹路上親見作家被伊翻轉面皮一拶得箇入處風
以如是雨以如是始謂不空過一生究竟來有者是
一邊無者是一邊設使解絕偏枯言無滲漏玉線暗
<pb n="836"/>
穿金針密度纔得箇到家消息者箇那箇既已知有
山僧何用喃喃喝好歹都包在裏邊。
上堂天華者裏有一物恰是人人少不得上口輕輕
咬嚼時緊皺眉頭急吐出不吐出喪身失命有何極
若吐出未免過後重相憶你道是甚麼物良久橄攬
點茶無趣向甘回齒頰有清香。
上堂舉溈山問仰山即今事且置古來事作麼生仰
又手進前溈曰猶是即今事古來事作麼生仰退後
立溈曰汝屈我我屈汝仰便禮拜師曰激揚此道意
無不同父子酬唱何者非賢秖如溈山曰汝屈我我
屈汝仰山和身倒地又是甚麼節目聽取一頌父子
心腸鐵鑄成進前退後豈柔情老胡家訓分明在今
古悠悠讀不清。
請上堂霜白皚皚朔風凜凜發心不易進棹尤難就
中一句冷煖自知向上一機有誰辨得所以要得此
事立成匪由他術唯自信而無疑終不起於餘念諸
人若肯恁麼信得及去取捨難易得失有無一道坦
然萬事了畢卓拄杖檀波浩大算無涯究竟皆因此
真實。
解制小參靈峰正意少室本懷因緣未遇不敢宣傳
時節到來方堪闡發天華者裏明朝解制今夜與諸
人說了腳跟穩當底長短高低自會料理礙膺未泮
底旅館煙扉玄途風景視為泛常輕心暴棄恐非是
隨緣作主之盛業若知得達磨不是祖遂擊拂子即
此亦不必。
臘八解制上堂雨勢彌漫風頭緊峭萬水冰堅千山
寒色受餓瞿曇被星光刺破眼睛罷參衲子趁此時
放開懷抱路近路遠妙翅搏風峰北峰南神蹄逐日
萬境以之互換多門由是圓通但山僧僧堂裏痛罵
底切勿記心佛殿前惡詈底願無留念前面若逢舊
識人只將一句分明舉你道那一句喝一喝。
除夜小參空令日月逝愧無古人度功名惜未立青
鬢已改素世間為功名爵位之士以時光易過老大
無成其感歎如斯也我林下人辭親割愛依師學道
光陰冉冉歲月悠悠行業未純證悟尚缺佛祖因緣
置之罔問古今樞要茫乎不知無明墻岸轉高識海
波濤愈大將自己一分本有田園染汙於貪嗔境上
荒蕪於聲色堆邊不曾簡點清楚開眼受人埋沒臨
到年窮月盡岐路多端那得事事無礙愁憂萬緒安
能法法無差山僧若仍緘口杜詞敢道化權未周事
儀不備置拂子得失是非一時放卻。
復舉大陽玄和尚因僧問如何是和尚家風玄曰滿
瓶傾不出大地沒饑人師曰玄祖七事豐盈四緣具
足略露家風人皆仰止然雖情理兼到其柰儉而不
奢天華愁柴少米移東補西年年如式事事隨常實
非受用自在秖是貧而無諂今夜或有問如何是和
尚家風夜坐山堂無一事春來庭樹聽鶯啼。
元日上堂堯階晝永天子令新諸佛開大自在門列
祖示妙莊嚴路東村王老猿臂長伸西舍張婆蛾眉
淡掃山門前合掌佛殿裏燒香殷勤禱祝曰身躬康
泰家業興隆順時無累養德怡神年芳石女生箇白
頭兒子潦倒木人再娶無舌大孃團圞到老其說無
生妙則甚妙到底有些俗氣衲僧家莫別有長處麼
秖笑張公喫私酒李翁醉倒在街頭。
肅眾上堂一器中水淡性恒然若投黃連則苦如下
甘草則甜古人恁麼道甜時甜殺苦時苦殺那得有
平和日子天華者裏如一器水黃連甘草盡在其中
淡性亦不外總要他喜甜底知些苦味喫苦底知些
甜味如是則十二時中自然風恬浪靜要與本分相
應向上更有事在喝寒暑迭遷光陰不借。
出隊上堂門千戶萬細語麤言秖要箇不受惑底人
知得無量劫來不異今日且道今日事如何拈拄杖
佛法無多斯可託松筠不為歲寒移。
<pb n="837"/>
過弁山請上堂豎拂子此一著子絕無向背不落正
偏若非金剛眼正銕石心堅要使曹溪脈遠洞水流
長大不容易所以華林園箇老漢氣陵今古度渺滄
溟宗通說通力大用大奮勇無畏摧諸異見迷妄由
他抉真在我有時尊貴未形青龍岡上月皎風清有
時主賓互換花石軒中雷驚電掃有時劫前運步垂
師表於百城有時量外施機振宗猷於三楚但嚴從
立令格調太高撥草瞻風湊泊不上天華到者裏適
聽大夏之聲已是妙超情謂扣缶徒勞恐眾中有未
了者不妨再通箇消息擊拂子深心祖道扶秋晚得
見真風古不殊。
上堂豎拂子者些子不是本地風光亦非衲僧巴鼻
向之即背近之即離取而復失急而復遲到者裏千
聖拱手無可設施諸人勞形如何湊泊擲拂子一憑
腳下摸取。
顯聖元和尚訃至上堂法道垂秋正宗淡薄狂惑喪
心冥頑鼓翅佩佛心印揚化利生者不啻一絲九鼎
須得大力量人乘誓願來入險惡世悲心浩大相與
扶持庶俾洞上之道光大顯著綿遠悠長故元和尚
願力大法眼正為道真利生切多利布影一體分光
摧諸異見開闢正途其良工苦心如大醫王之奇方
妙藥盡入手籍凡一切人秘密之證與不可捄之病
視諸指掌已暢本懷不復遺恨但參學人情謂未超
地位未到向背猶存殺活未備總道生死海未渡無
明山愈高生疑悔心有孺子慕擊拂子者是元和尚
末後為人句子知恩者善自保任。
上堂拈拄杖好景無限人人愛著還看見者箇麼古
今如夢人人可曉還夢見者箇麼卓一下不滿諸人
一笑。
上堂言滿天下無口過終非衲子本懷行滿天下無
怨惡不是道人步驟直饒出不由戶坐不當堂正眼
看來有甚氣息畢竟如何退後退後。
上堂良久高聲喚曰大眾眾回首師曰諸人適纔作
禮山僧大喚一聲若進前未為拔萃若退後不是超
群或不進前不退後正墮在無為必死之地如何是
出身一路良久喝曰去。
上堂睹桃悟道靈雲常式擊竹明心香嚴陋規衲僧
分上總用不著秖如不循規不蹈式衲僧分上又作
麼生良久曰口挂壁上。
上堂衣穿骨露腳瘦鞋寬夜樓霜重曉徑風寒谷口
雲橫迷巢多鳥蘿門雪擁去路尤難細語麤言全超
不借有年無德未許偷安光陰箭急好生看喝。
因事上堂法苑春深時鳥千枝響韻祖庭秋晚寒蛩
四野繁音然則正法無偏時同人異究竟出家兒作
麼生行履豎拂子好省多聞苦看他彼上人。
結制小參拈拄杖登危陟險萬水千山朝離村巷暮
宿蘆灣也只是者箇高懸斗笠脫下草鞋掀翻漆桶
滿面灰塵推倒須彌風清八極也只是者箇機前著
眼格外翻身縱星流電卷之威行陶鑄聖凡之令也
只是者箇上根利器欲克明己事者裏見得諦當便
能高而可援深而可測無所不周無事不畢卓拄杖
是則是我者裏未敢相許。
上堂紙撚無油一點便著好箇洞山露出馬腳多少
好漢子到者裏循墻摸壁不知天曉日暗倘若有人
問天華只道五更鐘後聽雞鳴。
七夕上堂四時光景不得一時翫賞寒蛩聲中消息
既通梧桐葉上好語多同七月七日鵲橋頭夜半無
人相與立拈拄杖曰拄杖子聞得恁麼事不覺大笑
機不離位墮在毒海乃擲拄杖。
上堂鄉村水近多青草尖觜蚊蟲亂來咬撲得手酸
倦欲眠撞動晨鐘要起早參何禪學何道不煩惱卻
言好紹興城裏五文錢買得柄芭蕉扇打破了。
結制休心禪人請上堂黃葉紛紛落滿溪白雲橫谷
<pb n="838"/>
路高低十方智者咸相聚捏得頭齊腳不齊豎拂子
若論者些子極是現成正去偏來明投暗合從來不
屬修證豈可受人抑逼諸人信得及身為放捨志決
生平烽煙永息天下太平管取執金鞭而上馬入御
苑而唱歌有甚麼不風流有甚麼不自在若也能方
而不能圓能高而不能下能出而不能入能動而不
能靜山僧為諸人再下楔中之楔今年去年冥鴻天
杪不覺光陰虛度了誤賺生平多少到此時努力還
嫌不早實情一語報君知用心不若休心好擊拂子
一下。
上堂至寶自在內衣裏枉著馳求受苦辛遂起身抖
擻曰狼藉不少。
上堂一張口挂在東壁上塵封煙鎖自春徂夏再三
要開開不來若秖道無佛無眾生為宗旨無能化所
化為紹隆如何敢稱老胡後裔遂以手作搖船勢大
眾來蘆花漁父艇同泛月明前喝到了請上岸。

蔗菴範禪師語錄卷第十二

<sarticle><article>蔗菴範禪師語錄卷十三</article></sarticle>
侍者本孝錄
<other>住越州東關天華寺語錄</other>
上堂舉僧問古德萬境來侵時如何德曰且坐著師
曰莫動著且教坐殺者漢或有問天華萬境來侵時
如何野鳥一聲花自落綠陰高臥北窗幽。
上堂不用求真惟須息見以甚麼為真喚甚麼作見
花老蜂王逸春深燕子新門前逢故客笑問是何人
忽有箇衲僧出曰和尚恁麼道天下人未肯在是我
同流。
坦然知浴請上堂古路坦然如何履踐霜重風嚴夜
船到岸為輸一點赤心說了許多方便既是自肯承
當不昧絲毫全無滲漏理合歸家穩坐不復思惟籌
算桶裏水缽裏飯一任細嚼麤飧好生無猒浴鍋頭
兩兩三三總是時人功幹緇緇素素辛辛苦苦不離
者邊那畔迦葉親聞底達磨不識底輥作一團混成
一片如斯之事無有錯謬如來明見山僧看來秖得
一半還有那一半良久今年田稻不登只好隨家豐
儉。
上堂夜來則眠睡覺便起無位真人多嗔少喜床頭
擊碎唾壺是箇甚麼道理咄貓兒捉老鼠。
上堂深宮月鎖人靜燭殘寶印懶提全彰至化直饒
恁麼來者猶是功勳邊事尊貴一路如何行履金烏
啼夜半玉鷺宿蘆灣。
上堂崇虛非徵積實莫尚東廊下左邊底西廊下右
邊底拍案一下者裏用得著敢保千愁萬愁一時埽
蕩便下座。
上堂道無可道禪無可傳秖有一事說與高賢見人
喫著青梅子縱不酸心也皺眉。
上堂是與不是知與不知倚墻靠壁漢不堪共語篤
志真參死心研究非大丈夫之氣概請過一邊秖如
師子兒哮吼時如何顧左右幾乎驚殺人。
上堂虛空可銷殞無明無斷時如實而言若是箇人
且不如是春暖張公子村壚醉不休。
客至上堂即賓即主非短非長遠山疊翠流水增瀾
儒者讀春秋善能甄別賢否道士鍊丹液自可忘情
絕解衲僧與道伴交肩過合作麼生莫言相見易此
歡是最難。
上堂舉僧問趙州萬法歸一一歸何處州曰我在青
州做領布衫重七斤師曰老趙州如此答話圖快眼
下風稜不顧日後盤錯非唯使者僧脫體道應難亦
令人鑽頭無縫罅有問天華萬法歸一一歸何處東
關橋下水西流。
上堂拈拄杖見得諦當捏目生花未識玄旨動步便
<pb n="839"/>
差恁麼不恁麼相去非遐白雲深處有人家。
上堂雲門一曲調高無上伯牙匪諧子期莫識奇怪
冷水灣頭老漁拍手小漁唱唱出箇東風第一枝不
知月在梧桐上喝一僧出師便打僧曰某甲不是恁
麼人師曰不是恁麼人自不殃及你。
上堂過去事閒思已遠未來事深想無據現在事瞻
之在前忽焉在後日長風靜倚闌干時聞花外鶯啼
畫良久古今洞徹無藏覆。
上堂眼上無一塵為礙何故青黃莫辨好惡不分腳
下無一絲為絆因甚高低罔識上下難知到者裏作
麼生倒斷拍禪床且出一身白汗來。
上堂胡達磨面壁是少斟酌盧行者踏碓千殃並起
致使後代兒孫攜儔結侶低昂頫仰百樣行藏要天
下人勿住空劫盡卻今時結死冤讎山僧不妨與天
下人雪屈噁好笑而今事轉覺當初錯。
上堂自己冷暖別人不知他家長短我亦不管不是
心不是佛不是物者裏知得分曉漿粉錢山僧與你
還草鞋錢自去料理不然得失紛然是非交互折腰
猶被浮名誤。
上堂池畔蛙鳴的的是諸人得力處檐前鵲噪確確
是諸人親切處只要自肯一切人不柰你何簡點來
正有事在何謂閬苑雖高臥傳烽愁更多。
道和化主領周巷檀越請上堂斯門洞開曾無扃鐍
要箇信腳跨入者千難萬難惟孟八郎心無異緣用
無向背行無近遠到無先後飽風霜而不猒任逆順
而無辭化塵勞侶入歸信門使聞聲者開懷見面者
解脫無私無曲徹始徹終有甚麼斟酌有甚麼限量
但要諸人於一切時中不挂本來衣不行心處路則
杓大碗小有鹽無醬隨意所需全無吝惜喝我住於
此家法若斯。
上堂人人己躬下有則因緣多不增一毫少不減一
點古人說箇七日不悟截取老僧頭去大似一盲引
眾盲豎拂子和盤托出了也麤茶留客意村酒古人
心擊一下天寒簡褻不勞久立。
上堂霏煙生遠浦皓月滿庭除相看總不猒日復轉
躊躇驀喚侍者者應諾師曰長見何勞問起居。
上堂舉金峰示眾曰老僧二十年前有老婆心二十
年後無老婆心時有僧問如何是二十年前有老婆
心峰曰問凡答凡問聖答聖曰如何是二十年後無
老婆心峰曰問凡不答凡問聖不答聖師曰金峰與
麼答話正是載馳車塵馬足之道無休歇時天華當
時若在點把火照看面皮厚多少金峰從此移身轉
步敢保如入桃源見白雲青嶂雞犬桑麻使人澹然
忘情不樂故處。
上堂雪峰蛇趙州狗毒氣薰蒸衝牛斗山僧昔年親
遭一口如今搔著舊時痛處自難歇手你者隊死蝦
蟆向甚麼處走遂以拄杖打趁。
上堂月館霜橋水村煙市試問諸人你故家田地在
甚麼處以拂子畫一畫莫不是。
上堂諸人大事不克成就山僧日夜坐臥不寧想得
一句要緊佛法與汝說了不可不聽良久門外好大
風出入要謹慎。
請化士上堂此一著子逆順向背千變萬化傳授不
得指示不得惟大丈夫漢堪任大丈夫事大眾要識
大丈夫事麼豎拂子泥水通身不憚勞撞見知音便
舉似。
上堂釋迦老子怕是未知達磨祖師曾言不識天下
大和尚愁兼旅食面撲風塵說也說不著看也看不
見天華掉老婆舌頭盡情與諸人說了良久欬嗽一
聲是甚麼。
上堂奮大機發大用既非古佛徽猷知好惡識休咎
豈是衲僧樞要理隨事變事逐理融隨波逐浪漢烏
足道哉今日三明日四冷湫湫地休去歇去是深村
<pb n="840"/>
古廟裏無轉智大王有甚氣息衲僧分上合作麼生
道百篇詩就惟耽酒從古風流傲謫仙。
上堂嘉州大象喫酒陝府鐵牛醉倒乃同張五搆冤
要與趙六相鬧到我天華者裏一齊抹過便了何故
此事不可草草。
上堂世上知予拙此中託汝深老胡曾面壁究竟是
何心既非明悟知見而揣摩豈是世智辨聰可彷彿
透底人出來通箇消息靠拄杖下座。
上堂為法施主匪吝家風有問必從無疑不決諸人
問訊山僧合掌倒腹傾腸未常吝惜昨日晴今日雨
明明百草頭明明祖師意有何疑可以決擊拂子其
言足以豁人人之迷悶。
上堂天華曾無岐路與人亂走亦無一途要人坐守
惟要諸人入門來知得鍋是鐵鑄飯是米做然後我
與你道箇面皮尺厚若也朝三莫四疑惑轉生拈拄
杖曰拄杖子只好打狗。
上堂不從請益得出路應知在家好悟了須遇人嗔
時多喜時少夜裏熟睡一覺起來覿面相逢更無回
互喫粥了也洗缽盂去眾生日用而不知自成顛倒
喝去去不復道。
上堂入山既不深莫若在塵市大丈夫兒去就無固
無必且道塵市中有甚好處和羅飯骨董羹喫飽了
好趁船省走路高聲喚曰菩薩子但恁麼去。
上堂寒時自寒熱時自熱道無橫徑說甚直捷驢腳
馬腳行止無拘我手佛手取舍自決固是諸人之能
事且道蟭螟眼裏放夜市做甚買賣咄。
上堂問跋涉關山不遑休息未了生平願垂指示師
曰傾蓋在須臾投分踰疇昔日即今事又如何師曰
三五月圓四五兔缺僧罔措師曰天寒日短且去乃
曰白日裏有箇老鼠子東跳西跳萬指叢中人人視
物命如己命宜乎不能一刀兩段且貓兒突出時如
何良久無人知此意令我憶南泉。
祈雨上堂久晴不雨河竭泉枯根本堅強底未聞改
志焦芽敗種者退屈無疑拈拄杖好看拄杖子化龍
去也卻道你輩茄子瓠子且莫著忙我有一雲一雨
普澍大千種類若干名色各異承受得者改頭換面
轉見精神乃我常分不借餘力不知誰是知恩者卓
拄杖舉世皆迷悶襟懷此日開。
上堂千說萬說秖是一句親切若明得此一句可以
鎖佛祖咽喉開人天眼目大眾你道是那一句良久
擲拄杖。
上堂今我不樂日月如馳此古有天下者憂天下之
憂而發此語也天華寺裏山田脫粟飯野菜淡黃虀
天寒日短兩人共一碗日日如是不致缺少諸人久
聚甘苦同之眉毛橫底鼻孔豎底我皆識得量諸人
決不錯怪山僧我亦安心不然人生如寄多憂何為
喝一喝。
上堂欬唾掉臂總是祖師意橫七豎八莫非古佛心
到天華者裏碾得你骨出未肯放在何謂不見道新
詩貯得滿奚囊古來盡是窮途客。
上堂舉僧問龍光如何是極則為人處光曰殷勤囑
付後來人師曰無文鐵印沒鼻金針龍光急要出脫
爭柰分付不著當時設問天華如何是極則為人處
舌上青苔三五寸口邊棘刺兩三重。
上堂見農夫則說田疇闊狹耕力細微逢漁父則談
煙波浩渺出沒神奇達磨門下兒孫胸中無一點塵
腳下無五色線佛不是心心不是佛那裏有者般事
可笑雲門乾矢橛梗人齒頰山僧已道了也汝等又
覓箇甚麼遂下座。
長至上堂正不居正時偏不坐偏處有箇關捩子撥
得轉無量義門一齊開演老梅傳馥枯木向榮天時
與人事和融祖意偕物情胥慶黧奴白牯體候自佳
跛鱉盲龜心神仍暢衲僧家便道陽從鼻孔裏長陰
<pb n="841"/>
從腳跟下消出入無疾朋來無咎事無可虞利有攸
往作者般見解討甚好衲僧以拂子畫一畫通得此
竅始謂飽參。
上堂教中道若有所求者不能師子吼諸人晝廢飧
夜忘寢孜孜不倦汲汲不休轉求轉遠轉不相應望
為師子吼大抵不能出來作金雞報曉一聲看拍膝
一下蕭蕭落葉滿階砌多半行人在路中。
上堂眼睛頭底橫亙十方覷他不著舌尖上底豎窮
三際道他不著天南天北盡力馳求冒暑衝寒潛心
尋討大似欲往長安去趁了福建船縱經塵劫無到
家日子卓拄杖者裏歇得下好不省力。
上堂兔角不用無牛角不用有一僧出曰描也描不
成畫也畫不就師曰不是不是曰請和尚端的師曰
汝既頭角不成我肯將錯就錯便下座。
上堂因風吹火用力不多豎拂子從上大老天下道
流總要發明者箇忽一僧出曰殘羹餿飯誰肯喫師
連棒打趁僧曰和尚伎倆已盡帶累別人受屈師曰
不見道因風吹火用力不多。
上堂世尊密付達磨單傳循山采藻掘地覓天可惜
赤腳波斯在十字街頭說五位論三玄分秦別楚顯
實開權只成擔板漢此事如何舉得全拍案一下維
摩有病孰堪憐。
上堂舉雪峰與嵒頭欽山聚話次驀指一碗水山曰
水清月現峰曰水清月不現嵒頭踢卻水碗而去師
曰三箇漢自謂統裕石頭流輝天壤看來也是飯飽
弄箸不知羞恥若相委悉不妨作箇脫洒衲僧雖然
龍樓千里隔鳳閣五雲多。
上堂頭戴是天腳踏是地智士愚夫那箇不會若論
本分事不可拏三道五桶底脫時方始是喝一喝認
著依然還不是。
上堂雪峰謂玄沙曰備頭陀何不遍參去沙曰達磨
不來東土二祖不往西天師曰良驥嘶風昂首思奮
被當頭一按仍跛然伏櫪矣就中有箇淆訛處市客
誤為垂釣子唯予知是謝三郎。
立秋上堂良久肯恁麼去極是省力待說箇未入門
時與汝相見了也堪作甚麼拈拄杖梧桐葉落盡知
秋莫道參方無所益。
上堂謝正修黃九圍李馥初齋路途極盡處轉一機
機無不神塵勞夢醒時發一用用無不妙若要顯揚
祖意密闡宗猷再借檀越新條行箇古皇舊令豎拂
子此一些子彌滿虛空諸佛以之開方便門眾生以
之到不退地其豐功無不包美德無不備獨有今辰
檀越不墮諸數何謂也百官江上夜潮來過水不曾
兩腳溼。
上堂會佛法底人如恒河沙數拄杖頭上不曾撥著
一箇半箇一僧出曰和尚拄杖子得恁麼短師曰道
者莫非從天台來麼曰是師曰踏破幾緉草鞋曰侍
者記得分明師曰背後底是甚麼僧擬議師便打曰
到諸方不可錯舉。
上堂金雞唱徹時尚五更玉犬吠來天猶未曉正恁
麼時王未登殿萬國來朝時如何金門青靄合玉闕
紫煙封。
上堂日裏閒遊夜間高臥萬兩黃金不為浪費矢志
坐禪深心看教一滴清水實是難消設總不恁麼底
叉手向前且請過一邊何故檀越面前不可謾汝。
上堂志歸一處萬法攸宗拈拄杖者箇是一喚甚麼
作萬法者箇是萬法喚甚麼作一者裏辨得無明黑
暗不擊而開煩惱湍流不遏而止威鳳高翥雲霄長
鯨吸乾大海或躊躕不決不得動著絲毫若動著敲
得你頭破腦裂為甚如此卓拄杖家無二主。
上堂龍潭吹滅紙燭德山燒卻骨董敗壞從上家風
總道伊人作俑自古到今是非紛紜無敢定奪據山
僧看來其情可原天皇老漢好與三十棒大眾知麼
<pb n="842"/>
子孫不賢過由家長。
上堂一飲一啄無推無托很若砒霜烈如酖毒人皆
知有下口則難縱使吞得吐得略無一些過患猶是
逐妄流轉不識好惡山僧執持糞器往到子所諸人
作箇甚麼趣向喝一喝。
上堂僧問如何是宗門中事師曰佳客來到下塵榻
曰學人不會師曰只因思慕久相見多歡言僧喝師
曰尊客在筳不可無禮乃曰宗門中事古今一貫凡
聖同途動步踏著開口道著龐道玄鈍置於馬祖李
刺史折節於藥山今日檀越到山是何意旨青山夢
好渾忘世苦茗杯深不願官。
晚參舉洞山因雪峰問訊次山曰入門須有語不得
道早箇入了也峰曰某甲無口山曰無口且從還我
眼來峰無語師曰洞山畫堂高玉食雪峰密室泛金
卮雲居別前語曰待某甲有口即道卻有口道不得
長慶別前語曰某甲謹退卻有腳進不得總為諸人
勘過了也秖如雪峰無語且道是門內是門外良久
曰問取雪峰去。
上堂舉深明二上座淮河岸上行見魚從網中跳出
因緣頌曰途中好景正宜秋忽訝朋情說舊遊出網
金鱗去不返敢將艸率報同儔。
上堂良久到者裏說箇甚麼即得顧左右青苔石路
雖滑黃菊籬邊最幽便下座。
上堂舉德山曰問則有過不問猶乖有僧纔出禮拜
山便打僧曰某甲纔禮拜何故便打山曰待汝開口
堪作甚麼師曰臨階一叱悍臣落膽敢道德山號令
不嚴鐵騎孤征霜戈進敵敢道者僧氣概不勇然則
檢點來總是戎馬生郊未到河清海晏畢竟作麼生
識得漢家制度自不輕笑子卿。
湛和尚忌日上堂最尊最貴非正非偏碧玉樓中睹
容不易黃金殿上望影尤難果若辦得副海大胸襟
太虛心量絕無背向有甚易難豎拂子大眾先師翁
在山僧拂子頭上現無邊身說無量義有憂深慮遠
之心承祖業綿延之厚從者裏略得少分豁多生疑
悶獲本有妙明雖千百世後而旦暮遇之也其悠悠
汎汎得失在懷者欲親承告誨須到彼根前更下一
分人事始得。
上堂問不落階級敢求指示師曰畫樓春畫永高臥
不垂簾僧沉吟師曰要會就會想箇甚麼曰不會師
喝乃曰與你闢一條廣闊大路你不肯走與你開一
箇省力法門你不肯入你參過天下知識一切差別
君臣五位賓主三玄有背有向有縱有奪出來露箇
消息知你猶是遊州獵縣虛著草鞋底人休休縱然
道得倜儻有何用處喝。
祁文載居士訃至上堂知有此事之人生死見病既
已斷除權實法藥自合廢棄故文載居士為國為民
秖有一箇心腸為法為道曾無兩樣面孔濁惡世中
平高就下已稱無我愚菴室內同聲相應可為得人
黃梁煮熟天明芻狗吠雲邊奕罷仙棋樵子已歸青
嶂外不獨醯雞蠛蠓無處尋蹤跡恐天下大老未辨
端倪在山僧與麼舉揚大眾與麼拱聽且道明甚麼
邊事生死魔軍俱殺退此回不負老瞿曇。
上堂晨時粥午時飯早一刻不得遲一刻不得缽盂
裏盡有生機匙箸上絕無回互求箇知得飯是米做
四顧寥寥一僧曰忽若知得時如何師曰不是餿酸
便是雪淡曰今日得遇和尚師曰六窗雖洞開獼猴
喚不醒。
上堂牛過窗欞頭角四蹄都過了因甚尾巴過不得
天外白雲淡籬邊黃菊開無錢沽美酒唱箇醉蓬萊
擊拂子常住事煩各請珍重。
上堂此道雖樸小天下不能臣侯王若能守萬象將
自賓李伯陽恁麼道雖謂有權有實終為自起自倒
天華杜撰得四句可與諸人點眼山上波濤湧虛空
<pb n="843"/>
駕鐵船無舌人穩坐高唱太平年。
上堂佛頭邊恣意歡歌魔宮裏攢眉相向能說不能
行有何用處趯翻佛界震裂魔宮能做不能當未為
豪傑總被拄杖子穿卻鼻孔了也你道拄杖子有何
長處卓一下風涼同緩步月好共披襟。
覺初同幻如夢生二戒子請上堂入總持妙湛之門
流般若光明之耀秖貴當人自肯決定奮大志力整
頓本有同乎日月照徹前後所以入得此門者把住
則文彩不露放行則大用全彰孝事父母撫訓子孫
知身如幻醒世是夢棄俗愛家成佛子住艱辛不動
毀譽不搖世出世間宛轉偏圓千般萬種無不合宜
其至性風標不肯混於常流然則要合從上大旨山
僧唯笑而已你道笑箇甚麼正氣可孚劉鐵磨目前
大路幾人行。
上堂田裏要車水地上要澆菜米頭要春碓屋漏要
翻蓋諸人底事山僧盡知山僧底事諸人不會良久
夜來得箇高枕一覺睡到天明。
上堂湖海交情天涯旅況夜月千里秋風萬家秖快
涼生肘腋不知葉落梧桐若是過量人胸中物淨盡
或彼或此以空合空倘不如是卓拄杖要作脫洒衲
僧切忌坐在者裏。
上堂僧問新豐一曲天下人唱和尚一曲甚麼人唱
師曰無鼻針兒穿玉線佳人黑夜繡鴛鴦曰還許學
人和也無師曰子期去不返知音復是誰僧喝師曰
不是腔也便下座。
上堂春光已過夏日方長饑時喫飯熱處乘涼或說
惟心所現或說幻有即空恁麼道笑殺傍觀喝一喝
落花滿地無人埽燕子喃喃遶畫梁。
上堂瘦竹嚲煙山樓隔市梅放疏籬含香依舊人人
有鼻孔那箇言無分釋迦老子道汝今可以此寶貿
易所須常可如意無所乏短好與三十棒為甚如此
不合將常住物私作人情。
上堂諸人也恁麼山僧也恁麼以凡眼觀則凡土有
餘以佛眼觀則佛界無外天華一多無礙小大無虧
上白米八十錢一斗黃瓜茄子十文錢十五斤雖然
飯籮邊坐底餓殺無數海水裏浸底渴殺無數諸人
不可不知拍禪床下座。
解制上堂正覺山頭世尊悟道胡言亂語不堪聽天
華寺裏衲子罷參逆行順行天莫測雖則雲騰鳥飛
所向無礙據實看來猶是枉涉百城徒勞千里山僧
有箇祕密法門從來不敢輕授今日臨行之際傳與
諸人步行騎馬上天台眼望東南過西北。
上堂問如何是衲僧本分事師曰山上挑柴田頭車
水曰學人不會師曰少頃普請自然有分乃曰高不
在絕頂低不在平原說箇普請大家有分便去壁邊
摸得雙斷鼻草鞋歡喜不煞未過石橋踏斷略彴被
東村王老大笑曰你者一隊漢說得也親切行得也
快便本分事未夢見在。
上堂囊中有至寶歷劫無遺不逢親友指示千萬年
秖成窮子山僧或東或西忽出忽入外邊遑遑勞慮
不已家中七事一無所有全不提起然則色色要用
事事省不來底當孟秋大盡之日暑氣漸減天時微
涼與諸人略為舉示以拂子東指曰那邊也是西指
曰者邊也是放拂子曰元來如此現成。
上堂舉僧問曹山寂和尚如何是曹山眷屬山曰白
髮連頭戴頂上一枝花師曰得此三昧者如神龍行
雨電閃雷鳴千奇百變然曹山雖是風流賣俏未免
笑倒傍觀有問天華和尚眷屬多少浮雲嶺上三秋
幻明月堂前一笑新。
上堂百丈遭馬祖一喝耳聾三日臨濟受黃檗三頓
痛棒冤屈一生天下有本領底衲僧遇著有眼睛底
知識只教你休心好退步好意在於何良久山父不
貪天下之樂曾參不慕晉楚之富拍禪床下座。
<pb n="844"/>
上堂長安大道處處可通惟在自肯莫問我儂其志
不果者深思仰羨覓他路頭不著卓拄杖直截荷負
何以過此。
上堂傾出秘密藏取用者稀拋撒如意珠信受者少
若道犬吠客來雞鳴天曉十箇有五雙不見省動須
是本分道流死貨自然弄活豎拂子畢竟其中意若
何擲下曰莫道山僧謾你。
上堂問如何是向去底人師曰田翁不問姓曰如何
是卻來底人師曰野鳥盡呼名乃曰入廛尋鬧退步
養恬中無迷謬何用指南所以向去底人田翁不問
姓卻來底人野鳥盡呼名卓拄杖三十棒山僧自領
了與諸人無干不勞久立。
上堂舉守廓到華嚴因緣師曰華嚴申無敵之威守
廓奏有常之捷灼見石頭風景不殊濟北江山如舊
卻被風穴妄傳軍令洩漏兵機千載以來烽煙未息
還有辨得者麼但知邊塞近不道馬蹄長。
結制小參天寬地闊道人家飄忽時光是可嗟有志
生平宜勇決霜濃風急到天華然未過關東橋一句
子道著便合轉步晝繡故鄉榮耀無比慶快生平若
也五步一觀十步一望風雨奔騰安危顧慮倚彼門
墻看人冷煖那有相應時節天華事不獲已依舊時
格式畫箇地圈入佛入魔也在裏許可凡可聖也在
裏許若內若外也在裏許不尷不尬也在裏許信與
不信知與不知但恁麼去不得動著以拂子畫<img n="J/J36p0957_01.png"/><rubynote t="【圖】"/>相
曰老馬簸箕略異雲巖寶鏡相同。
結制知浴坦然道和請上堂趯倒五須彌踏翻四大
海中心無所為呼喚總不采世間過患不知為障礙
之法出世勝妙不肯生好樂之心過東則巋其束從
西則屹其西正是三家村裏泥塑大王有甚巴鼻若
謂青山高臥不嫌冷靜塵市橫身不猒熱鬧劫外優
游風前歷落固是英異道流出群氣概然則到浴鍋
頭被他喚道喫茶去不受謾者能有幾人古來之說
秖有一句稍有相應你道是那一句良久有書不向
寒窗讀到老空吟恨白頭。
上堂威音王是我侍者昨夜與人爭論佛法甚鬧山
僧與三十棒趁出了還有人申救者麼有僧出禮拜
師便打僧曰若不上來幾被謾過此生師曰追思往
事始茫然。
上堂山僧禪不曾參道不曾悟住五六箇破所在做
十六七年長老大似牽牛上磨昨夜檀越請說法夜
裏子細思量無一事可開示無一字可說得大眾久
立豈不慚愧良久肚饑了喫飯去。
白雲鄰木和尚訃至上堂石繖峰前聚頭作息白雲
堆裏空手行拳草鞋底踏出千聖骨髓钁頭邊闡明
萬古徽猷新豐曲子唱彌高和彌寡雲門家法進以
禮退以義其祖道壯觀法門光大咸謂愚菴有真子
也今白雲和尚撒手而去同門知己之望既絕後賢
懷慕之心猶深然不必引古證今分三別六卓拄杖
法道寂寥感傷抑鬱者此也。
上堂紛紛事不省悶悶終日眠達磨不來東土二祖
不往西天卓拄杖退後進前無向背何勞枉費許多
錢。
上堂不知有者看見不易若知有也取用猶難不是
山僧不肯指示自是諸人無箇入處拈拄杖知有也
看見也山僧註破也那裏是諸人入處雖然本無門
限用入作麼卓拄杖。
上堂若恁麼去傾蓋自同膠漆不恁麼者對面已隔
雲泥設使恁麼時不恁麼不恁麼時卻恁麼靈利衲
僧何處摸索擊拂子門前多古木曉夕亂鴉鳴。
請清涼友和尚立僧上堂薝蔔花間夜眠玉狗珊瑚
樹下曉唱金雞一一全該機機相應那箇不曾備足
那箇不堪荷負爭柰寸心多起滅十指有短長未免
截長補短移高就低隨資稟之厚薄任力量之淺深
<pb n="845"/>
絕不以上中下根定其品位山僧伎倆已盡無計可
施堂中第一座清涼和尚培風積厚雅量寬洪真人
天眼目也若從咨決心疑必然徹困為你。
上堂明了底人看來無有不真實無有不現成非因
得失而有殊非為迷悟而致異若有絲毫許有錯謬
有矯強我誓不說向諸人如有明得底出來決擇看
未明得也乘時當自勉慎勿再蹉跎喝一喝。
粥後普請上堂佛法無人說雖慧莫能了喫粥了洗
缽盂去古人說了也佛法在甚麼處趁此天氣好荳
麥宜種早。
上堂極是現成最為費力日參夜究七顛八倒腳根
下有分曉底自然金針曉貫玉線暗通頭頭恰好若
是開眼坐睡者待我舉示看拈拄杖還識者箇麼良
久擲下曰拄杖子也不識。

蔗菴範禪師語錄卷第十三

<sarticle><article>蔗菴範禪師語錄卷十四</article></sarticle>
侍者元隆錄
<other>住越州東關天華寺語錄</other>
洞明雪照請上堂劉鐵磨闖入大溈堂奧然末山捺
下灌谿雲頭得從上純全提今時綱要近來一等大
老喚作棄地餿殘離醇糟粕有眼不敢覷著有口不
敢談著豈知雞岫精華熊峰骨髓醒人甘露活命饔
飧無過此也若能細細嘗之則見非鹹非淡非苦非
甜非酸非辣是為雪山真正美味到此田地可稱飽
參衲子絕學高人據山僧看來正好喫棒在何故要
為達磨真苗裔須是千錘百鍊剛。
上堂三十年前見愚菴老人扯下半邊鼻孔痛恨不
休三十年後被天下衲子扭落兩莖眉毛懊悔無已
如今觸著舊時痛處不覺高聲大喊你道喊箇甚麼
三伏暑中細嚼冰十二月裏冷心痛。
青峰菴尼道真請上堂舉淨居尼玄機禪師到雪峰
峰曰汝名甚麼曰玄機峰曰日織多少曰寸絲不挂
遂禮拜退纔行三五步峰召曰袈裟角拖地也尼回
首峰曰大好寸絲不挂師曰雪峰傳持石頭正脈仰
重者如眾星拱北歸往者如萬水朝東到者裏把不
住一味順風撒沙和羹送飯淨居箇尼理直氣壯心
大志剛只有進前之謀且無善後之策總領過一邊
今日道真上人涉江過水而來蓋是舊時熟識不復
細問蹤由但其艱苦備嘗傾心吐膽言言見旨句句
明宗秖要一念未生時踢倒界墻好說終日穿衣寸
絲不挂終日勞碌那事無妨要與淨居同箇轍青峰
珍重舊家山。
上堂天上天下或尊或貴何呂施張朱秦尤許十方
國土中大千世界裏啾啾亂鳴鼓發狂鬧總是者棚
傀儡舉拂子當初不可得而今賤如土乃擲下。
上堂良久於焉得把臂山犬喜人歸若有流水詩成
落花夢醒者出來呈似老僧看僧問如何是同行不
同意師曰黃金鑄就伍員心。
上堂百歲老翁頭不白箇箇無疑十八女兒不繫裙
人人不信觀音菩薩將錢買胡餅放下手卻是饅頭
疑也不疑雲門道扇子𨁝跳上天觸著帝釋鼻孔東
海鯉魚打一棒雨似盆傾信也不信卓拄杖三十年
年後悟去不可知。
上堂欲識天華境分明盡在目門前幾箇山屋後一
叢竹中有一聯詩非關文字語言不屬平上去入有
人讀得來曹溪文獻可徵雲門韻譜可續讀不來問
取東鄰田入叔喝。
李馥初檀越請上堂大豪傑人做大豪傑事必有待
而後發則大機絕回互大用無忌諱將龜毛繩子穿
卻一切人鼻孔傍觀者悚然一切是非毀譽俱著不
得拈拄杖山僧拄杖子有時為春風和氣皆可追從
<pb n="846"/>
有時為石火電光無敢湊泊有時作風流儒者淵才
雅思振刷綱常有時作出格道流顧鑑頻申揮斥佛
祖驀打一僧曰者一棒清楚得來商量得下入世而
無拘安行而自得若未得恁麼乘閒且靠壁有與定
思君。
上堂木狗司夜烏雞踏雪達人到此千奇百怪懵懂
禪流無繩自縛隨處樂太平為汝再斟酌豎拂子葵
花向日分千態菊蕊迎霜共一姿。
上堂舉黃檗見趙州來便閉卻方丈門州將把火於
法堂內叫曰救火救火檗開門扭住曰道道州曰賊
過後張弓師曰此道賴以宗主黃檗獨慎其重明鑑
極以秋毫趙州無出其右可為縱奪可觀回互得妙
然一箇主令太嚴一箇客情過縱未免縫罅難齊要
諸人自去檢點山僧不敢說破何故信知君日後開
口罵應多。
道源都寺請上堂問情無向背底妙密難言斧劈不
開底請垂方便師曰深讎厚怨不共戴天進曰日居
月諸已見端倪師曰山僧眉毛長多少進曰大似無
人知師曰一拶便出進曰秖如妙密難言還可借得
一轉也無師曰我拖犁汝拽耙乃曰處處田禾熟家
家稻梁肥獨我天華寺倉廩元舊精空庫司仍復告
匱一堂禪子甘靜悠悠兩班頭首勞心碌碌山僧素
性愚鈍不解借花插戴假裝好漢所喜有箇家裏人
具得副真心熱腸庶事旁午躬吐握之勞祖業分明
藉股肱之重廬陵米價鎮州蘿蔔總不論量秖要碗
頭豐盛席面光鮮少室真猷不墜洞山血脈相通雖
則如是不昧當機全身奉重一句作麼生道白髮滿
頭稚子態丹心一點照無私。
上堂遠方無處尋近邊不用覓打破無字關事事謾
不得顧左右老趙州甚麼處去也良久休休捉賊不
如趕賊。
尼智林生日請上堂通身是手提不起底豎拂子如
今提起通身是口道不盡底擊拂子如今道盡者裏
領得些子如從母胎裏跳出時㘞地一聲將無量劫
來鬱勃之氣一口歎出始信道頭頂青天腳踏片地
年登耳順景在桑榆空中布彩鏡裏飛花莫不皆吾
本分風光隨緣應用如是則父母未生前一句不再
生疑父母已生後一句無復有惑正當生日一句不
可不知時值小陽天氣好無影樹頭純是花。
上堂二七已過面上塵埃未洗潔淨三七到來路頭
逼窄轉見淆訛向被位裏坐守待悟有志之士不為
也卓拄杖者裏拌得命忘得身卷舒朝暮紙窗一任
風吹破。
上堂君臣道合五鳳樓頭展腳眠向背不存萬年床
子無心憶清貧自樂濁富多憂生平傲岸其志不可
測釋迦彌勒四七二三以手握拳曰不消一捏。
上堂為訪道道是假名謂參禪禪是何物兩頭俱坐
斷傾盡歲寒心根性卑劣底到者裏自生退屈氣質
剛暴底到者裏頭角太露要與黃面老人同一受用
山僧為諸人決一策良久大開正眼仍多累打失眉
毛萬事休。
淑安淡如同胡善人請上堂樓頭閒卷疏簾但有寒
風颯颯天際客來遠棹聞知喜氣津津始相見若屏
息停機及取茗飲訖問些家常說些淡話如大海水
人方圓器猶太虛空隨大小瓶旨無二極趣必同歸
明明暢自己本懷歷歷是劫前風景雖然如此外麤
易鑑不用他疑內密難窮惟應親證且親證箇甚麼
施主有齋誰敢不飽。
大慶院智耀德松德培等受戒請上堂妙道非遐潛
心體之而目擊至趣不遠有志得之則甚深若與麼
去恐有物礙膺未得消化是為生死根本直饒劫外
春光徘徊自得今時風月瀟洒無拘悟迷俱絕事理
雙融只可飽食終日逐色隨聲要達從上正脈幾時
<pb n="847"/>
能搆拈起拄杖者箇諸佛傳之為大智慧燈爍破幽
暗歷祖稟之為大海舟楫普捄沉迷現前諸人受之
為如意寶珠周濟貧乏既然如是沒底缽盂人人自
有無相田衣箇箇具足是為大慶幸了山僧敢不為
之喝彩卓拄杖細嘗冰雪能無猒開到梅花香自多。
上堂行腳高人究此大事南奔北走闊狹短長無不
明了孤村紅樹三徑寒雲莫不觸我目也松鳴幽籟
漁送清歌莫不快吾心也行腳事不問你鬧市裏相
見時作麼生良久擊拂子千里持來一擊粉碎。
上堂睡來合眼醒來搔首試問諸人汝還會否會得
橫七豎八正相應不會屋後門前休亂走喝一喝。
上堂威音那畔若知高下日用門頭識得淺深才好
忘功罷業穩坐家山一任雲籠孤岫霧鎖千巖胸中
已絕是非悉聽風鳴萬籟眼底不存彼此何妨浪捲
長江正恁麼時賓主兩忘正偏不立如何舉似僚佐
不令拘禮數時閒徐步月明前。
上堂柯韻悠揚市聲隱約朝去暮來接響互答小橋
流水悄然如話謂是拈花微笑之宗謂是面壁安心
之旨謂是衲僧親切之談有道得恰好與你一柄龜
毛拂子差排佛祖若無人道得只好留在自用拈拂
子下座。
彌陀誕日即達虛老宿生忌兼薦十周諱日法柱監
院率眾請上堂拈起拄杖大眾見麼彌陀如來達虛
老師在山僧拄杖頭上坐千葉寶蓮眉毛撕結各說
本因也彌陀如來道我是今朝生日後以出家修行
成道住淨土發許多大願一願不圓滿不取菩提故
有黃金階道碧玉樓臺樹林水鳥盡演真常提攜一
切人出離苦趣同受極樂住來經無量億劫家風如
舊尊卑貴賤皆吾眷屬你那裏坑坎堆阜雜穢充遍
聚集的是盡十方強漢以五濁心為究竟有甚麼好
處達虛老師道我也是今朝生日後以出家修行訪
道住天華做許多事業一事不冠冕不肯放心故能
佐治道路式廓禪叢祥麟彩鳳均獲依棲開導一切
人拔斷貪根培養福種別來已有十餘年條令斬新
緇素大小皆吾子孫你者裏清淨幽寂忘懷無事收
錄底是盡大地貧兒以一佛號為資本有甚麼奇特
拄杖子聽見忍俊不禁突出眾前曰二位尊慈費此
唇舌著甚來由你彌陀如來開淨土之門極是正當
人人歸仰也不必再稱尊貴你達虛老師坐香嚴之
舍極是自在箇箇信服也不必更誇富麗其中有箇
情節聽我說明罷了卓拄杖盤珠宛轉無痕跡紅日
朝昇暮在西。
上堂山上行船垣頭走馬啞子唱歌知音實寡細說
與君轉不明好問東村王大姐喝一喝此一著近來
不直半文何用之乎者也放下放下。
上堂口吻未開全機敗露若說箇汝莫搜求我不孤
負達磨門風有甚好處離四句絕百非太虛空裏鑿
箇孔竅拍案一下功歸蕭相國氣盡戚夫人。
上堂良久顧左右是事為云何復良久拈拄杖知是
般事便休免得外邊尋討卓一下。
上堂舉德山密和尚曰僧堂前事時人知有佛殿後
事作麼生師曰德山老漢半吞半吐不明不暗若是
天華乃曰僧堂前事所不能知佛殿後事且不必顧
懷州牛喫禾因甚益州馬腹脹者裏知得師子掣斷
黃金索不然江水滔滔山雲疊疊。
上堂不願成佛莫求作祖說妙談玄麻纏紙裹若有
本分急須嘔吐曝背簷前或起或坐喝一喝男子漢
志在四方豈肯綢繆戀鄉土。
上堂舉投子因芙蓉楷問祖師言句如家常茶飯離
此之外別有為人處麼子曰汝道寰中天子還假堯
舜禹湯也無蓉擬進語子以拂子驀口摵曰汝發意
來早有三十棒也蓉忽開悟禮拜便行子曰且來闍
黎蓉不顧子曰汝到不疑之地耶蓉掩耳而出師曰
<pb n="848"/>
天下之事當與天下共之芙蓉當時見投子道寰中
天子還假堯舜禹湯也無便掩耳而去可令天下人
復聞白雪之高再睹清風之穆投子縱有神機技癢
無益芙蓉既落他彀中被他調度欲聚十方世界為
鐵鑄不得一箇錯字。
上堂四五日不與諸人說著此事拄杖子皮膚燥癢
此事近來不是難說要箇分剖底人千中尟一然山
僧豈敢以人廢言卓拄杖喝一喝。
上堂舉梁山觀和尚因僧問如何是從上傳來底事
山曰渡水胡僧無膝褲背馱梵筴不持經師曰先達
轉位就功入泥涉水要人向者裏全身擔荷非麤心
大膽見得會得以為是了且梁山老祖恁麼道還是
明從上底事為復答者僧話辨別得來宗本得以勁
氣天華喜其有人檢點不出冬天寒冷參退喫茶。
上堂拈拄杖有花必同尋有月必同賞衲僧面前來
一點用不著雖然無用處且留他在者裏何謂家無
滯貨不富。
上堂事礙即種種成異理融即法法必均拈拄杖若
喚作拄杖有頭無尾雖飽無力不喚作拄杖有尾無
頭動便費手道得事理兼到頭尾相稱好與拄杖子
相見不然須臾俱自老慮幾能閒。
上堂三七廿一倚墻靠壁總恁麼去有甚氣息不若
翻轉面皮放開懷抱一挑土二般柴語語默默盡達
磨胸中欲吐底恐負心衲子顧了者邊失了那邊要
與佛祖為師豈是容易豎拂子君不見無數行人古
路頭造次經過幾相讓擊拂子一下。
上堂拈拂子盡大地人從者裏消愁解悶切忌世諦
流布放拂子盡大地人從者裏情斷路絕莫作佛法
商量不拈不放時道得相應東閣門前揖上客西市
街頭稱莫逆不然山僧為汝通箇消息擊拂子者裏
便是通途此外別無捷徑。
徐友章居士請上堂尊貴天然不假造作迷失底一
脈相承如同陌路悟得底千途運轉不暫分岐所以
者一著子貴乎自肯信自肯承當生處熟熟處自生
有時擲去拋來正好了夢中活計有時山頭嶺尾不
妨作世外閒人木樨花發不可無山谷之笑聲溺器
踏翻自當有無盡之叫喚因有如是回互旁參縱橫
不犯之妙密故有如是八面衝鋒萬機普應之玲瓏
然則衲僧門下猶有事在你道有甚麼事良久曰家
常茶飯。
復舉龐蘊居士先謁石頭問不與萬法為侶者是甚
麼人石頭以手掩其口士豁然有省後參馬祖亦如
前問祖曰待汝一口吸盡西江水即向你道士浩然
大徹師曰二大老醞靈鷲之醇秉少林之直鞭笞凡
聖陵鑠古今此其餘事但可惜將箇龐老斷送在西
江水裏至今不得出頭友章居士夜深而到茗碗而
坐道誼藹然誠如夙契不消搖唇動手自然意氣相
投不與萬法為侶底人甚麼處不是豎拂子大眾見
麼前有青山後有竹相攜同步且陶然。
上堂河魨羹鴆毒飯無上醍醐不肯換拌身捨命莫
生疑死去活來始解隨機應變呈拂子和盤托出了
也愛者任君餐不喫亦從便。
上堂舉雪峰在洞山時山問作甚麼來峰曰斫槽來
山曰幾斧斫成峰曰一斧斫成山曰此是者邊事那
邊事作麼生峰曰直得無下手處山曰猶是者邊事
那邊事作麼生峰休去師曰與家裏人說家裏事鉅
細分明是非淨盡洞山雪峰千里芙蓉一樽竹葉實
為知己難逢若是那邊事來朝更問故人看。
上堂舉僧問慈明己事未明以何為驗明曰玄沙曾
見雪峰來曰意旨如何明曰一生不出嶺師曰慈明
不以家規開發後人惟借別人鼻孔出氣使者僧有
九萬里之程仍為淹滯不能奮飛且天華恁麼道還
有長處也無雪中王子棹月下謫仙杯。
<pb n="849"/>
上堂坐豐美筵席唱太平曲子無不爽心稱快也是
擔板漢住荊棘叢林入虎狼群隊無不戰驚受懼也
是擔板漢有箇人有時恁麼也是不恁麼也是有時
恁麼也不是不恁麼也不是我知你也是擔板漢喝
一喝。
上堂窮子忽歸家入門盡看見欲識故園春桃花開
爛熳更問本來父母面良久兩重公案。
上堂主伴兼明上下交徹我不嫌汝不知汝莫怪我
不說免使後人論得失拍禪床若是其中人知得臨
濟在黃檗喫三頓棒大似蒿枝拂。
冬至上堂真實人說底話出聖凡情量大丈夫行底
事與日月馳輝是故有時截斷千差寒威凜凜有時
放開一路煖氣炯炯便見玉墀春度緹室灰飛陰霾
消去陽德復來顧物情積懷斯暢慶祖道祕密攸宣
天華者裏洞山果桌懶得掇出掇進雲門胡餅免得
搓圓捏扁只好喫杯趙州清茶與真實人說些真實
話卓拄杖花開鐵樹十分妍焰發寒冰四壁煙石女
曉將雲鬢整向天長揖祝堯年。
上堂維那白椎曰法筳龍象眾當觀第一義師曰灼
然達磨不曾道著者一句維那盡力已提持堪笑老
瞿曇昨日定今日不定便下座。
上堂真歇老祖道我於丹霞先師一掌下伎倆俱盡
覓箇開口處不可得此話說來都是肯信山僧侍愚
菴先師二十餘年提金剛鎚擊碎窠臼將黑豆子換
卻眼睛痛恨難消討箇住手時不可得此事說來孰
能辨別如今信與不信辨與不辨霜重風寒珍重歸
堂各宜自愛。
上堂臨濟賓主句在當時皆謂美談趙州喫茶去到
今日乃為曠典不知古人垂一機吐一句殺活並行
事理俱備是為少室家風曹溪正脈柰天下人覓他
來處不著天華恁麼道也是臘月扇子只好高閣何
故有眼不識賓主者最多有口不得茶喫者不少。
達磨忌上堂皮髓分了賸下隻履殃及兒孫無所砥
止南北東西上下彼此拋明月珠弄泥彈子十箇五
雙努目切齒心不汝欺言都逆耳范蠡五湖莊周一
指擊拂子一曲胡笳如斯而已。
上堂有一句謾天謾地有一句徹頭徹尾大悲千手
摸不著淨名一默豈能傳山僧最不喜人向野狐窟
裏蹲踞不許人向佛祖頭邊坐臥安肯教壞人家男
女擲拂子此事而今只好拋在垃圾堆頭。
上堂佛之與祖請出門外玄之奧妙放在壁邊既不
可主賓相穆有甚麼敲唱同時諸人盡是高明山僧
一味疏懶自五更聞鐘而起洗面燒香作禮喫滾水
日中三餐夜裏一息曾不知時節換寒暑遷頭飛雪
喝一喝。
上堂殺人刀下留得性命活人劍下鮮血橫流花街
柳巷機機逸格肉案酒樓處處精神一切法是佛法
一切心是佛心喝不信道合有恁麼說話。
上堂僧問無味之談塞斷人口某甲不問師還答否
師曰言清行濁事君子所不為曰千聖所由無踰於
此師曰三十棒曰天人群生類皆承此恩力師曰未
有參學眼在乃拈拄杖卓一下莫效張生辨龍鮓須
知鄭子試黿羹。
上堂寒風刺骨嚴霜切肌知冷煖者自不蹉過千聖
近傍不得底山僧無開口處諸人如何理會良久曰
退身三步。
湛祖忌日上堂無生示生無滅示滅逸群上士端不
從者裏追思昔年不去今日不來本色英流定不向
此間仰止若道誨敕嚴明家風浩大慧焰亙天支胤
繁盛正是矮子觀場盲人摸象要識祖翁真實所在
喝垂手懶提無相印當風妙挾隱全該。
上堂山僧事事不如人亂道生平喪本真骨肉謗疑
是讎寇敢期一曲和陽春若是本分作家自不作佛
<pb n="850"/>
法解會畢竟如何喝大蟲不喫生人膽。
上堂我無口不能道汝有耳不須聽適有人從西江
來卻說襄州龐居士領著靈照女在村頭巷尾高聲
叫曰生意不濟不如歸去大眾你道是甚麼生意有
漏笊籬無漏木杓。
上堂言語道斷心行處滅迦葉親聞和心嘔出無迂
而談無闊而行悟了底須遇人若披浮雲而睹青天
不然且看虛空裏釘箇橛子卓拄杖天下不可一日
無此。
上堂舉曹山辭洞山靜久思動忙不及閒洞山曰甚
麼處去曉色東原夜寒南浦曹山曰不變異處去寸
心千里一札十行洞山曰不變異處豈有去耶英雄
肝膽盡露酒邊曹山曰去亦不變異去就分明古今
榜樣師曰洞山老婆心切曹山小兒氣驕視功名猶
緒餘之事顯尊貴乃久遠之條有人於此知得源頭
如放下千斤擔子住無住相正好盤桓行無行跡不
妨遊戲不然再為你下箇注腳轉步踏翻空劫地縱
橫不離腳根頭。
解制上堂脊梁挺起參黃楊木禪口門大開喫白米
飯雍雍美盛一朝濟濟稱為多士宛然太平光景可
以坐嘯乾坤所恨黃面老漢半夜裏被星光換了眼
睛大驚小怪帶累兒孫處處爭喧家家競鬧執定死
法無有活變多少人受他羅籠不得自在諸人要跳
出窠臼山僧有箇暗號子傳授你以拂子畫⊙云如
是如是。
<other>示眾上</other>
除夜示眾若論此事猶世間做生意底人相似其富
商大賈本自寬餘利能倍入到近年煞節從前細細
結算將來一一清楚得去秖有人負我曾無我負人
才好豐餚美酒紅爐熾炭合家老小歡娛達旦批評
張長李短論說古今得失呼盧喝彩醉舞狂歌童僕
滿前頤指如意謂之守歲若是做經紀生意之人又
折了本冬殘歲暮事事不能消繳色色不能周全罌
無鼠耗之粟灶無傳火之薪索逋連催屢逼妻孥啼
饑號寒顰眉蹙額長嗟浩歎蓋本微利薄一至此也
吾出世學道人亦復如是最初擔參方行腳之本志
要博悟明己事之利息涉山川冒寒暑棄父母親知
識行門廣大法海汪洋作事必誠履操務實白汗出
過幾身桶底脫落一番洞見釋迦心肝深徹達磨骨
髓孤峰獨宿也得鬧市橫趨也得刀山裏匿跡也得
劍樹上安身也得無絲毫黏染無一點牽纏到生死
交接之際謂之臘月三十日自然徹底風流無窮變
化或有般漢半青半黃似真似假既不奮決烈遠大
之志不肯受真正宗匠鉗錘隨流滾滾業識茫茫情
識冤家步步不離境緣債主重重圍繞驅逐無方躲
避無路逮至臘月三十夜算帳時頭頭不了債債不
清廬陵米價不知高低鎮州蘿蔔不知貴賤青州布
衫不知輕重大乘井索小乘錢索不知長短乾矢橛
堆塞胸次須彌山聳峙面前更可怨者閻羅老子需
索飯錢縮手無措噬臍莫及飲食無味坐臥不安東
也嘖嘖西也囂囂直逼拶到萬仞崖前荊棘林裏諸
佛無計可援歷祖無術可捄喜得狹路上遇著資聖
長老善慰他道不要忙不妨事我有大慈悲有大方
便解汝憂愁排汝疑悶長汝銳志助汝峻機以如意
畫一⊕相曰向者裏搆得舊時缺欠一筆勾消來年
枉顧刮目相待苟或躊躇父子上山各自努力。
端午示眾蒲酒三杯下翠樓石榴花插滿人頭湘江
兩岸煙波闊看鬥龍舟歸去休堪笑楚屈原向死水
裏浸殺致成話柄亙古流傳惟我林下人自有本色
家風終不肯逐世諦移情隨時節改步他方狂鬧此
土晏然艾虎桃符不必高挂維虺維蛇無處開口況
且三角粽無米可裹雄黃酒非其所宜以拂子畫一
○曰秖將箇雲門胡餅供養大眾當要奮發大志鼓
<pb n="851"/>
起精勤任你橫咬豎咬直咬到計窮力盡想竭情枯
忽然咬破不但人人飽腹箇箇充饑即曠大劫來事
悉在其中則知三閭大夫不曾浸殺面目現在汨羅
灣裏清風愈烈設使溺於聞見坐於心識拘於取捨
膠於是非未免被妄情所轉更聽石頭老祖道謹白
參玄人光陰莫虛度。
示眾氣宇擅文武豹略嘉聲揚佛祖鴻猷必須頂門
有眼語下無私不然十箇有五雙輥向得失是非裏
去古人面目現在不知誰是同儔遂舉欽山雪峰嵒
頭同到德山欽乃問天皇也與麼道龍潭也與麼道
未審德山如何道德曰汝試舉天皇龍潭底看欽擬
議德便打欽被打歸延壽堂曰是則是打我太煞嵒
頭曰汝與麼他後不得道見德山雪竇曰諸禪德欽
山置箇問端甚是奇特爭柰龍頭蛇尾汝試舉天皇
龍潭底看以坐具便摵大丈夫漢捋虎鬚也是本分
他既不能德山只得令行一半令若盡行嵒頭雪峰
總是涅槃堂裏漢師曰德山一向如俊鷹攫兔不假
餘思及被欽山一逼進退兩難若是見機知變見伊
纔跨入門便與本分草料連棒打趁不惟作古今榜
樣法社足可觀光何更待舉天皇龍潭底看擬議便
打豈非銕鷂已過新羅重布縵天網子雪竇如此激
揚也是世情看冷暖人面逐高低資聖雖也與麼道
眾中也有不甘者要為古人作主底出來簡點看。
大慶院安期示眾祖道凋零人心懈怠欲究生死大
事者總要因地端正辦一片真實心立一箇決定志
所起之因若正所剋之果必大所操之志若真所到
之地自實試看釋迦老子捨寶位而高飛棄尊榮而
遠舉六載雪山忍饑受凍黑夜裏忽睹明星而悟乃
歎曰奇哉奇哉一切眾生皆有如來智慧德相但以
妄想執著不能證得在如來謂之智慧德相在眾生
即人人本具圓常之道也所謂凡聖一道僧俗一致
貴賤一途男女一轍然聖凡僧俗貴賤男女則必有
分謂迷與悟也其悟底人如遠客還家如大夢醒眼
所見耳所聞皆是我本有之物無纖毫疑惑是為因
地正而獲果大也其迷底人以妄習覆蔽埋於愛見
坑中墮於無明網裏無量劫來流轉生死改頭換面
以尊易卑於陞於降以苦以樂是為因地不正而招
果迂曲也即此一地昔是花果之園今為菩提之苑
當家執事孜孜不捨念念不休搆禪堂立規矩鳩道
侶起禪期希望從中有人識得自己面目了當生死
大事以酬出家之志以報莫大之恩也而欲感果大
有三種心一者信心謂信得自己一段大事與佛祖
同一受用同一出沒洞無餘欠二者了生死心謂既
知此事與佛祖無別當要鎔愛見習裂無明網趁此
時節決欲討箇明白三者精進不退轉心謂學道人
危險莫憂逆順不顧如逆水撐船稍不努力則退下
去矣如此做工夫二六時中一切境上朝夕也如是
難易也如是閒忙也如是寢食也如是言談也如是
或到思慮不及處用力不得時連前三種心一齊打
脫也秖消歎一聲曰奇哉奇哉此事如此現成何必
涉遠馳求到者裏是謂生死窠臼掀翻大事因緣了
畢歷劫遠客還家經年大夢忽醒不必計較思量問
其是與不是可謂五更鐘響多驚起一旦心空始罷
參。
結制示眾世界有遷變日月有晦明寒暑有往來草
木有榮枯惟我祖師門下不如是豎拂子此是無礙
大光明藏也世界於此建立日月於此運行寒暑於
此和順草木於此繁茂諸佛於此轉大法輪眾生於
此成等正覺衲僧於此放捨身命是謂人人本具匪
從外得也蓋謂識情馳騖妄慮紛飛耕空言而恣縱
矜誇不痛心於生死流浪時光甘於唐喪人心日以
退墮生死根塵益重輪回坑阱轉深諸仁一笠天涯
孤身海角艱險備嘗欲辦生平既來者裏相從決是
<pb n="852"/>
有志之士雲門不敢孤負但要堅實根基吐盡雜毒
如單鎗獨馬向百萬軍中取勝方為猛勇丈夫所以
古德見學者稍不相契則深切告誡曰父母生汝身
師友成汝志無饑寒之逼無征役之勞若不堅確精
勤成辦道業他日何面目見父母師友乎山僧自幼
閱此語即知有出生死大事逮剃染披緇東遊西蕩
參叩尊宿摸得些影響自謂已足不復進求病患關
頭抵敵不過逆順境上消遣不來後來見愚菴老人
略知羞恥不致虛過一生信知此事非積劫來薰陶
純熟要跳出孃胎不聆音不費力一觸便了不易得
也喝一喝。

蔗菴範禪師語錄卷第十四

<sarticle><article>蔗菴範禪師語錄卷十五</article></sarticle>
侍者元隆錄
<other>示眾下</other>
示眾欲研究己躬大事因緣當在缺限世界事事虛
浮要知虛浮不實境上或好或惡皆可以觸發靈機
但令胸次坦蕩心地潔淨世間應為者為之應棄者
棄之七縱八橫左右逢源於話頭上切切提撕辦一
片久長心以悟為期不得多憂多慮求其速悟蓋多
憂多慮之念乃窒塞心地障蔽道眼轉求轉遠也惟
在話頭上拌命挨拶意識途窮生死路絕是謂歸家
之時是為穩坐之處到此時節胸中種種疑滯如赫
日爍輕冰古人種種差別如暴風卷危葉所以解心
上執縛洗心上濁垢斬心上稠林斷心上生死果然
恁麼去亦無執縛底道理頭頭本地風光處處自己
面目日用施為如水上葫蘆不捺而圓活也到者箇
境界猶啞子得夢說與人不得舉似人不得好惡自
知若更有所重則為鬼窟生涯野狐涎唾況此事如
白日裏遇物一見便知真實別人惑我不得或謂有
奇特事商量有秘密傳授將他捶得爛熟深深掘箇
窖坑埋之免得在世間造妖捏怪鼓惑後人也衲子
家圓顱方服世間極為尊貴出世間最為正氣若不
以生死大事討箇分曉枉向閻浮國裏行一轉到末
稍頭欠下許多業債不知到何劫中纔得清楚是故
學此道者立箇決定志志若不決定如聽杓卜聲相
似見人說指東則走過東見人說指西則走過西如
有決定志則虛浮不實境上立定腳跟拏定主宰自
不與之為冤為對輥出輥入也願諸仁發精進力堅
猛烈志必到桶箍斷大事明為期限縱有八萬四千
魔王在汝六根門頭俟候僉來惱汝不得其便抑且
般若上無孤負人底道理能留心在上邊做得純熟
或今生不能成就種子下得深遠眼光落地時不致
被惡緣流入異趣翻箇身轉來換箇殼漏子觸著鼓
著自然省力定是成辦亦不是別人努力珍重。
岊菴知茶請示眾若論向上一事聖人不增一絲凡
夫不減一點及至問著十人有五雙不知下落且道
過在甚麼處譬如人人屋簷下有一片田四至畝步
元是清楚底只為年代深遠世界變遷從無始劫來
業主每更佃戶頻換虛文空約以訛傳訛以致同業
相纏合離成化無有了日釋迦老子道我是開天闢
地第一箇聖帝明皇既欲教育四生師範三界則遙
鄙窮陬肥田瘠地莫非皇土豈可隨他邊疆混亂虛
實相欺必須丈量一番然後豪貴不致隱匿細民免
當空役纔好多寡分明貧富均溥即便頒一道詔書
遍告於天下曰汝等當知一切眾生從無始來生死
相續皆由不知常住真心性淨明體用諸妄想此想
不真故有輪轉汝今欲研無上菩提真發明性應當
直心酬我所問十方如來同一道故出離生死皆以
直心心言直故如是乃至終始地位中間永無諸委
曲相欽命西天四七東土二三諸祖為量田弓手諸
<pb n="853"/>
祖道我既遵奉慈旨量田自然至公無私不敢作弊
但你們若有匿名虛號隱田漏稅當要詳明上司嚴
查深究故達磨曰我觀東土有大乘根器堪傳法印
特地航海而來埽除知解洗蕩殘妖不立文字直指
人心見性成佛也從上老宿乃是造冊小書唯把量
訖之田依畝數字號編造一箇弓口冊亦不敢增減
釐毫絲忽此一片田輥圓底應著其土名謂大圓鏡
南至五陰山北至六賊田東至無明大路西至煩惱
官河故曰我宗無語句亦無一法與人此事原是本
有底蓋為久遠劫來迷失了不肯認真照管如今四
至畝步已清楚了土名田樣已分明了虛名差號已
改正了寄田躲役已推出了縱有種種麤惡境界現
前心不怕怖種種勝妙境界現前亦不驚異即動疏
覆旨云如是大解脫法與佛說一大藏教無異無別
無前無後無古無今無少無剩所以釋迦老子准其
奏批旨下曰吾今為汝保任此事終不虛也大眾且
畢竟那箇是業主良久曰今夜是知茶設茶。
示眾做工夫看箇話頭如發兵討賊既已知賊所在
當要急急追上不可逗留遲緩行住坐臥穿衣喫飯
處屙矢放尿處語言酬對處潛緝密捕忽然獲著也
且道賊是那箇驀扭住一僧莫是你麼僧罔措師將
一推曰卻是瞌睡漢。
結制知浴請示眾望仙橋把斷要津南來也不得北
往也不得芙蓉岸高張銕網進前亦無能退後亦無
能果是作得主宰立定腳跟底漢去住也如是寒暑
也如是安危也如是苦樂也如是乃至上天堂入地
獄喫辣棒受惡罵一切皆如是行一事則揚劫外嘉
猷出一言則凜寰中風致斯為參學事畢到家時節
也設或礙膺物不消己躬事未辦趁色力強壯事業
可為之際不必別求方便秖要放下身心真為生死
將箇話頭置於胸次橫在目前如千尋銕壁東也撞
西也撞不管春去秋來不論晝長夜短不分是非得
失不計枯淡豐盈不較迷悟遲速忽然將鐵壁撞穿
敢保馳求永息坐享太平到此田地雖謂向浴鍋裏
全身獨露入水已見長人究竟將來只可博些瓜子
炒豆棗子腐乾條糕燒餅喫喫要與向上一事相應
須如僧問藥山曰學人有疑請師決山曰待上堂時
來與你決至晚上堂眾集山曰今日要決疑底僧在
甚麼處僧出眾而立山下禪床把住曰大眾者僧有
疑便與一推卻歸方丈師曰藥山老漢將墻壁戶牖
一齊打開了也能向裏許拌命挨入便是大光明藏
便是大解脫場如若正信不堅纖疑未盡歲月送迎
無了日莫教孤負好春光。
<other>小參</other>
小參舉藥山久不陞堂院主白曰大眾久思示誨山
曰打鐘著眾纔集山便下座歸方丈主隨後曰和尚
既許為眾說法為甚一言不措山曰經有經師論有
論師爭怪得老僧師曰藥山老子駿步不拘鷹揚無
匹廬陵米上高騰時價石頭路裏獨擅風流其尊特
稱雄可謂無敵於天下被箇院主輕輕一言慫恿便
爾隨他調度和泥合水究竟院主不滿其欲大眾有
失其望資聖則不如是或院主白曰大眾久思示誨
也不論根之大小一雨普潤也不定法之半滿珠玉
齊傾直令箇箇習漏頓除全身荷負院主自無絮語
憎嫌然復有隨後曰和尚今日所說是甚麼法又將
何酬對良久山僧今日勞倦請西堂為汝說罷。
小參激揚諸佛說不到底事提持諸祖行不盡底令
須是君臣道合賓主氣和敲唱雙行更無回互且什
麼人而明如是事不見昔日洞山與密師伯遊山次
忽見白兔從艸中跳過密曰俊哉山曰作麼生密曰
大似白衣拜相山曰老老大大作者箇語話密曰你
又作麼生山曰積代簪纓暫時落魄師曰者箇公案
是何意旨作何理論田地穩密底見恁麼舉便知無
<pb n="854"/>
量劫來事悉在掌握之中毫無隱晦流浪日久底聞
恁麼事繁疑窒塞迷悶重增豈能湊泊得來若白衣
拜相處會得即與古人音容相接律呂相諧提封九
有撫育四生若積代簪纓處會得獨闢繼往開來之
要路佇觀地平天成之雍熙雖然如是分明曉了衲
僧分上秖得一半那一半到明日為汝注破。
請刈禾小參若論此事到相應處驗於田事自無差
謬先要般若種子剔揀潔淨無明稗草不容混雜御
大白牛將祖翁田地深耕淺耖以待心苗培養春就
群栽秋來等穫中間根本未壯欲習初乾諸子紛譁
三車並運才與如來法流水接加功機務分任得宜
智力耘耡勤勞不猒真如莖榦挺特標奇智慧英華
開敷擢秀驀地境風搖蕩惟恐嘉穗揉傷忽朝法雨
所滋且喜焦芽載茂有如是操持有如是保任成熟
有望損益無憂更藉大眾勇猛爭先艱辛莫避箇箇
奮求珠之心人人懷得寶之念不動而運顆顆登妙
覺之場不行斯到粒粒入真空之藏者邊那畔斬斷
淆訛山前屋後不致狼藉到此時節萬行高流纔好
忘功罷業五湖衲子須憑任意飽參雖然恁麼提撕
猶是化門展演畢竟如何得與此事相應良久曰明
朝田阪裏子細好商量。
謝刈禾小參舉地藏問修山主曰從甚處來主曰南
方來藏曰南方近日佛法如何主曰商量浩浩地藏
曰爭如我者裏栽田博飯主曰爭柰三界何藏曰喚
甚麼作三界師曰地藏雖則行上治之政弘至醇之
風猶未達於民情也殊不知人人為此一片田地從
曠劫來備嘗辛苦布種不潔雜穢充繁農務不時荒
蕪遍野喫飯不知飯香飲茶不知茶味腳板為之走
穿筋骨為之磨斷雨多恐其沉淪水少憂其乾燥太
寒則慮根株矬小過熱則愁莖葉焦枯至於青黃未
決之際其將有成若不寬心蓄養速要暴富登場終
與秀而不實者同一患也斯藉眾力盡勿猒勞時候
不違秋收已畢不待商量浩浩自然大事圓成秖有
一人常在田頭地後不離禁殿重闈大眾還識得他
麼良久幾乎錯下名言。
愚菴老宿大椿尼對靈小參生而無生天龍伸出瘦
指滅而不滅菴主豎起空拳玉笛橫吹彩鳳鳴鐵船
同泛明湖月恁麼語話已是齒不關風情存向背擊
拂子殊不知此一片田地常住妙明周圓不變求其
去來生死迷悟了無所得不謂煩惱是垢濁不謂菩
提惟清淨不謂生死有分別不謂涅槃恒寂靜若是
過量人能在翻身一擲抹過大千逆順境上莫可遷
流憎愛關頭不為障蔽隨緣作主到處稱尊惟大椿
老宿夙具金剛正眼解脫法門處處開拓操持般若
靈鋒輪轉根株塵塵斬斷蓋有大慈攝化同事之願
現於柔順如幻色相之身撫育明俊如瑾之瑛唯德
有鄰如蘭之馥入世間法如蓮花在水而於一切皆
無染著勵出世道如松柏擎霄而於一切無所疲猒
以不思議力故以不可壞力故若威嚴若慈藹若熙
怡若愛語令樂見者發深信心以如是行而作佛事
攪澄不異磨涅不痕是故將欲與世長揖之時奮然
超然是去非去政不待假力於無手之人也因有如
是風標故有如是奇特誠非世間言語而歎所盡皆
我老人於有為界中示無為法而不滅壞有為之性
於無為界中示有為法而不分別無為之相能以善
巧方便演出無量差別音聲為一切眾生之母說慈
善之法為一切眾生之子說至孝之道與一切癡翳
眾生作大智慧導師與一切窮露眾生作寶莊嚴樓
閣範上座到者裏意想不得分疏不下擬將一滴之
水欲增大海波瀾非謂不知量也貴要大家知有且
如何是知有底事秋林一夜雨生涼黛抹千山倩曉
妝珍重歸源時節好風飄錦帶藕花香。
楊旨音居士對靈小參大道體寬無易無難菊芳共
<pb n="855"/>
賞山好同看無生無滅不去不來煙籠古徑月鎖瑤
臺者些子乃從上佛祖出離生死之真三昧亦無一
含靈而不具足但器識麤浮根性陋劣當機罔措覿
面猶迷若是沒量大人於無量佛所種諸善根生淨
信者自然證入無疑也恭惟悾菴居士旨音楊公人
今而心古氣正而顏和得泗水真傳受靈峰至囑視
榮名同夢鹿知身世等漚花醇風厚德雍穆閭閻孝
友勤儉啟訓後英處塵勞不為累宛如林下閒人歷
險難不為搖何異山中老衲人境淆訛多方攝護世
情錯綜一致混融頭頭活潑種種施為總不出他一
箇善權方便也昔公於己丑夏歸依先師問道周旋
山僧得與投契交遊屈指已二十三年情忘水乳淡
雅悠長憂吾法道念我艱辛切於同源徹於心髓凡
一聚會書牘往來靡不以己躬大事未得了悟而為
咨訣蓋自信得人人本來具足之道不假指陳勸示
而後能故其臨終為道之心切切孜孜益加綿密剃
髮披緇以畢其志佛聲浩浩脫化超然非夙生培植
般若種子踏實做將來焉能有如是操略且玉樹已
見爭奇宗祊憑其闡奕信仁人之有後以為喜也我
因知公生於無生中受生死於無死中受死於大解
脫三昧海中優游自在不為一法之所留礙恁麼則
世裔道胤綺互延長淨土娑婆無容拘束山僧世外
友也不無知己之感故秋深一棹遠抵蕭山欲證明
居士末後一段公案到者裏說箇甚麼即得舉龐居
士問馬祖不與萬法為侶者是甚麼人祖曰待汝一
口吸盡西江水即向汝道居士於此開悟楊悾菴居
士問先師不與萬法為侶者是甚麼人師曰騎牛童
子赤腳走居士於此深省據實看來一箇失卻一張
口一箇開得一隻眼總無倒斷在諸人或摸索不著
更聽山僧註破吸盡西江消一口騎牛童子赤腳走
不知誰是得便宜醉臥花街看北斗。
滄溟和尚請為母對靈小參劫外淵猷無二無別新
豐家法至極至尊織蒲屨於水邊無人酬價提宏綱
於鬧市有法歸宗將五位以鋪張隨三根而闡妙清
流遶檻紅樹當門機機回互法法交羅調不相合非
我知音刀劈不開始稱母子東塔受法姪滿公之請
為徐母智日安人要說箇蜜齊中邊之甜火等古今
之熱但安人金剛種子夙已結成般若靈苗今亦增
秀世間出世事理兼到身前身後徹底光輝詳而驗
之其滿公孝意深衷敦本扶末可為證矣更要山僧
說箇甚麼若謂一切法不生一切法不滅者邊那邊
隨緣飲啄天宮淨土任意逍遙猶是世諦儀文總不
若生也不道死也不道且道安人在甚麼處雨餘遠
浦歸漁艇月映蘆汀白鷺眠。
陳雷生薦室請小參萬里長空獨鴈鳴千嵒落木動
秋聲涅槃堂奧無門限一任優游自在行是故靈光
不昧萬古徽猷入此門來莫存知解此雖是信口說
信步行總要人親到自己故家田地豎拂子秖者箇
是謂一味平等法門佛祖謂之寂靜妙常眾生謂之
生死根塵東方謂之妙喜世界西方謂之極樂家鄉
三界萬法靡不圓攝所以張孺人據此法門事姑嫜
以孝穆鄰里以敬撫憐赤子逆順施為慈仁播美懿
德標奇醒大夢於長夜消無明於曠劫當知五漏幻
軀即是金剛正體於中求其聖凡男女生死去來了
不可得既然如是還見他立地處麼金地花鋪青靄
合寶池月映碧天高。
大慶院具之尼對靈小參生從何來千尋井底飛塵
埃死從何去十字街頭猛虎踞者裏見得諦當無量
劫來根深固蒂生死輪迴一翻翻轉乃知諸緣未遇
之先來實不來四大分離之後去實不去修絕異同
證無差別摧壞一切憎愛大山安住平等真常妙樂
正眼未開者喜怒哀樂異端競起僧俗男女各立門
庭苦猒娑婆欣樂安養念慮遷流紛然無緒取捨變
<pb n="856"/>
化奔逸不休使自家一片潔白田地上荊棘叢生葛
藤纏繞轉見昏迷愈加沉墜惟具之菴主於諸法性
通達明了成就廣大總持三昧故到末梢頭上如象
王擺脫枷鎖自在遊行雖然若到祖師門下猶欠一
著在豎拂子誰是生誰是死四壁寒香雪色濃心知
不在喃喃語。
空明菴德章尼對靈小參風生碧落雨滴青松好鳥
和鳴圓音無盡谿邊石女塞斷耳根嶺上鐵牛拽回
鼻孔威音那畔風光塵塵顯露空劫已前面目歷歷
全彰者裏悟去髻中寶元是現成衣裏珠從來具足
不起思惟精操萬行匪移跬步參遍百城一切處放
光動地一切處妙用神通入生死流不被生死之所
淪沒踞涅槃岸不為涅槃之所留連雖然檢點將來
猶未是向上一路以拂子畫○相曰此名金剛圈亦
謂大圓鏡冥萬化真機顯千門德相微細包容廣大
悉備所以淨土娑婆諸佛眾生僧俗男女尊卑貴賤
有情無情人非人等總在裏許若帝網垂珠重重交
映猶秋空片月處處騰輝恁麼則淨土穢土乃是一
途男身女身會無二相又何必往無垢世界轉換形
貌正覺始成強生節目喝夜半海門紅日上碧蓮池
畔訪知音。
秦龍山對靈小參鬧市叢中驚人句子大家有分醉
翁衣裏照世明珠靡不現成待寂靜時方能理會到
酒醒時纔可尋思是埋沒己靈非達觀人世之謂也
果是生鐵鑄成漢子冰霜練就心腸遊於世間如入
空聚為一切事遠離諸相隨緣本分生涯到處尋常
活計既為一切事離一切相則戴髮者非為俗士圓
顱者不是僧倫紅塵堆裏即是菩提寂場維摩室中
不異如來寶所既隨緣活計到處生涯則諸佛與眾
生一體涅槃與生死同源東土與西方無別清淨與
濁垢不殊惟我龍山居士以此得不壞信修無垢因
示虛幻家說真實法教子以孝敦友以仁德孚異類
道藹同人知生是無生眼與碧天開霽識死是不死
襟同夢宅宣猷推此因地般若種性宿培深厚故能
委蛻怡然隨願而往不言可知但是臨行掉臂時高
唱驚人句子亂拋照世明珠見者驚疑聞者怖懼孝
子殷勤申請山僧破格入城特與證明豎拂子大眾
還見麼擊一下還聞麼既已聞見分明則知生是無
生死是不死且道龍山居士即今在甚麼處推倒須
彌百念休世間出世更何求安心穩坐蓮舟上玉樹
流芳看聚頭。
莫順之對靈小參夜雨催花韻廣長溪山到處水流
香目前盡是歸元路不用思惟達本鄉蓋一切眾生
到者裏皆一念之迷淪溺生死海中恣縱貪嗔癡隨
逐身口意起種種攀緣造種種結業所以輪迴六道
流轉四生自從曠劫以至今生頭出頭沒無有已時
然不知起諸善法本是幻造諸惡業亦是幻身如聚
沫心如風幻出諸根無實性恁麼則關山萬里憂慮
千重以為功名利祿也是幻內而見聞覺知外而根
身器界也是幻離怖畏地到極樂家也是幻山僧為
居士說法也是幻居士聽山僧說法也是幻豎拂子
惟者箇是金剛常住不朽者世界變遷彼無移易虛
空銷殞此不沮壞若也未審端詳試聽幻人通箇消
息桃紅柳綠皆春色總在東君自主張。
念菴尼對靈小參鷺刷前汀羽蓮開白藕香雨餘山
色好風細水亭涼現成家法不假思惟觸處分明原
無背向拈拂子一畫曰十方薄伽梵一路涅槃門秖
要當人入得此門一一事存函蓋頭頭理應箭鋒普
攝群情圓應萬有偏圓宛轉活潑無拘可以覆載天
地可以貫徹古今可以出離生死可以坐斷去來可
以融聖凡之名可以銷男女之相可以證妙樂之常
可以到無為之地是故念菴菴主般若夙培靈根早
鬯名門托跡閥閱呈祥知身世空中電影視富貴水
<pb n="857"/>
面漚花垂老披緇志願匪懈求善知識不生猒足但
在疇昔妄念忽生一真妙體五漏標形逆順境上青
白紛然憎愛路邊是非交錯而今世事已周攀緣已
斷四大幻緣已散五蘊浮雲已空父母未生前一段
風光正好識取擊拂子斯門極樂超餘彼孰謂西方
別有津。
張門楊孺人對靈小參諸佛秘密列祖淵猷無論聖
凡智愚緇白男女草木昆蟲情無情類皆應有分而
不能證得者為無始以來至於今生妄情厚如萬疊
冰崖疑根深於千年暗室致使生死遷訛昇沉莫測
也有者道生必有死聚必有散晝必有夜夢必有覺
捨生趣生而無有滅此世人之常見也有者道生則
五欲歡娛萬般適意命終身壞氣化清風肉化為泥
一滅永滅而無有生此凡庸之斷見也殊不知生無
生相故雖生而不常滅無滅性故雖滅而不斷是故
釋迦世尊降王宮往雪山幻也成正覺轉法輪幻也
坐塵剎度眾生幻也示生死入涅槃幻也是故楊孺
人報軀有漏至性無移生尊貴家培彝倫種厚德成
鄰深仁育物事上則穆穆恂恂撫下則諄諄切切兼
能修習善法以求佛道極其志力隨所堪任如斯等
事亦皆於夢幻中成辦也大眾一切諸法既皆是幻
秖如楊孺人脂粉態除兒女情斷如何是金剛常住
不朽底森森玉樹枝枝秀也勝金沙坐寶蓮。
莫門智日對靈小參遠山疊疊含青流水村村映碧
風光盡在目前何用紛馳求覓若是得底人達去來
如春燕赴時秋鴻適候了生死猶晝而夜自夢而醒
八面玲瓏絕無向背所以諸佛以此風光出世利生
諸人以此風光遠塵離垢諸人於諸佛光中展其妙
用諸佛於諸人光裏奮其全提各各無差彼彼無雜
恁麼則朱孺人亦據此段風光為男子相也得作女
人身也得生安養也得入娑婆也得逆順施為俱得
自在其或纖疑未遣餘惑尚存不妨聽山僧重說偈
言生從何來死何去金毛師子草裏擂翻轉虛空背
面看有意氣時添意氣。
自由尼對靈小參豎拂子上至諸佛下及群生皆有
此事原無修證本絕悟迷聖凡量泯男女相鎔極天
地而久長亙古今而輝鑑但得時中受用自揚劫外
家風所以自由永菴主夙具金剛不壞之性示現恬
和柔順之身端本倫常究心出世鴻慈導物至德維
時訓於家言言藥石律於己凜凜冰霜有時白髮盈
頭與燒菴人賡諧古調有時田衣挂體同劉銕磨互
唱陽春有時人境俱忘千機不借有時正偏兼到一
切現成紅塵浩浩恒奮全提夢宅悠悠常說正法六
字洪名畢生不改報謝怡然得大自在此謂得底人
於生死海裏逆順總宜煩惱場中作大佛事山僧到
者裏通身是眼也看他不見通身是口也說他不著
雖然欲識桃源別有乾坤須看漁翁通箇消息良久
半夜石人憨睡起一場好夢與誰言。
祁門朱孺人對靈小參春風和暢花柳爭妍紅塵人
語綠樹鶯啼言言悉具圓常句句皆談真實明明標
向上機處處廓歸元路迷之為生死元首悟之謂菩
提正因拈拄杖者裏會得悟迷無異生死同岐始終
交徹淨穢該羅聖凡之相虛無男女之名寂滅恁麼
則孺人淑順持身慈仁啟後夢幻自知堅心出世說
箇不生不滅無去無來也得說箇即心即佛即妄即
真也得故知孺人六十年前生則未嘗生也六十年
後死亦未嘗死也正當今日是生耶是死耶百年大
夢醒槐陰就路還家始得妙。
何母趙恭人對靈小參盡大地是妙菩提路無有差
別境界盡十方是大解脫門無有大小戶牖諸佛聖
人不多一點蜎飛蝡動不少一絲無量劫來亦無間
隔秖為一切人根性不等智識昏迷有眼不曾覷著
有足不曾踏著三途六道逐隊淪形九有四生隨群
<pb n="858"/>
轉步以至千萬劫流變遷延無有了期若是箇信力
堅固正眼洞開者一眼覷透一腳跨入縱橫逆順各
得其宜方為了事漢乃名到家人豎拂子還見麼擊
一下還聞麼若從者裏見得分明聽得清楚四聖尊
榮夢裏非真六凡名號鏡中何有所以何母趙恭人
靈根夙具淑順維身向者裏覷得透徹踏得穩當隨
順世緣成就世事上以奉重下以撫訓機用千奇玲
瓏八面到今日塵緣永謝情境已忘所有靈光獨耀
本來面目全彰有箇現成受用底三昧還知麼樂邦
好景知多少水滿金沙月滿汀。
瓚林奕侍者對靈小參出離生死一著中無委曲最
為簡要非因假借不墮功勳須是識量高古參學眼
正向此中有語話分與尊貴人有相見分便識自己
本地風光從來不曾絲毫欠闕故瓚林侍者夙緣有
在本志未忘知此一著已極明了惟人自肯不由提
掖所以尊卑愛敬穆穆可觀晝夜辛勤孜孜匪懈知
家中分明古意細究根源愛堂裏淡泊真風渾忘彼
此將謂整飾門頭支撐戶底五山競秀十笏爭奇責
任在爾躬不道急流轉棹忙裏抽身致使尊長為此
懷憂路人因而太息大眾到者箇田地若作有聚有
散商量閃電光中莫非舊識若作無生無滅理論杜
鵑聲裏盡是生涯若謂生死涅槃捏作一塊遍野花
飛春光有辨若謂修齡短算縫罅難齊冰壺月映夜
色無分此時若有箇人出來大笑一聲可使瓚林侍
者截斷生死根株跳出聖凡窠臼如其不然待山僧
再喚之遂高聲曰瓚林瓚林與君說盡十分話莫負
平生一片心。
德璋德長薦母請對靈小參空中鳥跡水底魚蹤覓
即知君不可得麥中有麵沙裏無油自古至今幾人
肯信說箇旅泊三界示一往還如將極樂意說與正
愁人拊案一下曰此是從上不傳之秘密佛祖未曾
開示從今開示眾生未曾悟入從今悟入所以趙母
王孺人亦從者裏信入於聲色叢中坐臥不留觀聽
紅塵堆裏遊行毫無沾染生則應物而來死則隨緣
而去此界他方不隔一塵男身女相彼此無分山僧
武林轉棹語水停舟孝眷慇懃申請為孺人說箇到
家消息銀蟾散彩三秋夜桂子風吹滿路香。
朱弦菴居士對靈小參真三昧海本無出沒大解脫
門豈有去來不以染淨而有差別不以真俗而為分
岐所以真人無位機應普現相無定相似寶鏡之對
妍媸形無定形如光影之任短長雖如是普現無邊
自在恒於三昧不起念不作意也故弦菴居士大雄
叮囑過來洙泗淵源流出為國為民入泥入水世境
遷訛歷患難而不變澄懷有素隨舒卷而自如一切
不思議事一切處普現依幻出生也花攢上苑隨幻
而滅也葉落歸根亦惟常在三昧不假思惟無造作
也到者裏佛法世法盡情颺下西方東方無可拘留
聖位凡位莫測其端有傍不甘底出來為居士指箇
品位看良久曰鐵馬嘶開空劫夢金牛踏破故園春
施為不用重斟酌月上珊瑚樹樹新。
悟禪尼薦徒覺初請對靈小參末山頂上芳草離離
鐵磨堂前秋風颯颯你道只待㘞地一聲管取肅清
門徑故周旋叢林是非不顧把關密練寒暑渾忘可
惜本志未酬草鞋根斷拈拄杖者裏一刀兩段便同
本得何慮向上一路千聖不傳卓一下此曲調最古
可以繼先祖。
尼洞明成菴主對靈小參豎拂子者是光明摩尼寶
王但要人認得真用得好無有一法不從者裏出生
無有纖疑不從者裏除斷聖凡迷悟不能隔礙生死
虛妄無所拘遲一一順時一一合妙所以洞明成公
心志鐵石貞操松筠知身夢宅視世郵亭裂情愛網
出煩惱家尋師為道克敬惟勤求友同參寸陰寶惜
說真實言行真實事閒向修多羅中細細咀嚼已知
<pb n="859"/>
黃面老人生平不曾說著一字後於山僧棒下爆散
疑團將使總持規步綿綿末山門墻岸岸說必行到
行必說到也是最初認得清徹用得恰好以不負生
平之志故能臨岐撒手翛然而逝不歌行路難也以
拂子擊案曰山僧今日將他參底證底說底行底一
擊粉碎了也諸仁眼裏看著耳裏聽著腳下踏著惟
恐輕心取用秪在皮膚其真實處還辨得麼無生番
出新豐調徹見清音正始來。
為朱四可對靈小參一口汲盡西江半夜踏翻溺器
無毛銕鷂撞破天羅焦尾大蟲衝開地網此箇如幻
大解脫法門人人皆能究竟箇箇可以悟入秪要生
死岸頭立得腳穩向此門中出沒無拘遊戲自在也
恭惟四可居士建功立業為國成家栽培異類暖日
融融攝受同人春風𩖼𩖼冰霜凜冽處不以為難水
月分明時自以為得所以再造梵宮受囑不忘疇昔
歸重知識傾心已擅當年有時當機顯露事絕今時
有時覿面施呈理超格外生死為念垂老不衰以道
為懷干城有頌故於啟手啟足之時笑談自若委蛻
怡然蓋八十餘年來宛轉偏圓縱橫施設世間出世
能事所畢如一珠中萬形俱現如一塵內諸法全彰
亦於此大解脫法中顯大機發大用也而此中聖凡
迷悟生死去來是非得喪榮辱昇沈總著不得山僧
到者裏縱有十方虛空之口能吼無邊法界之音說
其根源也無交涉雖然於著不得處不妨敲＆CB21439;沒交
涉時正好商量空中石虎從風嘯水底金烏遶樹飛
金碧畫堂春夢醒長安雖好不如歸。

蔗菴範禪師語錄卷十五

<sarticle><article>蔗菴範禪師語錄卷十六</article></sarticle>
侍者行恪錄
<other>垂問</other>
堂外開田掘地堂內擔糞挑柴堂中聖僧作甚麼。
古人道學得佛邊事早是錯用心如何得不錯用心
緬離鄉黨訪道參禪自家一片祖業倩誰照管。
晏眠早起總是為人忙如何是你本分事。
雨潤苔生石頭路滑腳踏實地者道一句來。
知有底人始解奉重何故謂自己亦是冤家。
從上古德橫說豎說總是謾人如何是不謾人底句
霜葉紅於二月花畢竟意在何處。
鳥窠吹布毛侍者便悟去秖如汝作禮我合掌作麼
生會。
南泉道我十八上解作活計趙州道我十八上破家
蕩產二尊宿那箇有長處。
白鷺沙中立青猿月下啼且道為著誰來。
寒則普天普地寒因甚塞北河冰凍斷江南澗水長
流。
一人悟道大地銷殞雲門者裏悟底不勝其數何故
石傘峰巍峭如故。
那畔承當話作兩橛者邊行履未是十全縱橫不犯
底句試道看。
亂紅花作錦深綠草如裀甚麼人合住其中。
春去秋來中間事作麼生。
歷過境界陳說無差問著行腳事何故茫然無措。
櫂轉蘆灣則不問笛聲喚月下滄洲時如何。
望仙橋石傘峰已相見了踏步入門來又為箇甚麼
藤笠下草鞋底且置路邊華表柱道將一句來。
香爐峰盡日舉頭望且道顧戀阿誰。
春樹花妍秋林葉落其中作主底是什麼人。
頭頭上明物物上顯階前雨滴聲作麼生會。
黑夜裏鐵牛生下玉麒麟僧堂廚庫為甚不知。
煙籠碧岫月鎖丹墀主賓欲相見時甚麼人通信。
百不可取一無所堪底佛祖無柰伊何因甚尊貴位
<pb n="860"/>
中少他不得。
南貨道貴北貨言賤廬陵米如何定價。
一切智通無障礙何故堂內不知堂外事。
玉兔將沉金雞未唱是甚麼人境界。
妄想消滅隨處安閒何故山中人只說山中好。
空舟載夜月隔岸送飛鴻是者邊句是那邊句。
長年不出戶合國盡知名此是什麼人。
衝風冒雨九上三登無非馳求情況到家事如何。
紅蓼灘頭白鷺飛總是當人親切句滄江風月分付
誰來。
山遊明月城聽笙歌固是衲僧造詣街頭石敢當與
你道箇甚麼。
振策履長冰莫非遊子意忽焉到家如何話會。
成佛作祖病眼生花談悟說迷觜頭賣俏去此二途
如何是衲僧親切事。
入得門便知有且道金剛腳下鐵崑崙是何意旨。
一向合水和泥總道隨家豐儉因甚臘月三十到來
攢眉者多暢懷者少。
福城東際為訪知音酒樓上唱歌底還相識也無。
時光冉冉歲月悠悠世間人靡不興嗟抱感且衲僧
分上如何話會。
郵亭過客不知返津樹啼鶯為阿誰。
天台南嶽不必商量東關市上笑相逢時如何。
笻攜明月笠戴寒煙無非羈旅情懷到家底意作麼
生。
不落階級底人本無位次甚處與他相見。
三百五百浩浩說禪此是諸方大用我此間湯瓶火
裏煨粥足飯亦足饑則噇倦則眠且道是為人不為
人。
法無異法何故他方此土語音不同。
<other>勘辨問答機緣上</other>
問僧甚處來曰姑蘇來師曰將得顧墅巷裏燒餅來
麼曰不曾師曰你不從姑蘇來僧擬議師便喝出。
問國師三喚侍者意旨如何師曰年老畏寒要襪著
僧罔措師喚曰某甲僧應諾師曰進堂去。
問如何是祖師西來意師曰夜來烘被煖一覺到天
明曰學人不會師曰山僧從來不誑語。
居士問久慕和尚說禪是否師曰是士曰未審禪作
麼說師指傍僧曰他是蘇州人吹得好笛士曰莫便
是說禪耶師噓一聲曰一身俗氣。
問生死到來如何迴避師曰無端捏棒狗先驚曰不
會師曰者死畜生出去。
問寶劍未出匣時如何師曰光芒射斗牛曰出匣後
如何師曰切菜猶嫌鈍。
問如何是學人親切處師曰手裏捏冰口中吐火曰
畢竟如何師曰要寒不得寒要熱不得熱僧擬議師
便打。
問如何是道師曰石版橫鋪曰意旨如何師曰往來
踏著曰踏著時如何師曰放手徐行僧無語師喝。
問如何是接初機句師曰你屈膝我又手曰如何是
辨衲僧句師曰一喚回頭已成孤負曰如何是正令
行句師曰揭開腦蓋敲碎髑髏曰如何是定乾坤句
師曰野老門前讀赦書。
問看箇是誰總無下落乞師指示師曰今日風大汝
覺寒否曰寒師高聲曰誰僧擬議師即推出。
問如何是諸佛出身處師曰乾坤坦蕩曰便恁麼去
時如何師曰天地暗黑。
問如何是正中偏師曰虛堂深夜月高懸如何是偏
中正師曰曉閣淡煙籠古鏡如何是正中來師曰石
人起舞笑顏開如何是兼中至師曰相逢狹路無迴
避如何是兼中到師曰寶印當風無巧妙。
應侍者歸侍立次師問曰聞溪到秀州有兩路是否
者曰是師曰汝從那一路來者曰從者邊路來師曰
<pb n="861"/>
那邊一路如何者曰今日路上來勞倦容別日秖對
和尚師頷之。
問僧甚處來曰杭州師曰曾到愚菴麼曰曾到師曰
見老和尚否曰見師曰老和尚有何言句指示汝來
曰夜踏虎林月晨烹龍井茶師曰恁麼則老和尚辜
負你也僧擬議師曰卻是你辜負老和尚也。
問如何是正中偏師曰畫閣燈殘午夜天如何是偏
中正師曰鳳棲梧樹秋煙靜如何是正中來師曰折
衝須假臥龍才如何是兼中至師曰出匣太阿無巧
智如何是兼中到師曰龍吟枯木春風浩曰正偏五
位承師指向上全提事若何師曰句好誰開口詩佳
自點頭。
問如何是奪人不奪境師曰家遠書難得秋高月倍
明如何是奪境不奪人師曰寵渥辭炎漢綸竿釣富
春如何是人境兩俱奪師曰霸主到烏江雲散鳥飛
絕如何是人境俱不奪師曰春入百花園金樽酌明
月。
搬柴次僧問曰般柴還有佛法也無師放下柴曰此
是上柏山裏柴一錢二分一擔曰向上事又作麼生
師曰乾者自輕濕者自重曰忽遇柴空人散時如何
師曰雙足高趺好喫茶。
問如何是和尚為人處師曰口邊堆白醭舌上長青
苔曰此是接上上機秖如中下人來向甚處安排師
曰教伊作驢作馬。
問途窮萬里迥無人煙時如何師曰且向三家村裏
宿曰究竟如何師曰歸計身為主生涯莫問人曰忽
逢家信通時又作麼生師曰不許夜行投明須到。
僧參師問甚處來曰天童師曰天使齎詔入山召和
尚時聞玲瓏嵒大聲喝彩真否曰好事從來不出門
和尚焉知師曰適與上座相見曰若某甲爭肯管伊
閒事師曰你更嫌甚麼曰總是趙州道底師便打一
拄杖曰和尚不得草草打人師曰資聖門下賞罰分
明僧便作禮。
問格外風規如何演唱師曰村人跪禮石獅子曰恁
麼則一句無私曲天下盡知音師曰上座卻不是曰
和尚也不得壓良為賤。
問如何是君師曰丹詔不須啣彩鳳萬方悉已戴堯
恩如何是臣師曰金馬高騎離禁殿霜鋒不動斬癡
頑如何是臣向君師曰赤心常抱調羹夢白首綸音
候九重如何是君視臣師曰杲日麗天光彩耀綿綿
萬象照無私如何是君臣道合師曰虎嘯龍吟無異
致簾垂黃閣奏簫韶。
問某參萬法歸一如何得大徹大悟師曰襪破無根
僧擬議師一喝。
問如何是西來的的大意師端躬而立僧罔措師曰
你適才問甚麼僧理前話師曰劍去久矣。
問僧甚處來曰江西師曰亂走作麼曰特來親近和
尚師曰近前來與你道僧近前師曰還識山僧麼僧
罔措師便打趁。
問如何是得力底句師曰耳聾眼瞎曰便恁麼去時
如何師曰墮阬落塹。
師入城次僧問曰如何是城中境師曰長街短巷曰
如何是境中人師曰上南過北曰如何是人中意師
曰高唱酒樓曲精分肉店腥。
問如何是直截一路師曰北麗橋北曰謝和尚指示
師曰錯。
問向上一路千聖不傳如何是和尚為人一句師曰
三三一九曰還許學人荷負也無師曰驢年。
問如何是學人自己師曰鬧市裏花磚曰某甲不會
師曰看僧擬議師便打。
問如何是密室中寶師曰有眼不能辨曰有眼不能
辨時如何師曰密室中寶曰某甲欲用時如何師拈
起拂子曰還辨得麼僧佇思師一喝。
<pb n="862"/>
問萬機休罷時如何師曰鴛鴦湖上釣魚船曰豈無
尊貴師曰明月洲前排夜色。
問百不知百不會底人來和尚如何款待師曰不嫌
自品俗何用絕交書。
問某甲做功夫多年可謂銳志勞心矣不得箇入路
乞和尚指示師與一掌曰向者裏入曰如何趣向師
遂起身曰莫妨我東行西行僧無語師拽杖趁出。
問三藏言詮盡是教意如何是祖意師曰你不問山
僧幾乎忘卻也曰乞師垂示師曰不慎其前必悔於
後僧不領旨師便打。
問勿居空劫不落今時請師直指西來意師曰瞎眼
老婆挑錦繡。
問曹溪的旨即不問洞上家風請師指示師曰豈是
偶然曰為甚麼如此師曰酒逢知己飲花插美人頭
僧禮拜師打曰不得艸艸。
問自到資聖未聞示誨今請和尚曲垂方便師曰早
上粥午間飯何曾少你來曰爭柰學人群疑未息師
曰三德六味秖怕你不念僧沉吟師便打曰想箇甚
麼。
問師子吼且止如何是無畏說師曰無畏說且止你
作師子吼看僧一喝師曰恰是野雞啼。
問維摩默然還有道理也無師曰是大神咒是大明
咒曰恁麼則葛藤去也師曰你向那裏見維摩僧默
然師曰放你三十棒。
問死中得活時如何師曰連日大雨秀州城坍去一
角你為何不知僧罔測師喚侍者曰拖出者死漢。
道士問道可道非常道是甚麼道師曰青牛去後無
人到曰名可名非常名是甚麼名師曰白鶴騎歸趁
月明曰和尚宗旨特請舉揚師彈指一聲曰太上老
君急急如律令敕。
問僧甚處來曰江西吉安師曰廬陵米價若何曰古
人道了也師曰如今作麼生僧無語師曰脫空妄語
漢直打出。
僧參師問甚處來曰蘇州師豎拂子曰彼中還有者
箇麼曰雖有不堪呈似師曰若有不妨將來僧作呈
物勢師便打曰滯貨不堪語話出去。
問如何是學人自己師厲聲曰你者樣青頭白臉底
後生不思量學好終日三三兩兩說長道短作甚麼
僧面赤無措師曰你適來問甚麼僧擬開口師便與
一掌推出。
師因眾集次曰菩薩了法從緣有不違一切所行道
拈拄杖者箇是法作麼了復畫地一下者箇是道作
麼生行良久起身顧眾曰退後些不得攔人走路。
僧參師問桑梓何處曰陝西師曰幾時離彼中曰三
年師曰許多艸鞋錢甚麼人與你還僧無語。
師在河邊見一僧過問曰向甚處去曰入城去師曰
師曰城門緊閉時如何曰和尚有何方便師一喝曰
去僧便行師曰直饒與麼秖在半途。
僧入室請益曰某甲做功夫如在睡夢中過底一般
師曰即今醒也未曰不敢造次秖對師打一拄杖曰
向者裏醒去。
問如何是祖師西來意師曰蒼苔匝徑青春老曰某
甲不會師曰紫燕翻簾白日長。
問知有底人與甚麼人對談師曰鬧市裏一箇兩箇
曰所談何事師曰炎天似烈火難爍鬢邊霜。
居士問總是一派曹源何故有臨濟曹洞之別師曰
居士昆仲幾位士曰同胞三人師曰總是一母所生
何故有兄大弟小之分士無語師曰取茶來與居士
喫士曰不消得師曰隨心玉饌知多少爭是山泉滋
味長士恍然而別。
僧參師問甚處來曰靈嵒山師曰披雲臺下即不問
你響屣廊前道一句看曰某甲乍入叢林師曰你在
彼中住幾時曰一年師打曰大好乍入叢林。
<pb n="863"/>
僧問學人千里遠來只為大事不明乞和尚垂慈指
示師指扁額曰者樣大字你那裏可有人寫得麼僧
曰有師曰既有又到者裏討箇甚麼僧茫然師曰空
將雙鳳管吹與老聾聽。
問古鏡未磨時如何師曰人人所愛曰磨後如何師
曰箇箇憎嫌曰磨與未磨時如何師曰且莫承虛接
響。
問如何是資聖境師曰綠楊春水岸邊漁曰如何是
境中人師曰綸竿無錯餌終不釣陽鱎。
問到家底人如何將養師曰飲洋銅吞銕丸曰恁麼
則鼓腹謳歌去也師曰快樂應知患更多。
問萬法歸一一歸何處師曰北麗橋頭曰不會師曰
過東便是僧禮拜師以拄杖挃曰不得忘卻者裏。
僧問看本來面目毫無入處乞師開示師引僧出丹
墀曰者菊花今年種底倒也有些意思僧曰我會也
師曰那箇是本來面目曰秋來黃菊綻東籬師曰逐
塊漢僧一喝而出。
問如何是日用事師曰兩粥一飯曰其柰雖飽無力
師咄曰者有頭無尾漢出去。
問做工夫不得親切求和尚開示師度刀與僧曰我
要你頭割取來僧惶怖無措師曰作麼不親切。
問萬法歸一一歸何處師曰你在那一寮裏住曰行
堂寮師曰行堂去僧便行師召僧僧回首師曰青州
布衫重七斤你如何會僧無語師直打出。
問知有底人向甚處行履師曰緊峭芒鞋入帝鄉曰
其意如何師曰自古名高累不輕。
問祖意西來即不問如何是道出常情一句師曰猛
虎入鬧市。
問某甲一向牧牛只是不得馴伏師曰近前來與你
道僧近前師扭鼻曰者畜生為甚犯人苗稼僧無語
師曰原來是頭死牛。
問僧甚處來曰黃檗來師曰臨濟喫棒的意作麼生
曰未入門時已對和尚道了也師曰即今又如何僧
無語師直打出。
問掘土得金時如何師曰終是不貴曰何故師曰為
是從門入者。
問如何是一喝如金剛王寶劍師曰擬心一絲伏屍
萬里如何是一喝如踞地獅子師曰不動爪牙野狐
喪膽如何是一喝如探竿影艸師曰菱花在掌妍醜
何逃如何是一喝不作一喝用師曰白日街頭啞子
說夢。
問如何是第一玄師曰滿慈有口莫能宣如何是第
二玄師曰石火穿鍼句未全如何是第三玄師曰碧
湖秋月向人妍如何是第一要師曰揚眉早已成顛
倒如何是第二要師曰龍泉出匣寒光耀如何是第
三要師曰豐干騎虎寒山笑。
問如何是第一句師曰有理不在高聲如何是第二
句師曰秋風動處鴈南飛如何是第三句師曰金烏
飛上玉闌杆。
問要出生死不得箇杷柄乞和尚指示師拈拂子曰
你要擔將去曰不敢承當師曰生死如何得出。
師一日在園裏行僧問不是心不是佛不是物畢竟
是箇甚麼師曰挂樹是茄子倒地是東瓜曰究竟如
何師曰費我多少鹽醬僧不會師便與一掌。
問如何是本來面目師曰煙雨樓上唱山歌曰某甲
還聞也無師曰你不聞曰為甚不聞師曰為你不識
本來面目。
問學人幾千里遠來專為大事因緣到此多時毫無
影響師曰莫是山僧孤負你麼曰如何是和尚為人
處師打一棒僧便作禮師曰你見甚麼道理便額角
著地曰感恩豈在賜金多師曰者茅廣漢參堂去。
問和尚未見愚菴時如何師曰金樽有佳客曰見後
如何師曰秋山無故人。
<pb n="864"/>
師入城有僧攔街問曰鬧市裏還有佛法也無師曰
酒店清虛肉店忙曰恁麼則頭頭是彌勒也師曰非
汝境界。
問如何是和尚自受用三昧師曰日裏遊山倦夜來
高枕眠曰如何是為人親切處師曰舌上生荊棘曰
恁麼則學人失望也師曰近前來與你商量僧應諾
師便打趁曰不堪語話。
師栽田次問僧者一片田有來多少時也曰常住底
某甲不知師曰賴你不知若知則賣與人也傍僧曰
昔年百丈今日雲門師曰多口作麼隨與一掌。
問僧名甚麼僧曰普照師曰覆盆之下為甚黑漫漫
地曰怪某甲不得師隨聲打曰道甚麼。
師遊山次問僧東邊去西邊去曰一任縱橫師曰忽
遇大蟲時如何曰和尚莫恐嚇人師打曰原來是箇
死虎。
僧參師問甚處來曰弁山師曰弁山有何言句示人
曰教學人一念萬年去師連棒打曰話也不會舉僧
罔措。
僧參師問那裏人曰毘陵師曰趙州道常州有有箇
甚麼曰不知師曰疑是丹山鳳原來是野雞。
僧參師曰望仙橋與汝說了也試道看僧曰適纔猶
記得師曰忘前失後漢出去。
一僧侍立次師謂曰你日後切莫道山僧在者裏曰
和尚著甚麼死急師豎拂子曰其如者箇何曰離卻
者箇又作麼生師以拂子驀口打。
問眾曰更深夜靜事如何眾下語皆不契代曰老鼠
翻燈盞。
一日入僧堂良久顧左右曰實是無事驚動了莫怪
便歸方丈。
問如何是君師曰位登九五不稱尊如何是臣師曰
夜深騎馬謁金門如何是君視臣師曰一輪杲日照
山河如何是臣奉君師曰天上星辰皆拱北如何是
君臣道合師曰龍樓歡笑語聲高。
問如何是雲門境師曰煙抹千山黛風高萬竹聲曰
如何是境中人師曰好句無人和撚鬚自許長。
師一晚在山門前坐次問僧曰如何是雲門境曰青
山片片綠水潺潺師曰如何是境中人曰禮拜和尚
師曰如何是人中意曰明月堂堂師曰山僧則不然
僧問如何是雲門境師曰溪深流水靜山老白雲多
曰如何是境中人師曰長嘯起清風高談驚宿鳥曰
如何是人中意師曰四海誰人知此心。
一日普請抬灰次僧問昔日百丈開田說大義雲門
今日出坡還有道理也無師曰一籮灰兩人抬。
問如何是顯聖境師曰環山流水響潺湲曰如何是
境中人師曰面貌可憎語言無味。
問如何是類墮師曰垂楊荒草岸高臥不憂天如何
是隨墮師曰深村沽美酒不怕知音多如何是尊貴
墮師曰龍樓燒野火散髮聽朝官。
問如何是曹洞宗師曰金雞啼曉月朦朧如何是臨
濟宗師曰波斯上廟手擎空如何是雲門宗師曰路
逢狹處電飛紅如何是法眼宗師曰御街勒馬問樵
翁如何是溈仰宗師曰淨瓶一踢喪家風。
問二六時中向甚處行履師曰玉笥峰前曰意旨如
何師曰東風急披簑衣。
問不落正偏請師指示師曰上座何得不顧傍觀曰
恁麼則有口不能道也師曰片語可敵千金一杯自
輕七尺。
問如何是和尚受用三昧師曰清風竹裏度日還惠
學人少分也無師曰愁雲石上生。
問學人通身是病請師靈藥一劑師曰試說病源看
僧一喝師曰虛損發狂不堪醫治直打出。
問如何是學人親切處師曰十字街頭讀赦書曰意
旨如何師曰總要大家知。
<pb n="865"/>
問僧你腳上為甚有黃泥僧曰卻被和尚帶累師曰
那裏是帶累處僧翹一足師曰念汝遠來三十棒且
待別時。
問如何是接初機句師曰北牖清風透骨涼曰如何
是辨衲僧句師曰越王臺畔鷓鴣啼曰如何是正令
行句師曰放開捏聚無回互曰如何是定乾坤句師
曰上是青天下是地。
師一日普請回頭見僧隨後乃曰你空手作什麼曰
前面有在師曰近前來有句佛法與你說僧近前師
豎起扁擔曰秖者箇帶累殺人曰某甲幸無事師將
扁擔度與僧擬接師便打曰莫道無事好。
問維那堂中人今日作甚麼那曰上晝擔肥下午挑
柴師曰聖僧作甚麼那無對。
問王未登殿時如何師曰五朝門外嘶金馬曰登後
如何師曰野老謳歌賀太平。
問如何是和尚家風師曰面上無好顏室內不張燈
曰忽遇客來將何秖待師曰金盤盛皓月玉碗貯浮
漚。
問如何是和尚深深處師曰好風搖綠樹終日不關
門曰還許人插足也無師曰知時識務可為俊傑。
師一日巡視稻田次一僧問曰如何是和尚為人一
句師曰待無人處與你道曰此處無人也師指曰者
片田肥苗黑那片田瘦禾黃曰學人不會師曰秋後
再商量。
問如何是向上一路師曰秋風吹斷鷺鷥行僧禮拜
師便打。
問某甲參叩多年未得入處乞師指示師曰你曾到
香爐峰頂麼曰不曾師曰得空去走一遭。
問學人有疑請和尚一決師曰鐘不扣不鳴曰不會
師曰鼓不敲不響曰意旨如何師曰飽喫飯了東語
西話作甚麼。
問僧甚處來曰江西師拈拄杖曰者箇你那裏喚作
什麼曰和尚合知師便打曰念汝遠來。
問僧甚處來曰明州師曰布袋和尚近日如何曰學
人不見師曰在鬧市裏瞌睡為甚不見僧罔措。
僧辭出山師曰甚處去曰湖廣師曰將得山僧去麼
曰趁船錢須和尚還始得師豎起拄杖曰者箇還當
得麼僧擬議師打曰去你不是我同流。
問如何是頭師曰白日無行路如何是尾師曰歸家
著弊貂有頭無尾時如何師曰雖然是駿骨尤復困
鹽車有尾無頭時如何師曰錦瑟奏珠宮不入愁人
耳直得頭尾相稱時如何師曰玉驄馳曉日金殿臥
清風。
問僧甚處人曰福建師曰未過仙霞嶺山僧與你相
見了也更來作甚麼曰事不猒精師豎拂子曰者箇
作麼商量僧無語師曰掠虛漢。
問僧甚處來曰虎丘師曰曾到千人石上坐麼曰終
日此盤桓師曰可中亭對你道什麼曰和尚者裏不
敢造次師曰作家作家僧一喝師曰依舊依舊。
僧參禮拜起師拈拂子一吹曰你還知此事麼曰已
知和尚婆心徹困師曰切莫亂道僧無語師遂以拂
子劈口打。
問學人特為此事千里遠來緊要法門乞垂指示師
拈竹篦曰你識得者箇麼僧曰不敢錯對和尚師打
一下曰饑逢王膳不能飧。
師埽地次僧問如何是學人自己師曰與我將糞箕
過來僧將至師曰如何是你自己僧便禮拜師曰見
箇甚麼道理僧曰酬恩有分。
師一日到僧堂問曰許多人向甚處去了一僧曰普
請挑柴師拈起拄杖曰秖者箇無處安置你為我拗
折僧曰某甲也無著處師曰一釣便上。
問僧甚麼處去曰上山挑柴去師曰將甚麼挑僧豎
起柴擔師曰者邊有人麼曰無師曰那邊有人麼曰
<pb n="866"/>
無師召僧僧應諾師曰挑柴去。
問在者裏多時未聞和尚示誨乞垂開示師曰你欠
少箇甚麼僧不審師與一掌。
問僧甚處來曰蘇州師曰我正要問蘇州信城隍廟
裏火發判官手中失卻筆還尋得見麼僧無語師曰
汝不是蘇州人。
僧參將展具師曰我已知汝來處也不必粧腔作勢
曰便恁麼去時如何師曰逢人切莫錯舉曰雖然到
者裏不施三拜要且不甘師曰同心對面三千里。
因久雨垂問一曰連日大雨海滿河盈因甚破沙盆
裏一點也無鼎尼畣曰中不容他二曰一雨降時三
根普潤何故道黃瓜茄子栽種不得曰時至根苗自
生三日雨久嫌雨晴久怨晴平懷一句作麼生道曰
熱即言熱寒即言寒四曰一夜落花雨滿城流水香
是甚麼人明得恁麼事曰釣漁船上謝三郎。
師因新到茶次問曰向在甚處曰靈隱師曰大殿蓋
完也未曰畢工了也師曰其餘作甚麼曰還有幾處
要改造師曰飛來峰幾時轉向僧無語師曰實頭人
難得且喫茶。
問不落言詮請師直指西來意師曰誰教你恁麼問
僧無語師連棒打曰者話墮阿師。
僧參禮拜起師曰過者邊來曰某甲不是者邊人師
曰那邊句試道看曰分疏不下師曰滿口嚼黃連猶
言不是苦。

蔗菴範禪師語錄卷第十六

<sarticle><article>蔗菴範禪師語錄卷十七</article></sarticle>
侍者行恪錄
<other>勘辨問答機緣下</other>
問如何是祖師西來意師曰玉笥峰前望歸雲晚更
多曰此去如何舉似人師喚僧僧應諾師曰但恁麼
去。
問僧生齡多少曰二十七師曰真箇二十七那曰是
師拊掌大笑曰和尚笑箇甚麼師曰酒餚席上稱知
己未必君心似我心。
師在谿邊坐僧問曰和尚在者裏思量箇甚麼師曰
為你漆桶不快曰某甲酬恩無地師曰羅公照鏡。
師閒行次僧曰平坦路上和尚要者拄杖作什麼師
曰打狗曰忽遇佛來時如何師曰放過則不可曰某
甲來時如何師曰請過一邊曰何故師曰為汝非其
同類。
問僧甚處來曰杭州師曰錢塘江裏渡船載你過底
人還具眼麼曰今日被和尚勘破師休去。
師一日趺坐行者將小食至曰和尚還喫不師曰有
甚麼饅頭䭔子一時下將來者以碗合取食便行師
叱曰弄虛頭作麼。
僧擬作禮師約住曰且莫禮拜不涉程途道一句看
僧喝師顧左右我秖問他一句他便說上一絡索。
問未識本來面目請師方便師曰天左旋地右轉曰
不會師曰面赤耳紅。
問僧汝名甚麼曰剖玉師拈拄杖曰試為剖看曰好
手不張名師曰出去僧纔行師曰失卻斧鑿也僧回
頭師便打。
問看來無不了了只是開口不得過在甚處師展兩
手曰是甚麼僧無對師便打曰好箇了了漢。
問僧甚處來曰靈巖師曰夏在甚處曰徑山師曰己
躬下事作麼生曰和尚歸方丈待某甲說師便打曰
何得艸艸打人師曰惟恐停囚長智。
師因普請次問僧曰甚麼處去僧曰栽田去師曰我
不問你栽田問你本分事僧曰若問本分事某甲實
是栽田去師曰顯聖者裏那有者樣強東西曰謝和
尚授記。
<pb n="867"/>
僧參纔入門師展手曰是甚麼僧轉身便行師喚僧
僧回頭師曰疑殺人便打趁。
問僧甚處來曰楚中師曰到者裏多少程途曰三千
里師曰恁麼來者是甚麼人曰伏惟和尚起居萬福
師曰好與三十棒。
僧問如何是函蓋乾坤句師曰雲深竹徑幽如何是
截斷眾流句師曰秋江橫艇無人喚如何是隨波逐
浪句師曰萬卉春同色千家月共明。
問達磨面壁意旨如何師曰十分孤峭曰便恁麼去
時如何師曰一敗墮地曰神光斷臂又為箇甚麼師
曰碧岫閃紅霞曰秖如達磨道與汝安心竟如何是
安底心師曰胥江八月潮。
問和尚法體安否師曰法體有甚不安曰山中事纏
不得時時親近師曰山僧時時在你家裏曰某甲不
信師曰怪山僧不得。
問如何是道師曰若耶溪曰某甲不會師曰此去紹
興二十里僧擬議師喝曰思量箇甚麼。
師一日山門外行侍者問某甲參本來面目多年毫
無入處求和尚指示師指曰者些樹我看種看長底
者曰不會師曰再過幾年陰森鬱密。
僧問如何是密室中人師曰長行不舉步曰如何是
密室中事師曰推窗看遠山。
問此事人人本具何故問著不識師曰誰恁麼問僧
無語師咄曰好箇人人本具。
問如何是直截一路師曰偏門一櫂到西興曰不會
師曰青布包雨傘上岸似雲飛。
問如何是空劫已前自己師以手拭面曰還會麼僧
作禮師打一拄杖又僧如前問師曰不辭向汝道恐
打入鬼窟裏去。
問乍入叢林乞師指示師曰香爐峰柴挑過幾轉來
曰不曾師曰普請時挑兩轉來曰某甲不會師曰隨
眾去。
問二六時中業識茫茫無本可據求和尚指箇安身
立命處師曰田寮裏種田柴寮裏砍柴曰不會師曰
問取過來人。
問如何是顯聖境師曰松老擎寒翠山高入暮青曰
如何是境中人師曰一點赤心機不息滿頭白髮氣
猶豪。
問離心一著如何參師曰繡針眼裏打鞦韆僧擬議
師與一掌。
一日侍者請喫放參飯師曰山僧參也不曾參喫甚
麼飯者曰雖然也少和尚一分不得。
問未過關底來如何相接師曰古塚路邊燒野火曰
已過關底來如何通信師曰博山爐內爇楓香。
問如何是學人本分事師曰踏破艸鞋赤腳走曰某
甲不會師曰明日來與汝道。
山上挑柴次一僧曰者裏有虎速去師曰不是虎卻
是你僧無語師喝曰死畜生去。
師一日同居士游山次士曰我在山裏行聞風吹樹
有歷落聲疑是虎心生怕怖師曰是你家裏事怕箇
甚麼士擬議師拊其背曰只在者裏思量作麼。
侍者侍側師豎起拳曰是甚麼者忽有契入便作禮
師曰你作佛法會耶者曰何佛法之有師復豎拳曰
是甚麼者曰拳頭師深喜之。
問某甲到者裏總無箇入處求和尚指示師曰紹興
城裏柴貴米賤曰不會師曰此是實語僧擬議師喚
侍者曰拽出者死漢。
問路逢達道人不將語默對未審將甚麼對師曰你
今日那裏起身曰楓橋師曰來路遠且安單去。
師看雪次謂僧曰好雪曰好在甚處師捏雪團與之
僧擬議師曰飯籮邊餓死者無限。
師因座主來參問曰講何經論主曰金剛經師曰經
中道若見諸相非相即見如來驀豎拳曰者箇是拳
<pb n="868"/>
頭如來在甚麼處主曰某甲不會師曰你甚處人主
曰生緣建業住靜匡廬師曰五老峰高多少主無語
師曰遠來辛苦且將息著。
問僧甚處來曰宜興善權師曰善權近日作甚麼事
曰某甲暫寓但見人數不多錢糧淡薄不作甚麼事
師曰雲門者裏人眾不多一日三飧亦不作甚麼事
你來為箇甚麼曰學人不會師曰喜得你不會若會
則事生也。
問知客今日多少新到曰十數人師曰好好款待著
曰諾師曰誰知白日有閒人。
監院侍立次師曰今日甚處去來院曰城中買貨來
師曰買些何物院曰但簡要緊底買些師豎拂子曰
還買得者箇麼院曰王令稍嚴不敢攙行奪市師便
打乃顧謂侍者曰你作麼生道者曰和尚要他何用
師亦打。
問僧甚處人曰江西南昌師曰汝名甚麼曰真曉師
曰滕王閣上扁額是甚麼人寫曰不知師遂打一下
曰好箇真曉。
問僧近離甚處曰金粟師曰住持為誰曰弘覺和尚
師曰出門時有甚麼語誡勗汝來僧喝師打曰不得
艸艸打人師曰我要話行乃連棒打出。
問有一至寶特將奉獻未審師還納否師曰須知雲
門家風不似旅亭活計僧擬議師曰失卻了也。
問竺土大仙心東西密相付如何是密付底心師曰
汝爭得知僧無對師曰不識羞恥漢遂以棒趁出。
師一日致茶次問僧曰向在甚處曰湖廣神鼎師曰
有多少眾曰二三百師曰尋常將何示人曰某甲不
敢妄談時事師拈起果子曰秖如者箇作麼商量曰
有利無利不離行市師曰放你三十棒僧曰謝和尚
慈悲。
僧辭問某甲出山去前途有問雲門法道如何酬對
師曰有粥喫粥有飯喫飯曰或有不肯又作麼生師
曰誰是其人僧擬議師打曰幾乎放過。
問用工已久未得相應省心力處乞示一言師彈指
一下曰恁麼則忘和尚不得也師曰你為甚罔談彼
短僧彈指一下師以棒趁出。
問暫時不在時如何師曰我不曾教你挑柴擔糞僧
罔措師曰不是你分上事出去。
居士問弟子塵緣繫縛難得親依徑截處乞指示師
曰曾到荒山過麼士曰不曾到師曰請喫茶。
師到僧堂曰許多人甚處去了一僧曰上山挑柴師
曰你為甚不去僧曰直日師度拄杖與僧曰我亦要
去挑柴者箇你收著僧擬接師便打曰莫妄想。
師在田中歸僧問曰和尚栽田辛苦麼師曰隨人起
倒有甚辛苦曰雖然千人努力不如一人垂拱師曰
汝則如是爭柰別人不肯曰不肯的是誰師休去。
問如何是和尚家風師曰喫飯長擎無底缽蔽寒好
製舊衣裳。
問如何是和尚為人一句師曰長廊白日揀榆錢曰
謝師指示師曰囊砂謂飯耍孩兒。
問眾曰古人道到處去來不如者裏且道者裏有甚
好處參頭曰也知和尚不是好心又一僧曰家醜不
可外揚師曰原來總不出者裏。
僧參次問曰向來跋涉水雲如何是到家一句師曰
眼裏觀風景堂前脫艸鞋曰此外更有事也無師曰
不會作客煩勞主人僧無對師拈棒打出。
師訪一菴主問曰在此住幾時也主曰不記得師曰
日用事如何主曰天曉荷鋤出更深抱枕眠師曰大
好不記得主便作禮。
師一日早粥次驀喚曰大眾眾皆舉首師曰且喫粥
著。
入堂問曰廚庫山門不問汝僧堂裏事作麼生一僧
曰某甲經行去師曰除卻行住坐臥更道看僧一喝
<pb n="869"/>
師曰又在鬼窟裏作活計。
問僧甚處來曰某甲楚黃人因看和尚語錄有箇入
處特來親近求印證師曰你曾到此山麼曰不曾師
曰焉得到者裏僧曰一路問來師曰何不求他印證
僧無語師便打趁。
因米頭作禮次師曰汝在者裏住多時了我有一段
事為甚不知頭曰和尚有甚麼事師遂將一隻鞋趯
出頭曰若與麼不如某甲舂米去師曰你作麼生會
頭將鞋安於舊處師曰猶未可在拈棒打出。
問僧你一向作甚麼曰專為此事師拈拄杖曰此事
不可以有心求不可以無心得你如何著力僧擬議
師打曰石中有火不深信空向行人問丙丁。
若侍者侍側師舉起拂子者微笑師曰我乃趕蒼蠅
你莫作佛法會者無語師代曰作賊人心虛。
問波浪滔滔一朝便息時如何師曰滄洲明月夜轉
櫂聽漁歌又一任妄想。
問一門深入即不問萬機休罷時如何師曰明月堂
前輥繡毬又日月易流。
問內不放出外不放入中間事如何師曰金雞啼上
玉闌干又早間粥午間飯。
問十二時中如何用心不致光陰虛度師曰萬事不
入耳北牖聽鶯啼又行但行坐但坐。
問舉了便會猶存窠臼如何得脫洒自由去師曰金
毛師子草裏輥又三十拄杖。
問四大本空五蘊非有未審妄念從何而起師曰虛
空背上金牛舞。
僧參師問曰向在那裏住僧曰紹興城裏師曰越王
臺上鷓鴣啼明甚麼邊事僧擬議師曰思量得起麼
僧亦無語師曰可惜。
居士問特來親近將何指教師曰喫早飯也未士云
已喫師曰近日米價如何士曰如常師曰適才入門
見有師僧麼士曰有師曰他曾說甚麼士曰不曾師
曰承指教士曰莫便是否師曰錯。
僧問和尚尋常極是脫洒今日何故捏根拄杖師曰
見文王施禮樂遇桀紂動干戈僧曰某甲與和尚相
見時如何師曰降將不斬。
僧詣室曰和尚不許人胡喝亂喝某甲作箇和事人
師曰得僧一喝便出師曰輸官司底揮金如土。
僧問曹洞家風即不問臨濟宗旨請師道師曰你要
我道臨濟宗旨麼曰是師曰臨濟有甚麼宗旨僧擬
議師拈棒便打僧曰打則打爭柰有人不肯師曰我
只要打得暢快那箇要他肯復打出。
居士問和尚淡薄如何過日師拈拄杖曰賴有者箇
士曰應時及節請道一句師便打士曰恁麼則與古
人共出一隻手也師云雖如膠漆莫知寸心。
僧問牛頭未見四祖時如何師曰赤心一片曰見後
如何師曰青灰滿頭曰見與未見時如何師曰鼻在
口邊手在袖裏。
吳醫士問如何是佛法大意師曰左脈候左右脈候
右士曰恁麼便是否師曰傷風當解肌欬嗽宜利氣
士一喝師曰上焦有火渴飲冷水。
僧參師問甚處來曰寧波師曰在天童在雪竇曰不
敢草鞋輕踏破師曰爭得到者裏曰天華老漢不勘
自敗師曰未信你在曰真箇那師曰來路遠三十棒
且待別時。
僧問向上事即不問行腳事求指示師曰普請挑柴
與我穿雙草鞋來曰不會師曰多年行腳穿草鞋也
不會。
問凡有言句盡落今時如何是不落今時句師曰去
吾帽向君笑曰和尚豈無方便師曰昔何勇銳今何
離。＆unrec;
師隨眾刈禾次浴頭請浴師曰不浴頭再請師展手
曰抑逼人作麼頭曰某甲日後不敢造次師以禾鐮
<pb n="870"/>
便打。
僧參纔跨門師曰竹兔杉雞何因到此僧曰和尚道
甚麼師便喝僧曰名聞千里不如一見師曰道甚麼
僧便喝師便打。
園頭作禮次師曰近日作甚麼頭曰東園種白菜西
園種蘿蔔師曰無陰陽地上種甚麼頭曰正要請問
和尚師曰不可狼藉常住種子頭曰諾諾珍重便出
師顧左右曰菜園裏有蟲了。
知客侍立次師曰今日有幾新到客曰俱款待過了
師曰獨坐無尊卑底何處安置客曰莫是和尚同參
麼師曰雖然同住曾不知名客一喝師曰好喫二十
棒。
侍者報有僧參師曰山僧勞倦教明日來者曰不可
孤負來意師笑曰僧已相見了侍者還不知。
一僧到纔放行李便入室問曰向上一關未敢輕扣
到家一事願請垂示師曰脫了草鞋好洗腳曰便恁
麼去時如何師曰客寮自在東樓上僧便出師喚曰
闍黎僧回首師曰照顧行李著。
新到數人參師問甚處來曰天童師曰真是天童來
底麼曰是師曰欲借問天童事得麼曰天童有甚麼
事師曰錯曰學人欲借問和尚事得麼師曰山僧有
甚麼事曰錯師曰一拶便招曰謝和尚婆心。
僧問如何是學人本分事師曰今日天冷你知麼曰
知師曰但知冷不知煖曰和尚還知冷麼師曰不知
曰為甚不知師提起火爐曰有者箇在。
問天皇也恁麼道龍潭也恁麼道未審和尚作麼生
道師曰樵夫騎玉馬拍手御街行曰謝師答話師曰
三千里外聽家音。
師在山門前僧問向上一著如何示人師曰樹頭鳥
雀鬧啾啾曰不會師曰聲聲合著迦葉舞。
僧問如何是和尚家風師曰好歹總隨緣曰忽遇客
來將何秖待師曰有粥喫粥有飯喫飯。
問和尚是愚菴真子否師曰你見甚麼人道曰諸方
都是恁麼說師曰道聽塗言大可憐曰畢竟如何師
曰夜半日紅正當午。
師於山門前立遇一僧問曰和尚在者裏作甚麼師
曰等箇人僧曰某甲可是麼師曰冒名竊祿國有憲
章僧曰相見不相識千里是同風師曰請到裏邊喫
茶去僧喝師曰更與你三文錢買草鞋。
哉知藏一日詣室中作禮師豎拂子哉問鷲嶺拈花
頭陀冷笑福城豎拂學人不肯還得麼師曰新豐未
到寂寥賴此也哉曰若是有血性底出來和尚還是
別展家猷為復與他平分風月師曰盡底掀翻大劫
前好看石頭行路滑哉曰不是和尚難為端的師喝
曰端的箇甚麼。
卜士問塵緣擾擾生死未明乞垂開示師曰遠推年
月近看日時士曰祖師門下再求通箇消息師曰逢
沖莫去朝天子遇合應來奏帝王士曰弟子今日如
暗得燈師曰子興才旺本利無虧士一喝師曰出得
白虎又遇螣蛇。
維那一日入室侍立次師拈拄杖曰山僧全得他力
汝作麼生那曰某甲直是冤家師曰忽然失腳墮坑
時如何那曰報恩者固當粉骨碎身師曰跳出死路
撞入深村。
尼洞明問依教修行如臻其極猶是佛祖邊事如何
是佛祖向上事師曰石人頭戴寶花冠曰某甲不會
師曰恰好曰便恁麼去時如何師曰龍頭蛇尾又問
祖意教意俱是閒名日用親切句請師指示師曰好
惡隨眾冷煖自知曰莫者便是否師曰是何言歟曰
畢竟如何師起身立曰知客請喫齋了少停來說。

<sarticle><article>蔗菴範禪師語錄卷十八</article></sarticle>
侍者智應錄
<pb n="871"/>
<other>拈古</other>
舉世尊初降生日便乃一手指天一手指地周行七
步目顧四方曰天上天下唯我獨尊後來雲門偃曰
我當時若見一棒打死與狗子喫貴圖天下太平。
拈曰黃面老子固已誇大而涉險跛足阿師豈非
忠耿而蹈譏子細檢點將來二俱皆為不了何故
不見道天下有道則庶人不議。
舉世尊一日陞座大眾集定文殊白椎曰諦觀法王
法法王法如是世尊便下座。
拈曰世尊大排陣勢文殊疋馬成功可謂文王為
呂望而生傅說為高宗而出然哉然哉。
舉世尊拈花示眾迦葉微笑。
拈曰諸葛武侯造八陣圖於魚復平沙之上文武
皆莫能識唯桓溫一見而乃知其為常山蛇勢也
其猶迦葉尊者睹拈花而笑破顏面雖然且道釋
迦老子底裏在甚麼處。
舉世尊因自恣日迦葉欲擯文殊。
拈曰有令不行天下之公患也迦葉能縱其盛威
行其峻法說甚百千萬億文殊連老瞿曇也不許
存身若此不唯為千古叢林增色亦免得後人揀
點道能說不能行。
舉世尊一日坐見二人舁豬過問曰者箇是甚麼人
曰佛具一切智豬子也不識世尊曰也須問過。
拈曰世尊不是知而故問慣欲平地生波設使此
二人果是雄傑待問時即進前叉手而立曰老瞿
曇你是甚麼心行敢保有口如啞。
舉睦州示眾曰裂開也在我捏聚也在我時有僧問
如何是裂開州曰三九二十七菩提涅槃真如解脫
即心即佛我且與麼道你又作麼生僧曰某甲不與
麼道州曰盞子撲落地楪子成七片。
拈曰將纘先王之舊績擬收天下之逸民睦州可
謂才醇傑異其柰者僧即將民事以試之便乃法
令寬弛流而為瑣屑之獘雖欲捄之無術矣。
舉睦州因雲門敲門州問是誰門曰某甲州開擒住
曰道道門擬議州便推出曰秦時轢𨍏鑽遂拶折雲
門一足。
拈曰睦州忍心害理雲門雪屈無地天涯知己情
原我鴻鴈來時滿地秋。
舉南泉歸宗麻谷同去禮拜忠國師泉於路上劃一
圓相曰道得即去宗於圓相中坐谷作女人拜泉曰
恁麼則不去也宗曰是何心行。
拈曰同行不得好伴未免中道而廢雲門當時若
見便於圓相中劃一十字不唯南泉惡心惡行一
點也用不著免使歸宗向裏許蹲坐麻谷縱有驕
佚之態無處變現泉曰恁麼則不去也斯亦自怨
人非與讎。
舉天童長翁淨禪師上堂曰眼見黃葉落耳聞孤鴈
鳴且道是甚麼物得與麼靈咦溪上秋光分外清。
拈曰黃葉自落孤鴈自鳴各各不相知彼彼不相
到者老漢特地作此語話引得後人逐境飄流無
由止遏。
舉法燈開堂謂眾曰山僧本欲跧棲嵒竇為緣清涼
老人有不了底公案今日出來為他分析僧曰如何
是不了底公案燈便打曰祖禰不了殃及兒孫僧曰
過在甚麼處燈曰過在我殃及你。
拈曰法燈口裏冰冷心頭火熱清涼有甚不了底
公案此僧或是箇識端倪底漢出來只消噓一聲
歸位自然氣概驚群既已隨他呼喚爭免得道祖
禰不了殃及兒孫。
舉香嚴上樹。
拈曰上有狼跋之行下有不遜之名雖有履德行
仁之君子到此亦安能默乎要知香嚴弄巧底所
在麼飛觴推逸少流水歎鐘期。
<pb n="872"/>
舉玄沙問鏡清曰古人道不見一法是大過患你且
道不見甚麼法清指露柱曰莫是者箇法麼沙云浙
中清水白米從你喫佛法未夢見在。
拈曰管生得行其道鮑子之力也今鏡清與麼酬
玄沙與麼道如何與同氣連枝得水乳諧合去鏡
清固然佛法未夢見不知玄沙佛法會夢見也無。
舉鹿門自覺禪師從芙蓉落髮久之一日問曰胡家
曲子不墮五音韻出青霄請師吹唱蓉曰木雞啼夜
半鐵鳳叫天明師曰恁麼則一句曲含千古韻滿堂
雲水盡知音蓉曰無舌童兒能繼和師曰作家宗師
人天眼目蓉曰禁取兩片皮師從此契悟受囑出世
住大乘崇寧詔住淨因後遷鹿門遂終焉。
拈曰父子投機同心共暢君臣道合千載一時可
令鐵鳳翔於千仞木雞啼出五更已見制度森然
彝章燦矣然則胡家曲子直是罕遇知音。
舉僧問智門蓮花未出水時如何門曰蓮花僧曰出
水後如何門曰荷葉。
拈曰桎梏於舊術者盡將蓮花與荷葉出水未出
水定奪智門底樞紐殊不知鳳闕人騎金色馬御
街衝突事尋常。
舉世尊因外道問昨日說何法世尊曰說定法外道
曰今日說何法世尊曰說不定法外道曰昨日說定
法今日何說不定法世尊曰昨日定今日不定。
拈曰世尊偶然被外道一逼若櫂輕舠泛江海而
遭大風東漂則西西激則東總無倒斷有人決得
他動止者可謂既見君子我心則休。
舉青州辨禪師示眾曰有口讚不盡無言心自明是
則裂破虛空不是則鬼家活計上人端的處道將一
句來。
拈曰一等是撒土撒沙青州猶較奇特煙霞生口
吻遺世可為箴。
舉雪峰問僧什處去僧曰普請去峰曰去。
拈曰雪峰泥水通身此僧煙塵滿面輥做一堆貧
而寡恥末後道箇去至德廢矣矜小善亦何益。
舉世尊因外道問不問有言不問無言世尊據坐外
道贊嘆曰世尊大慈大悲開我迷雲令我得入乃作
禮而去阿難白佛曰外道得何道理稱贊而去世尊
曰如世良馬見鞭影而行。
拈曰統十方世界中風動塵起雲騰鳥飛青黃間
錯艸木鬱蔥盡說世尊據坐外道悟去有甚麼交
涉慶喜不得其情世尊重激其議驀拈拄杖卓一
下曰清官難斷家法。
舉大名寶禪師示眾曰若論此事如人作針線幸然
針針相似忽見人來不覺失卻針者邊尋也不見那
邊尋也不見自曰近處尚不見遠處那裏得來多時
尋不得心煩不好昏悶打睡拽衣方就枕時驀然一
劄曰元來在者裏。
拈曰大名老祖恁麼提持謂盡美矣未盡善也誘
人務於針線困於繩墨不能如師子王遊行自在
縱使枕頭邊摸得些子何異認鋀作金雖然要向
麒麟閣上遊記取丹宸心一片。
舉世尊臨入涅槃文殊請佛再轉法輪。
拈曰文殊敦請為己亦如為眾世尊臨岐勞心不
若休心恁麼則百萬人天莫失望否咄曰眼裏無
筋骨到老一孤貧。
舉達磨初至見梁武帝問如何是聖諦第一義磨曰
廓然無聖帝曰對朕者誰磨曰不識帝不契磨遂渡
江至魏少林居焉。
拈曰碧眼老胡將半邊鐵網要獲盡人間猛獸此
計之拙矣被武帝輕輕趁出箇乳虎向面前一跳
虧殺連忙道箇不識得以自全。
舉王山體禪師示眾曰既有尊貴之位須明尊貴之
人須知尊貴底人不處尊貴之位方明尊貴不落階
<pb n="873"/>
級。
拈曰蒼梧月冷丹鳳不棲古殿苔深綸音絕聽且
尊貴底事如何委悉良久曰月夜金雞報五更。
舉溈山問仰山曰子一夏不上來在下面作何所務
仰曰某甲鋤得一片畬下得一籮種溈曰子今夏不
虛過仰曰和尚今夏作甚麼溈曰日中一飯夜後一
寢仰曰和尚今夏也不虛過仰山道了吐舌溈曰寂
子何得自傷己命。
拈曰父不談子德子不稽父功溈仰父子將過夏
事特地較量其賢者之所必嫌也秖如仰山道了
吐舌溈山謂寂子何得自傷己命又是甚麼節目
若有知得許他一夏也不虛過。
舉趙州勘二菴主。
拈曰老趙州風儀實當諸方武略文雄之備被菴
主豎箇拳頭便乃俯躬受伊驅使如有辨得好惡
底出來與趙州相見。
舉雪嵒滿禪師參普照寶照曰兄弟年俊正宜參叩
老僧當年念念常以佛法為事嵒曰若不得此語幾
乎枉行千里照下禪床握手曰作家那。
拈曰普照一副殺豬剝狗底手段到者裏毫芒力
量也用不出乃低聲下氣道作家那或待雪嵒恁
麼問便好翻轉面皮更擬如何痛棒趁出不惟覈
人眼正抑見石頭路滑雲門與麼道也有為人處
也有誤人處有檢得出許他是作家。
舉臨濟因兩堂首座一日相顧各下一喝僧問濟曰
未審還有賓主也無濟曰賓主歷然。
拈曰臨濟七事隨身控制八極到此能施本分爪
牙便見多士嘉賓日開東閣當時既不行今日殺
活權柄落在雲門手裏遂一喝是賓是主具眼者
試端的看。
舉石鞏藏禪師昔為獵人趁鹿從馬祖菴前過問祖
還見鹿不祖曰汝是何人師曰射獵人祖曰汝一箭
射幾箇師曰一箭射一箇祖曰汝不善射師曰和尚
善射不祖曰我一箭射一群師曰彼此是生命何射
他一群祖曰既知如是何不自射師曰若教某甲自
射即無下手處祖曰者漢曠劫無明今日頓息師當
時擲下弓箭投祖出家。
拈曰一箭一箇石鞏之藝精矣一箭一群馬駒之
技未也雲門能發一箭要使大地生靈盡入我彀
中驀作挽弓勢曰看箭復曰中的了也。
舉雲門曰佛法大煞有秖是舌頭短復自曰長也天
童曰雲門雖然自起自倒要且車不橫推理無曲斷。
拈曰素有賢潔之行必受垢汙之累雲門之謂歟
後來天童道自起自倒可見忠言致患高行招尤
也。
舉魯祖雲禪師因僧問如何是不言言師曰汝口在
什麼處僧曰無口師曰將什麼喫飯僧無對。
拈曰死水裏撈蝦紛然皆是活路上攫兔漠不相
聞此僧果是箇識休咎底漢待問你口在什麼處
便將禪床掀倒而去魯祖縱有全副器械也無用
處。
舉報恩秀禪師示眾曰動則埋身千丈不動則當處
生苗直須兩頭撒開中間放下更買艸鞋行腳始得。
拈曰法無固必轉變在人路不崎嶇履踐由己既
然萬松老人重拖泥水又為什麼總知碧水東流
紅日暮古來豪傑盡堪悲。
舉趙州勘破臺山婆子。
拈曰趙州平昔一條脊梁骨生銕鑄就為甚向者
婆子咽喉下取氣要知大貴不以威使也其柰人
多於此茫然。
舉溈山與仰山摘茶。
拈曰龍眸不瞬鳳彩躬承溈仰門墻聲譽赫奕可
惜後人都向體用上鑽研遂使話作擔板且如放
<pb n="874"/>
子三十棒其意如何青醉御園柳紅簪上苑花。
舉趙州因僧問狗子還有佛性也無州曰無。
拈曰佛性無孺子唱歌佛性有仙人酌酒我當時
若在要問趙州老子喚甚麼作狗子隨後喝曰休
寐語。
舉雪庭裕禪師因僧問如何是祖師西來意師曰待
乳峰點頭即向汝道僧曰如何是尊貴一路師曰漁
歌驚起沙汀鷺飛出蘆花不見蹤。
拈曰者僧雄心見於眉間當機失於捷疾裕祖殺
活在於掌內臨事甘於濫觴乃良久顧眾曰道了
也還見乳峰點頭麼。
舉青原思禪師問石頭爾從甚處來頭曰曹溪師拈
拂子曰曹溪還有者箇麼頭曰非但曹溪西天亦無
師曰子莫會到西天不頭曰若到則有也師曰未在
更道頭曰和尚也須道一半莫全靠某甲師曰不辭
向汝道恐以後無人承當。
拈曰二大老憲章三代禮制百王及乎師資相見
語路交馳要曹溪一點人事也將不出且看雲門
與祖先莊箇體面遂以拂子擲下曰侍者收取。
舉石頭遷禪師示眾曰言語動用沒交涉時藥山在
會乃出曰直得非言語動用亦沒交涉師曰者裏針
劄不入山曰者裏如石上栽花。
拈曰玉女拋夜裏金梭仙子弄雲中銕笛絲來線
去調古韻高千載以來真風肅秩顧眾曰還端的
也未皓月知心少春酺拙宦多。
舉藥山久不陞座。
拈曰藥山操其要治其本欲有以振刷古今若利
斧析薪自謂必克也逮院主疑而紛紜其議不唯
薪不能破而斧將缺矣。
舉藥山因僧問學人有疑請師決疑山曰待晚間為
汝決至晚參山曰今日要決疑底僧何在僧便出山
下座把住曰大眾者僧有疑便與一推卻歸方丈。
拈曰無功而賞無罪而罰使後人不能無議然則
者僧不戴藥山之恩者是為棄民。
舉靈隱文泰禪師上堂塵劫來事只在於今河沙妙
德總在心源試教伊覿面相呈便不解當風拈出且
道過在甚麼處卓拄杖秖為分明極翻令所得遲。
拈曰靈隱老祖如是舉揚秖可謾他無眼漢子設
遇有伎倆者出曰請和尚試拈出看管取一場敗
闕雖然卷帷對月搔霜鬢仙子不來空倚樓。
舉寶應遇禪師因僧問如何是西來的的大意師曰
風送泉聲來枕畔月移花影到窗前。
拈曰龍樓上酣歌馬廄中頒詔蓋是寶應慣常底
政令但可惜者僧挂在聲色網裏積劫無翻身日
子。
舉天皇道悟禪師問石頭曰離卻定慧以何法示人
頭曰我者裏無奴婢離箇甚麼悟曰如何明得頭曰
汝還撮得虛空麼悟曰與麼則不從今日去也頭曰
未審汝早晚從那邊來悟曰某甲不是那邊人頭曰
早知汝來處悟曰和尚何以贓誣於人頭曰汝身現
在悟曰雖然如何示於後人頭曰汝道阿誰是後人
悟從此有省。
拈曰不有飛筆之能焉起斯文之墜石頭天皇驀
地相逢和樂品題千載一遇豈非筆端神妙而斯
文有在耶子細看來天皇有箇落節處為成一席
歡竊受終身累。
舉國師三喚侍者三應國師曰將謂吾辜負汝誰知
汝辜負吾。
拈曰上視下以愛下事上以敬有喚有應無黨無
偏且那裏是辜負處為愛白蘋風摵碎碧波月。
舉韶山因僧問是非不到處還有句也無山曰有僧
曰是甚麼句山曰一片孤雲不露醜。
拈曰宮中密旨孰敢宣傳閫外政機自精經緯蓋
<pb n="875"/>
謂韶山得之於心應之於手綽然有餘裕也還知
得麼百歲翁兒頭似雪三更深話月明前。
舉洞山垂語曰體得佛向上人方有語話分僧問如
何是佛向上人山曰非佛法眼曰方便呼為佛。
拈曰荷負重擔據位為人語不知貴賤禮不別尊
卑者多於稻麻竹葦要得那畔優游者邊闊步寶
鏡臨臺妍醜立辨靈鋒在握殺活自由其二尊宿
非苟然也爭柰知恩者少。
舉睦州問僧近離甚麼處僧便喝州曰老僧被你一
喝僧又喝州曰三喝四喝後作麼生僧無語州便打
曰者掠虛漢。
拈曰睦州丰采猶大將用兵有折衝萬里之勇被
箇掌鞭底指虛道實惜乎不以軍法正之。
舉香嚴淳拙文才禪師一日讀永嘉證道歌豁然契
悟遂入還源之室。
拈曰從此摸得鼻孔未免喚鐘作甕何謂拘禮宦
游多寂寞棄官還家亦不惡。
舉石梯問侍者什麼處去者曰上堂齋去梯曰我豈
不知汝上堂齋去者曰除此之外別道什麼梯曰我
秖問汝本分事者曰若問本分事某甲實是上堂齋
去梯曰不謬為吾侍者。
拈曰石梯散懷疏惡侍者頑性悍堅當時翻轉面
皮不致陷身清議雖然若是本分事更參三十年。
舉雲嵒晟禪師謂眾曰有箇人家兒子問著無有道
不得底洞山乃問他屋裏有多少典籍師曰一字也
無山曰爭得與麼多知師曰日夜不曾眠山曰問一
段事還得麼師曰道得卻不道。
拈曰心相體信入出無難雲嵒固是大人作略若
要高名導世清白傳家須是洞山始得。
舉龍潭崇信禪師家為餅舖日以十餅饋天皇皇每
受畢留一餅返之曰吾惠汝以蔭子孫師一日自念
曰餅是我持來何以返惠於我別有旨乎於是請問
皇曰是汝持來復汝何咎師聞之稍悟厥旨因投出
家。
拈曰人奢示之以儉人儉示之以禮天皇節用愛
人之心非不博大也然為一箇餅子累及龍潭破
家蕩產亦有不仁者焉。
舉松庭子嚴禪師參息菴有省呈所得於才和尚才
曰蠱毒之家水莫嘗師曰也須吞得吐得始是好肚
皮才曰蒼天中更添冤苦在師曰某甲禮謝和尚才
曰未在復以種種差別反覆徵詰大豁疑礙。
拈曰萬菴老人雖是吞得入吐得出其柰毒氣深
入骨髓了也後邊又沾一滴便見毒發悶亂宛轉
於地致累後人不少。
舉僧問曹山子歸就父為甚父全不顧山曰理合如
斯僧曰父子之恩何在山曰始成父子之恩僧曰如
何是父子之恩山曰刀斧斫不開。
拈曰黃閣浮煙鞭聲至止丹宸浸月天語難聞金
鎖掣開始得君臣同契靈樞密運方能父子一心
到者裏靈利衲僧作何去就功大多憂應退讓身
輕有道可歸耕。
舉龍潭因德山問久向龍潭到來潭又不見龍又不
現潭曰子親到龍潭德山遂作禮而退。
拈曰周金剛有一拳拳倒黃鶴樓底氣概何故一
箇笤帚柄向在面前一颺便乃屈膝歸降疑殺天
下人。
舉韓愈文公白大顛曰弟子軍州事煩省要處乞師
一句顛良久文公罔措時三平為侍者乃敲禪床三
下顛曰作麼平曰先以定動後以智拔公乃禮謝三
平曰和尚門風高峻弟子於侍者邊得箇入處。
拈曰大顛懼危而修政三平好勇而弄兵韓公非
理冒榮是為欺上且雲門憑何如此判斷良久敲
禪床曰並是實據。
<pb n="876"/>
舉凝然了改禪師上堂曰莫向言中取則直須句外
明宗若能如是會徹古徹今自由自在還知麼。
拈曰善操舟者驚濤萬狀駭浪千奇蕩漾悠然不
觸兩岸匪住中流謂得自在無比三昧唯凝然老
漢以之。
舉桐峰菴主僧問和尚者裏忽遇大蟲來時如何主
便作大蟲吼僧作怖勢主大笑僧曰者老賊主曰爭
柰老僧何。
拈曰通身武藝一點不形桐峰是作家滿腹文章
一毫不露者僧是好漢然則子細看來你也笑我
也笑飲酒以醉為娛彼此不論錢鈔。
舉洞山因請泰首座喫果子次乃問有一物上拄天
下拄地黑似漆常在動用中動用中收不得你道過
在甚處首座曰過在動用中山便喝遂令掇退果桌。
拈曰職任然後祿之功樹然後賞之昭信也今洞
山恁麼道還是許而不與耶泰首座恁麼休還是
口欲言而詞喪耶若有檢點得出喫果子去。
舉洞山因僧問寒暑到來如何迴避山曰何不向無
寒暑處去僧曰如何是無寒暑處山曰寒時寒殺闍
黎熱時熱殺闍黎。
拈曰寒暑難分正偏混合月妍晝午日彩夜央且
向甚麼處與洞山相見霜重板橋人獨步風高野
渡釣船橫。
舉夾山因僧問撥塵見佛時如何山曰直須揮劍若
不揮劍漁父棲巢僧後問石霜曰撥塵見佛時如何
霜曰渠無國土何處逢渠僧回舉似夾山山曰門庭
施設不如老僧入理深談猶較石霜百步。
拈曰夫為此事者須從空劫以前趯倒繫馬樁兒
卻來今時門頭好輥活潑毬子若有一絲連纖不
盡豈唯自欺誑亦欺誑他人果然夾山有撥亂之
謀石霜有戡定之策設問雲門時如何梧桐樹大
碧森森雖有鳳凰不肯顧。
舉俱空契斌禪師因僧問如何是空劫已前底事師
曰烏龜向火。
拈曰此僧恁麼問稽古之榮也斌祖恁麼答敦時
之盛也雖然主賓和暢兼帶協通要知空劫已前
底事猶隔津在。
舉雲居膺禪師因僧問如何是諸佛師師喝曰者田
庫奴僧禮拜師曰你作麼生會僧喝曰者老和尚師
曰元來不會僧作舞而出師曰沿臺槃乞兒。
拈曰將長續短移尊就卑賓中作主物外轉機世
皆稱美事可概見何以喚為沿臺槃乞兒含啼送
游子相逢在帝鄉。
舉雲門偃禪師因僧問秋初夏末前程忽有問作麼
生祇對師曰大眾退後僧曰未審過在甚處師曰還
我九十日飯錢來。
拈曰疋馬能馳遠道者僧固然爽氣單鎗欲蕩窮
陬雲門卻有雄心顯聖恁麼檢點未免使人毛豎
何故日破月忌出行不利。
舉洞山初禪師參雲門門問近離甚處師曰查渡門
曰夏在甚麼處師曰湖南報慈門曰甚時離彼中師
曰八月二十五門曰放汝三頓棒師明日卻上問訊
昨日蒙和尚放三頓棒不知過在甚處門曰飯袋子
江西湖南便與麼去師於言下有省。
拈曰雲門大師衡古今籠俊傑直是師王奮迅及
受洞山一逼便乃斂爪藏牙殊不顧石頭家風頓
然蕭瑟惜哉。
舉定國無方從禪師初參龍潭超化有省後見少室
俱空重加煆煉一日閱天衣以行者五人俱召實上
座因緣當下大悟密契五位奧旨。
拈曰定國老人過龍潭喫上一趺後被俱空者漢
捺入爛泥裏至今爬不起試看雲門扶他起來以
拂子擊一下曰相逢一語傾肝膽何必知音羨子
<pb n="877"/>
期。
舉德山托缽因緣。
拈曰家裕而氣驕養尊而志伐嵒頭不能逃其譏
也苟非德山納忠之量知人之明則大事去矣那
裏是昨日與今日不同處試道看。
舉南泉一日兩堂爭貓泉提起貓曰道得即不斬眾
無對泉即斬卻貓兒晚舉問趙州州戴艸鞋而出泉
曰子若在救得貓兒。
拈曰平日談兵有萬人之勇臨時上陣無一箭之
能兩堂僧空言不足恃可知矣南泉固有制天下
之全才而事不為亂然一塵不動共挽三代之淳
風吾以謂趙州之力大也。
舉阿難問迦葉世尊傳金襴外別傳何物葉召阿難
難應諾葉曰倒卻門前剎竿著。
拈曰決河放水不顧有衝突可畏之患一呼一應
倒卻剎竿果見波浪滔天不惟墊溺後人連自己
亦無出身之路還有捄得者麼乃擲下拄杖曰大
眾扶起拄杖。
舉月舟文載禪師因僧問從上法印匪假人傳秖如
神光禮達磨三拜且道為箇什麼師曰老僧也理會
不出僧曰和尚是他家裏人何故理會不出師曰我
若理會得出與你傳去也。
拈曰月祖舌覆大千界說遠不能說近者僧眉蓋
五須彌見近不能見遠由是展轉使人猜疑道從
來交態尊前美自古情深別後多。
舉高沙彌住菴雨中來看藥山山曰你來了高曰是
山曰可煞濕高曰不打者鼓笛雲嵒曰皮也無打甚
麼鼓道吾曰鼓也無打甚麼皮山曰今日大好曲調。
拈曰要見家門雍肅須還至禮全彰藥山老漢為
子多情雲嵒道吾善能通事確乎大好曲調若遇
知音未免一場笑具。
舉深明二上座偕行到淮河見人牽網忽有鯉魚於
網中跳出深曰俊哉明兄一似箇衲僧明曰雖然如
此爭似當初不撞入者網羅好深曰明兄欠悟在明
行三十里方省。
拈曰深公同行貴求益我者以為友豈料翻成話
柄明上座若能奮師子全威不致風塵落魄行三
十里方省也知薄宦心纔冷始信浮名誤一生。
舉真歇了禪師一日入廚看煮麵次行人纔舉忽桶
底脫麵潑於地眾皆失聲曰可惜許師曰桶底脫自
合歡喜為甚卻煩惱典座曰和尚即得師曰灼然可
惜許一桶麵。
拈曰狼藉常住物心有所不忍其僧卻是賢者見
桶底脫不為補起反欲贓誣於人了祖狠毒最深
雲門恁麼判斷也有人在背後咬齒曰可惜許。
舉龍潭問天皇曰某自到來不蒙和尚指示心要皇
曰自汝到來吾未嘗不指示汝心要潭曰何處是指
示皇曰汝擎茶來吾與汝接汝行食來吾與汝受汝
禮拜時吾與汝合掌汝更疑何處不示汝心要潭忽
然大悟。
拈曰問者既傾幽素畣者亦披惠風秖恁麼瞥地
打失空劫眉毛不恁麼相應扭脫今時鼻孔顧眾
曰還知龍潭與天皇合觜處麼最好雙龍鏡撲碎
御欞前。
舉宗鏡大章書禪師受少室請歎曰先師化後三十
餘年洞上宗風幾乎湮沒前輩有言叢林下衰弘法
者多假我偷安不急撐拄之其崩隤跬可須也余雖
慚薄德其柰付囑何遂住持八載臨入滅書偈曰宗
鏡宗鏡心法成行即日圓覺鏡破宗正。
拈曰大章老子生平將石頭一柄鈯斧子東砍西
斫世上良材靡不受傷臨末梢頭一面古鏡不欲
留與後人撲得粉碎吁是可忍也孰不可忍也。
舉僧問智門如何是佛門曰踏破草鞋赤腳走僧曰
<pb n="878"/>
如何是佛向上事門曰拄杖頭上挑日月雪竇拈曰
千兵易得一將難求。
拈曰智門恁麼應酬猶帝珠在寶絲網中交光相
羅重重影現雪竇更加點綴便見青黃赤白間錯
紛糅。
舉馬祖一日坐次見南泉行食過祖問曰桶裏是甚
麼泉曰合取口。
拈曰天下治平故發難端使民起好戰之心馬大
師有是政也雖然要箇知宮中府中為一體者也
難得。
舉四祖道信大師問三祖曰願和尚慈悲乞與解脫
法門祖曰誰縛汝師曰無人縛祖曰何更求解脫乎
師於言下大悟。
拈曰心裏欲高素節腳頭踏入紅塵寒堞遙聽吹
畫角清歌忽見落梅花向者裏入解脫法門好與
一頓棒喫何也為是他家常茶飯。
舉幻休潤和尚參小山山舉洞山我今不是渠話詰
之曰既不是渠畢竟是何人休於言下大徹以偈呈
曰若要識此人有箇真消息無相滿虛空有形沒蹤
跡曾為佛祖師常作乾坤則龜毛拂子清風生兔角
杖頭明月出山曰子母勦說更須自入悟門休曰尚
不借緣從何門入山曰既不借緣何為至此休曰因
不借緣所以至此山曰就不借緣於意云何休曰彩
鳳翻飛身自在銕牛奔吼意常閒山乃稱善遂與記
莂。
拈曰逢緣不借識得便休固是大人造詣其柰於
渠我交加處挨脫半邊鼻孔不得稱為全美且如
何得十成三月春風鳴古路萬年公子踏花行。
舉大覺念禪師遊達磨面壁石處忽焉悟入曰五乳
峰頭好箇消息大小石頭塊塊著地乃入室陳所得
潤和尚以從上法印囑累曰無上涅槃心佛祖相分
付吾今授受時雲淨峰頭露。
拈曰好箇瀟灑無事人向面壁石上磕破頂門無
窮憂患任在一身此猶小事帶累腳下兒孫東也
囌嚧㗭唎西也㗭唎囌嚧總無了日驀卓拄杖曰
還知麼大覺老人無恙全憑者道真言。
舉西院勘天平兩錯。
拈曰負高世之才失進取之志天平尤有累也信
於人素深而舉事無功西院豈無憾哉苟知此莫
將歸老意重嘆少年行。
舉雲門澄和尚因僧問祖師禪如來禪是同是別門
曰古越是杭州僧曰與麼則同也門曰長江分彼此。
拈曰運斤成風者還他郢匠動步絕塵者可蹈大
方雲門老祖具此手腳若有辨得底出來好領一
頓棒更參三十年。
舉烏臼和尚因玄紹二上座來參問曰二禪伯發足
什麼處玄曰江西臼拈拄杖便打玄曰久知和尚有
此機要臼曰你既不會後面箇僧秖對看紹擬近前
臼亦打信知同坑無異土參堂去。
拈曰烏臼心力猶大禹導橫流赴海使人悉登熙
臺也其後有竊議者謂權柄在烏臼掌中以勢壓
人屈哉。
舉鄂州茱萸禪師示眾曰你等諸人莫向虛空裏釘
橛時有靈虛上座出曰虛空是橛師便打靈曰莫錯
打某甲師便歸方丈。
拈曰一箇任法不任情一箇任情不任法若欲從
公處斷各與三十竹篦如有推勘得出大慰天下
之心。
舉愚菴盂和尚上堂人人有一坐具地四至界限分
明無敢侵者但書券在山僧者裏今日不妨兩手分
付豎拂子恐後無憑立此為照乃擲下。
拈曰強賣別家祖產不顧功令森嚴雖或事有所
恃未免輕犯人心據理判斷與者受者各與三十
<pb n="879"/>
拄杖何也雲門者裏賞罰分明。
舉長慶稜禪師拈拄杖曰識得者箇一生參學事畢
雲門偃曰識得者箇為甚不住。
拈曰識得者箇便休有抱火措積薪之憂識得者
箇不住有斷事乖枉直之效揣其根元總未是十
全之美卓拄杖識得者箇不但好登山亦可打顛
狗。
舉乾峰和尚示眾曰舉一不得舉二放過一著落在
第二雲門出曰昨日有人從天台來卻往徑山去乾
峰曰明日不得普請。
拈曰視大地如戶庭乾峰特展嘉猷恤庶民如一
家雲門固非小補雖是氣分相符然秖可以理推
不可以智測。
舉鳥窠吹布毛侍者便悟去後大溈秀曰可惜者僧
認他口頭聲色以當平生不知自己光明蓋天蓋地。
拈曰不任於物不囿於器大丈夫能事也當時會
通聞得佛法我者裏亦有少許遂一喝便行不惟
鳥窠智終天地辨解連環無用於世千載下亦免
人檢點雖然雲門恁麼道可謂美人已去傷我心。
舉興化擯克賓維那。
拈曰興化凜其威嚴其令家欲之齊子欲之孝天
下不敢議也克賓屈於心全於節擔負正法眼藏
丕顯臨濟宗風天下人莫能過也然只可與有智
者知不可與無智者說。
舉玄沙與天龍入山見虎龍曰面前是虎沙曰是汝
阿虎歸院乃問適來山中和尚尊意如何沙曰閻浮
世界有四種重障若人透得許出陰界。
拈曰步步超過佛祖法法透出聲色聖見不存凡
情不繫無為無事自由自在其柰面前端的是虎
秖如和泥合水隨聲逐色底畢竟喚作甚麼拈拄
杖曰虎。

蔗菴範禪師語錄卷十八

<sarticle><article>蔗菴範禪師語錄卷十九</article></sarticle>
侍者智應錄
<other>頌古</other>
世尊初生。
頌曰墮地聲雄搖帝闕衝入氣焰撼乾坤雲門精
藝雖無敵到底難消斧鑿痕。
世尊睹星悟道。
頌曰雪嶺六年蛛絲纏額霜天半夜寒清入骨若
說睹明星誑人猶未歇吞吐江山盡偉哉阿誰肯
受眼中楔。
世尊陞座文殊白椎。
頌曰綸綍封章出御樓克謀借箸有留侯不因鑄
印復銷印六國烽煙正未休。
世尊拈花迦葉微笑。
頌曰瞿曇剛把沙含口迦葉連忙毒刺心有理只
因無雪處青天白日鬼敲門。
女子出定。
頌曰臘盡孤山飛玉蝶春回兩岸碧桃森湖心夜
月無人共獨把綸竿釣柳陰。
阿難問迦葉曰世尊傳金襴袈裟外別傳箇甚麼迦
葉召阿難難應諾迦葉曰倒卻門前剎竿著。
頌曰飲光簪纓慶喜衣繡鶺令相呼塤篪迭奏門
前倒卻剎竿家裏鑿開蟻竇天倫從此隔雲泥翻
轉面皮不是舊殃害兒孫無術可捄路頭闊狹東
西馳驟。
青原參六祖問曰當何所務即不落階級祖曰汝曾
作甚麼來曰聖諦亦不為祖曰落何階級曰聖諦尚
不為何階級之有祖深器。
頌曰不登曠劫黃金殿豈坐今時白玉床簾外轉
<pb n="880"/>
身明月夜瑤琴獨自理宮商。
廣德延禪師因僧問如何是透法身句德曰無力登
山水茅戶絕知音。
頌曰漢臣封事猒長安遙謝金扉已挂冠清嘯一
聲茅屋下五更無夢倚朱闌。
天平從漪到西院思明以兩錯勘之留過夏平當時
便行因緣。
頌曰騁掣電機肆懸河辨當局運籌鮮能不亂難
雪文人刻鵠譏豈磨壯士屠龍悍天平老興已翩
西院心灰落得眠錯錯一任春風叫杜鵑。
石頭因青原曰有人道嶺南有消息曰有人不道嶺
南有消息原曰若恁麼大藏小藏從何而來曰盡從
者裏去。
頌曰有消息秦主割城無消息相如獻璧大藏小
藏何處來敢問達磨道不識白石粼粼青山歷歷
趯得龍宮盡底翻陳年糟瓮齊搬出。
青原因石頭問出嶺因緣。
頌曰隱隱飛橋隔野煙石磯西畔問漁船桃花盡
日隨流水洞在清溪何處邊。
石頭因僧問如何是解脫曰誰縛汝。
頌曰羈宦夜長眠不穩高堂日暮意難忘雞聲喚
醒鄉關夢陶令歸來菊正黃。
石頭遷禪師參青原原問子何方來師曰曹谿曰將
得甚麼來師曰未到曹谿亦不失曰若恁麼用去曹
谿作甚麼師曰若不到曹谿爭知不失師曰曹谿大
師還識和尚否原曰汝今識我否師曰識又爭能識
得曰眾角雖多一麟足矣。
頌曰方朔偷將一顆桃自言仙種錦來包今時盡
被行人踏合水和泥作燕巢。
梁山觀禪師因僧問如何是空劫已前底事山曰擊
動乾坤鼓時人聽不聞。
頌曰虛空鼓響日闐闐聽者猶風過耳邊春色盡
行花下路幾時得遂鴈歸年。
達磨見梁武帝。
頌曰廓然無聖第一義諦萬里深情一談喪氣慷
慨捐沉璧之虞嚴猛割斷金之義駕長江兮鳧怨
鷗驚適嵩少兮風清月霽斷絃更續待鸞膠葉布
芬披有丹桂。
達磨九年面壁二祖斷臂安心。
頌曰一觸龍顏離禁殿九年銕脊豎嵩山雪中不
得神光信歸興難同野鶴閒。
藥山惟儼禪師在石頭會下坐次石頭曰汝在者裏
作箇甚麼師曰一物也不為曰恁麼即閒坐也師曰
閒坐即為也曰子道不為又不為箇甚麼師曰千聖
亦不識頭乃作偈讚曰從來共住不知名任運相將
秖麼行自古上賢猶不識造次凡流豈可明。
頌曰閒是閒非俱不理坐來坐去幾時休報秋一
片青梧葉飛入深宮起暮愁。
趙州因婆子請轉藏。
頌曰趙州肝膽方硃赤婆子眼睛比電光五軸五
千消一轉滿傾山院菊花觴。
三聖問雪峰透網金鱗。
頌曰老漁坐倚嘯乾坤躍浪金鱗出海門天畔一
聲歸去笛解衣磐礡共傾樽。
天皇道悟禪師謁石頭問離卻定慧以何法示人頭
曰我者裏無奴婢離箇甚麼師曰如何明得曰汝還
撮得虛空麼師曰恁麼則不從今日去也曰未審汝
早晚從那邊來師曰道悟不是那邊人曰我早知汝
來處也師曰師何以贓誣於人曰汝身現在師曰雖
然如是畢竟如何示於後人曰汝道誰是後人師從
此頓悟。
頌曰不從今日去豈是那邊人街頭石老虎產下
玉麒麟說與波斯渾不信崑崙認得是前身。
<pb n="881"/>
鳥窠禪師吹布毛。
頌曰鳥窠吹起布毛侍者解下腰包但見梅花鬥
雪誰知松柏擎霄。
流年冉＆unrec;嘆長更泥首深言去住情吹落布毛成
底事當時便不向南行。
龍潭因投出家天皇曰汝昔崇福善今信吾言可名
崇信至別無聖解止。
頌曰瑩籠羈身旅夢奢禁園鶯喚便思家鳴珂寶
馬歸來日二月春山盡是花。
法眼因僧來參次遂以手指簾尋有二僧同去捲簾
眼云一得一失。
頌曰青桐一葉墮明樓雙鴈南飛海上游得失惟
論千古事何人能識漢宮秋。
藥山久不陞座。
頌曰水雲渴望入深山聽得鐘鳴空復還艸本盡
情拈出了顛癇猶道藥翁慳。
藥山造石頭問三乘十二分教某甲麤知因緣。
頌曰箕山高枕看浮雲千古清標獨讓君秖為溪
邊多洗耳是非到底不能分。
舍利弗問天女轉身因緣。
頌曰逸志飛騰擁玉扉改形猶落箭鋒機錦燈御
苑風吹滅五鳳樓前踏月歸。
雲巖晟禪師因僧問和尚在百丈二十年為甚麼不
續心燈師曰頭上寶華冠曰頭上寶花冠意旨如何
師曰大唐天子及冥王後僧舉問九峰大唐天子及
冥王意旨如何峰曰卻憶洞上之言。
頌曰玉階青暖碧苔封寶閣簾垂禮數慵多見鳳
皇池上客醉歌輦路步從容。
疏山造壽塔。
頌曰窣堵凌雲古路邊松聲月色共爭妍豈知坐
穴非真脈紛惹行人嘆可憐。
僧問趙州萬法歸一一歸何處州曰我在青州做領
布衫重七斤。
頌曰一曲涼州金石清邊風蕭颯動江城坐中有
老沙場客橫笛休吹塞上聲。
鹿門自覺禪師問芙蓉曰胡家曲子不墮五音韻出
青霄請師吹唱蓉曰木雞啼夜半鐵鳳叫天明師曰
恁麼則一句曲含千古韻滿堂雲水盡知音蓉曰無
舌童兒能繼和師曰作家宗師人天眼目蓉曰禁取
兩片皮。
頌曰秋山紅樹滿溪津猶向秋風別故人一曲離
歌天欲曉蘆灣月好白鷗親。
湖南秖林和尚每叱文殊普賢皆為精魅手持木劍
自謂降魔纔見僧來參便曰魔來也以劍亂揮歸方
丈如是十二年後置劍無言僧問十二年前為甚麼
降魔師曰賊不打貧兒家曰十二年後為甚麼不降
魔師曰賊不打貧兒家。
頌曰潛心克復古皇猷豪俠飛揚十二秋高鳥良
弓俱不見邊邪無計瞰神州。
灃州龍潭崇信禪師未出家時住寺前為餅舖每日
供餅十枚上天皇皇受已卻留一餅與之曰惠汝以
蔭子孫師曰是某將來何以返曰惠汝皇曰是汝將
來復汝何咎師因悟入遂投出家。
頌曰金翅搏風玉蹄絕絆平地拋家長空撮電欲
天皇嘔盡血心逼德山匆折扁擔眾多之吻無謂
而斷扯過東鄰拽上西岸不識是何觜面子細看
恰是當年賣餅漢。
漸源侍道吾往檀越家弔慰云云。
頌曰怨深細意實難忘特地持鍬到石霜靈骨依
然無覓處悔遲不作好兒郎。
洞山良价悟本禪師因供雲巖真次僧問先師道秖
者是莫便是否師曰是曰意旨如何師曰當時幾錯
會先師意曰未審先師還知有也無師曰若不知有
<pb n="882"/>
爭解恁麼道若知有爭肯恁麼道。
頌曰層闈禁殿紫雲攢孰敢凝眸攬轡看夜半木
人傳密旨御堤花蔟擁朝官。
洞山守初禪師參雲門。
頌曰細說行藏意正投烏藤三頓事何由雲門飯
袋成遺恨報得讎來鬢已秋。
洞山辭雲嵒嵒曰自此一別難得與汝相見山曰不
然自此一別難得與和尚不相見。
頌曰畫閣森沈霜月冷緘書無路到丹墀論交欲
洩生平意豈在秋風鴈度時。
趙州勘臺山婆子話。
頌曰婆子弄兵當大路趙州敵勝見天心春深盡
是桃花水不辨仙源何處尋。
烈女乘春倚畫屏胡笳吹起動秋聲漢宮更說明
妃事不是情人也淚盈。
洞山因僧問寒暑到來如何迴避師曰何不向無寒
暑處去曰如何是無寒暑處師曰寒時寒殺闍黎熱
時熱殺闍黎。
頌曰蘆灣碧水釣船橫獨酌瀟湘看月明露滴芙
蓉人跡杳吹簫夜半不知名。
洞山解夏上堂曰初秋夏末兄弟或東或西直須向
萬里無寸艸處去良久曰秖如萬里無寸艸處又作
麼生顧左右曰欲知此事直須枯木花開始與他合
有僧舉似石霜霜曰出門便是艸師曰大唐國裏能
有幾人。
頌曰室內秋初苔蔟蔟門前夏末艸茸茸欲行海
闊天空路霧鎖層巒暮靄中。
雲居膺禪師因洞山問甚處去來師曰蹋山來曰那
箇山堪住師曰那箇山不堪住曰恁麼則國內總被
闍黎占卻師曰不然曰恁麼子得箇入路師曰無路
曰若無路爭得與老僧相見師曰若有路即與和尚
隔山也山乃曰此子已後千萬人把不住去在。
頌曰陶令北窗臥誰有不思慕赤手挽銀河丹心
生鐵鑄雖然坐遍剎塵究竟不移寸步狹路欣逢
舊識人青眼相看還如故。
仰山插鍬。
頌曰仙子無家野興便金臺菊放粉墻邊鳥飛雲
散天如洗相對青山夜月圓。
黃檗一日捧缽向南泉位裏坐泉曰長老甚年中行
道檗曰威音王已前泉曰猶是王老師兒孫下去檗
遂過本位。
頌曰作客愁多似轉篷春殘始歎落花紅劉黃下
第還鄉去羞見家中舊主翁。
洞山因過水睹影大悟有偈曰切忌從他覓迢迢與
我疏我今獨自往處處得逢渠渠今正是我我今不
是渠應須恁麼會方得契如如。
頌曰多年蓬累臥深雲金管銀簫醉裏聞秋色重
遊山下路白蘋岸渚得逢君。
雪峰存禪師參德山問從上宗乘學人還有分也無
山打一棒曰道甚麼師曰不會至明日請益山曰我
宗無語句實無一法與人。
頌曰當年壯志記無違老大方知前事非載上鼇
山看飛雪去時騎馬步行歸。
僧問趙州四山相逼時如何州曰無路是趙州。
頌曰趙州無路是通津紫陌鶯啼楊柳春身在畫
樓拚獨醉肯令塞外有煙塵。
槃山一日出門見人舁喪歌郎振鈴曰紅輪決定沉
西去未委靈魂往那方幕下孝子哭曰哀哀師睹之
忽然省悟。
頌曰聽得街頭楚些悲生涯喪盡有誰知靈魂去
住無消息日日紅輪照兩眉。
同安道丕禪師因僧問佛未出世時如何師曰藕絲
牽大象曰出世後如何師曰鐵鎖鎖石牛。
<pb n="883"/>
頌曰青山流水遶東西綠樹青猿款款啼兩岸桃
花逢故老分明畫出武陵溪。
槃山示眾曰心月孤圓光吞萬象光非照境境亦非
存光境俱忘復是何物洞山曰光境未忘復是何物。
頌曰嵒上青猿心太熱腸斷聲聲啼不歇後夜山
僧入定深聞若不聞山有月。
韶州雲門文偃禪師示眾云古佛與露柱相交是第
幾機僧無語曰你問我與你道僧遂問師曰一條絛
三十文曰如何是一條絛三十文師曰打與自代前
語云南山起雲北山下雨。
頌曰草閣舊廬風上古花枝長短彌春戶行人欲
識老夫心日出海門夜將午南山雲北山雨此去
煩君細細吐。
大梅因僧問如何是祖師西來意梅曰西來無意鹽
官聞之乃曰一箇棺材兩箇死漢玄沙曰鹽官是作
家雪竇曰三箇也有。
頌曰舌上龍泉劈面揮屍橫遍野曝斜暉只知櫬
狹難藏掩愁看征人淚濕衣。
曹山因僧問朗月當空時如何山曰猶是階下漢曰
請師接上階山曰月落後相見。
頌曰炯炯秋蟾映碧空行人到此尚從容孤峰月
落時相見始信雲嵒路路通。
洪州同安志禪師因丕和尚將示寂上堂曰多子塔
前宗子秀五老峰前事若何如是三舉無有對者師
曰夜明簾外排班立萬里歌謠道太平丕曰須是者
驢漢始得。
頌曰紅樹山山入暮秋綸竿收拾錦江頭樽前與
子丁寧殺只說漁簑勝白裘。
神山把針次洞山問曰作甚麼師曰把針洞曰把針
事作麼生師曰針針相似洞曰二十年同行作者箇
語話豈有與麼功夫師曰長老又作麼生洞曰如大
地火發底道理。
頌曰畫樓人獨按金針疏密傍觀眼最親大地火
燒無二說濁醪雞黍惠同心。
南泉斬貓兒趙州戴草鞋。
頌曰長安路出漢江邊風捲黃沙蔽遠天漸聽仙
人吹鳳笛掀髯重賀太平年。
香林遠禪師＆unrec;僧問如何是衲衣下事師曰臘月火
燒山。
頌曰水飲溪流獨愛清是非怕見少同盟南來使
客青霄下野燒相看慰遠情。
臨濟問院主甚處來曰州中糴黃米來濟曰糴得盡
麼曰糴得盡濟以拄杖劃一劃曰還糴得者箇麼主
便喝濟便打典座至濟舉前話座曰院主不會和尚
意濟曰你又作麼生座禮拜濟亦打。
頌曰黃梁糴盡語分明臨濟猶嫌價不平攪得渾
家心落落致今說著恨添聲。
仰山隨溈山遊山到磐石上坐仰侍立次忽鴉街一
紅柿落在面前仰取柿拭過呈似溈溈曰子甚處得
來仰曰此是和尚道德所感溈曰汝也不得無分即
分半與仰。
頌曰深山裏遊盤石上坐鴉銜紅柿來細問得何
所剖而分食甜如蜜果父子綢繆一段情秋生玉
樹青煙鎖。
羅漢院桂琛禪師一日玄沙問三界唯心汝作麼生
會師指椅子曰和尚喚者箇作甚麼曰椅子師曰和
尚不會三界唯心曰我喚者箇作竹木汝喚作甚麼
師曰桂琛亦喚作竹木曰盡大地覓一箇會佛法底
人不可得師自爾愈加激勵。
頌曰竹木佳椅子好兩箇漢自紛擾既惜山君勞
當知工輸巧石頭路滑古今同從來佛法何曾曉。
梁山緣觀禪師因僧問家賊難防時如何師曰識得
不為冤曰識後如何師曰貶向無生國裏曰莫是他
<pb n="884"/>
安身立命處也無師曰死水不藏龍曰如何是活水
龍師曰興波不作浪曰忽遇傾湫倒嶽時如何師下
座把住曰莫教打濕老僧袈裟角。
頌曰賊是家親理絕回互要見太平更須勘過應
知活水龍奮迅乃常度堪笑老梁山上堂成破句。
南泉曰三世諸佛不知有黧奴白牯卻知有。
頌曰偶隨鷗鳥恣閒行踏月因過翡翠亭寂寂禁
垣人不語金鐘玉殿響丁丁。
仰山住東平時溈山令僧送書并鏡與師師上堂提
起示眾曰且道是溈山鏡東平鏡若道是東平鏡又
是溈山送來若道是溈山鏡又在東平手裏道得即
留取道不得則撲破去也眾無語師撲破便下座。
頌曰溈山古鏡東平巧手一撲粉碎百怪驚走師
資水乳有理難分龍象躋蹌無緣啟口人間擾擾
是非生紛紛逐隊爭妍醜。
刺史陳操尚書問睦州看甚麼經州曰金剛般若經
操曰六朝翻譯師看底是第幾朝師拈起曰一切有
為法如夢幻泡影。
頌曰六朝景物誇奇妙宦夢難消空倚笑皓月扁
舟讓老漁雪歌翻作滄浪調。
藥山惟儼禪師因道吾雲嵒侍立次師指案山上枯
榮二樹問吾曰枯者是榮者是曰榮者是師曰灼然
一切處光明燦爛去又問嵒枯者是榮者是曰枯者
是師曰灼然一切處放教枯淡去高沙彌忽至師曰
枯者是榮者是曰枯者從他枯榮者從他榮師顧道
吾雲嵒曰不是不是。
頌曰三鳥翩翩海上來一雙飛去入瑤臺可憐殺
羽空山裏獨立寒枝怨野梅。
南陽萬安松庭嚴禪師首參息菴有省復於淳拙處
舉所得質之拙曰子不聞蠱毒之家水莫嘗否師曰
也須吞得去吐得出始是肚皮拙曰蒼天中更添冤
苦師曰謝和尚記莂拙復以寶鏡三昧徵之大豁疑
礙。
頌曰於彼於此金針玉線海嶽夷平鶤鵬化變薦
不薦但見花開滿洛陽不道春風在梁苑。
嚴陽尊者問趙州一物不將來時如何州曰放下著
曰一物不將來放下箇甚麼州曰放不下擔取去。
頌曰灶冷無煙尋野火夜寒沒被蓋簑衣渾家寂
寞難消遣更買窮愁一擔歸。
藥山一日因遵布衲浴佛乃曰者箇從汝浴還浴得
那箇麼曰把將那箇來師乃休去。
頌曰昨夜星光照濕泥五更依舊雨凄凄人心懊
惱難窺測說道東方卻在西。
凝然改禪師一日嚴舉月印示眾曰路逢死蛇莫打
殺無底籃兒盛將歸此是深明洞上宗旨若是箇鹵
莽禪和到者裏如何透得師曰者箇莫是背觸不得
底意麼嚴曰笑破山僧口師罔措嚴曰你在鬼窟裏
討甚碗那師愈不安一日嚴上堂大悟。
頌曰霜染楓林鋪蜀錦月明仙子快秋筵當風一
曲華胥引驚動玉人夜不眠。
趙州勘二菴主。
頌曰捨項依劉心一片光昭竹帛事何疑將軍別
有奇韜略不是其中人不知。
雪峰一日登座召眾曰看看東邊底又曰看看西邊
底汝若要會拈拄杖擲下曰向者裏會取。
頌曰看遍東西興欲窮烏藤猶賴與爭雄花殘洞
口春陰暮仙子何勞降玉宮。
藥山首謁石頭後到馬祖因緣。
頌曰萬事無心一釣竿三公不換此江山當初誤
識劉文叔惹起虛名滿世間。
俱空斌禪師參凝然求示心要然曰達磨未來時你
作麼生參師甚疑之一日睹秦封槐豁然大悟徑回
侍立次身甚戰慄然曰契斌參得禪也何驚疑之有
<pb n="885"/>
師曰某甲今日到此如在紅爐中拾得一片冰相似
然曰洞山一宗密在爾躬矣。
頌曰曠劫綢繆一段情相逢驀地語難傾不堪離
恨重攜手竹葉村酤送我行。
洛浦因龐居士禮拜起曰仲夏毒熱孟冬薄寒師曰
莫錯曰龐公年老師曰何不寒時道寒熱時道熱曰
患聾作麼師曰放你三十棒曰啞卻我口塞卻你眼。
頌曰寒熱逼人容易老風流宜法晉儀形世情偏
似西風惡觸著登時百病生。
興化在三聖會裏為首座後於大覺言下頓悟至開
堂日拈香曰此一炷香本為三聖師兄於我太孤本
為大覺師兄於我太賒不如供養臨濟先師。
頌曰春殘花落錦千層白晝黃鸝隔樹鳴只恐行
人聽未足憑欄猶說故園情。
無方從禪師參俱空空曰子曾參何人來師曰少室
山前風悄然曰因甚一花開五葉師曰沒孔鐵鎚百
雜碎曰掠虛頭作麼師曰某甲見盡天下人秖解掠
實無一人掠虛者曰不打自招師曰老和尚慣用底
不妨勘破。
頌曰青天激電紅焰翻波不樂清徵愛唱山歌擾
擾是新豐勞勞予如何所恨悄然風韻一以變所
望五乳峰高橫嵯峨。
無業示眾曰若有一毫頭聖凡情念未盡未免入驢
胎馬腹裏去白雲端曰直饒一毫頭聖凡情念頓盡
亦未免入驢胎馬腹裏去瞎漢但恁麼會。
頌曰孤山臘盡白皚皚映水梅花兩岸開處士當
年怡樂日黃昏燕罷去還來。
婆子燒菴。
頌曰寒嵒春暖路頭分巷陌歌謠異白雲日暮醉
歸人漸少殘霞滿樹錦成文。
月舟載禪師掩關閱萬松錄有省乃曰洞上宗風有
織錦迴文之功非鍼線細密盤旋回互不犯當頭者
斷不敢主之既而幡然出關參無方得大了悟。
頌曰路邊拾得松毛刺叫賣江西好琢針不是繡
工能辨別一生誤賺此身心。
德山見龍潭。
頌曰侍立更深門外黑紙燈吹滅曉光赤烈燄堆
將瞢董燒滄海抒乾無一滴浩氣凜然剛毅不失
龍潭漲起秋濤好看千峰寒色。
德山見僧入門便棒。
頌曰一生俠氣最難平垂老猶堪作宦行不惜黃
金曾結客幾人肝膽論交情。
寶壽石雨方禪師初閱楞嚴至如汝文殊更有文殊
處身心世界打成一片後因病值雲門上堂曰放下
著師通身慶快呈偈有會得竿頭舒卷意放生原是
釣來魚門痛加呵斥後聞僧舉大慧剝荔枝話遽豁
然軒渠一笑。
頌曰世界身心輥一團微吟愛客上危灘釣來放
去清風遠慶喜徒勞倒剎竿。
愚菴三宜盂和尚參雲門聞上堂高聲曰放下著師
不覺掀眉一笑門問懷州牛喫禾為甚麼益州馬腹
脹師曰問取露柱曰秖如樹倒藤枯畢竟句歸何處
師曰長江翻白浪曰尚疑你在師遂呈偈曰石傘峰
前玉一溪逢源那說動舟迷落花無限春山暮得路
還家聽鳥啼。
頌曰玉尺冰壺世莫儔更何餘物顯家猷秖將一
片爐峰雪洗盡煙嵐入海流。
瀛山雪關誾禪師參博山事槽廠因見磨鼻拽脫忽
有省呈偈曰直下相逢處由來絕覆藏舌頭元是肉
嚼碎也無妨一日山令首眾問如何是人天眼目師
曰頂門上曰還假照鑑也無師曰君不見山曰不虛
參見作家來師掩耳而出。
頌曰盧生賣藥悔氣撞著磨鼻拽開舌頭碎嚼君
<pb n="886"/>
不見博山爐內火星飛大海魚龍盡燒殺。
為霖霈禪師一日鼓山落堂舉馬祖一口吸盡西江
話曰此語即道得八成還有道得十成者麼師進曰
某盡力只道得八成山乃呵出師一夜不安至四鼓
方捲簾豁然大徹次早上方丈曰某今日有箇十成
語舉似和尚山曰汝作麼生師乃背身叉手向前曰
請和尚鑑山曰好與七藤條師禮謝山曰吾之法眼
盡在汝躬善自護持。
頌曰好語十成道不難傷心事在捲簾看閒敲石
鼓消遺恨鐵漢聞風亦膽寒。
玄沙遣僧送書上雪峰峰開緘唯白紙三張問僧曰
會麼曰不會峰曰不見君子千里同風僧回舉似玄
沙沙曰者老和尚錯過也不知。
頌曰玄沙白紙三張雪峰惡心一片傍觀焉得親
疏骨肉自相擾亂茫然江上遊鱗蹉過山頭老漢
曉日射危巔秋光媚斷岸。
洞山與泰首座冬節喫果子次乃曰有一物上拄天
下拄地黑似漆常在動用中動用中收不得且道過
在甚麼處座曰過在動用中洞喚侍者掇退果桌。
頌曰掇退茶筵戰一頭洞山謀略暗輸籌果珍雖
未沾牙齒自古青簑勝墨裘。
玄沙與天龍入山見虎龍曰前面是虎沙曰是汝阿
虎歸院龍乃問適來山中和尚尊意如何沙曰閻浮
世界有四種重障若人透得許出陰界。
頌曰白額當途利爪牙善降深愛老玄沙風聲秋
色山前路行客紛紛亂晚霞。
西園曇藏禪師自燒浴。
頌曰卜得仙嵒隱興長芳辰忽已換春光秋風紅
葉飄無盡遊子深尋話夕陽。
龍潭未出家時為餅舖住在寺前每日將餅上天皇
皇受已卻留一餅與之曰惠汝以蔭子孫曰是某將
來何以返言惠汝皇曰是汝將來復汝何咎潭因有
悟入遂投出家。
頌曰餽餅十枚返惠一箇過後思量轉成滯貨天
皇老已勘破博得伽黎搭半肩看來原是遮羞布。
溈山與仰山摘茶。
頌曰百花三月上林開花裏相逢醉一杯彼此含
情說不盡塞鴻飛去又飛來。
趙州因僧辭州曰甚處去曰諸方學佛法去州豎起
拂子曰有佛處不得住無佛處急走過三千里外逢
人不得錯舉曰與麼則不去也州曰摘楊花摘楊花。
頌曰桃花開遍柳成陰誤我春光轉憶深不識西
泠舊知己畫船幾箇在湖心。
傅大士頂冠見武帝因緣。
頌曰一無成三不就面對君王事難遮覆笑端從
此落人間得到驢年也依舊。
僧問趙州曰承聞和尚親見南泉是否州曰鎮州出
大蘿蔔頭。
頌曰晝明夜暗人人曉觸著舌頭胡亂掃鎮州蘿
蔔太誇張何曾見得南泉老。
鴈過長空影沉寒水話。
頌曰一聲秋鴈過長空驚起憨眠簑笠翁目送殘
雲歸遠岫高飛玉兔上梧桐。
僧問葉縣如何是學人密用心處縣曰鬧市輥毬子
曰意旨如何縣曰普請眾人看。
頌曰鬧市叢中輥繡毬紅塵不顧撲人頭熱時何
必真甘露止得渴來即便休。
僧問正法眼密菴答破沙盆。
頌曰正法眼曾無此語破沙盆豈有斯言一生酖
酒難消恨踏月穿花過遠村。
唐太宗喫蛤蜊因緣。
頌曰已拌客夢衝泥水誤逐人情上御筵契合君
王雖寵冠難逃沸釜一番煎。
<pb n="887"/>
陸大夫問南泉鐫佛因緣。
頌曰一邊持送一邊酬貴顯尋常禮數周濃睡不
知春已去殘紅落在釣魚舟。
黃梅傳衣與六祖。
頌曰樵斧丟開來踏碓倩題不避鴈行高急篩熟
米將南返秉燭三更話寂寥。
靈雲見桃花悟道。
頌曰歲歲桃花開爛熳箇箇抬頭能看見惱殺靈
雲氣不豪愁中錯認佳人面。
大顛擯首座。
頌曰一同扣齒異樣風生首座真英雄臨難不苟
免韓公固壯士當鋒尤戰驚欺心做盡千般計到
底春秋說不清。
溈山謂仰山曰終日與子商量成得箇甚麼邊事仰
空中畫一畫溈曰若不是吾終被子惑。
頌曰天壤至親惟父子相逢動輒有機心果能畫
斷無餘罅不致煙波沸到今。
僧問南泉師歸丈室將何指南泉曰昨夜三更失卻
牛天明起來失卻火。
頌曰相逢月下是瑤臺藉艸清樽連夜開明日酒
醒應滿地空令饑鶴啄莓苔。
洞山不安。
頌曰玉闕金扉臥病人綸音尤降九重門老醫火
急求丹藥誰道砒霜是返魂。
迦葉擯文殊。
頌曰風流公子衣貂裘寂寞佳人坐翠樓有酒不
辭千日醉無錢常帶一身愁。
俱胝豎指。
頌曰俱胝豎指大鵬展翼背負青天聲揚八極至
尊不以九五為榮至勇不以血氣為得。
外道問那一通。
頌曰醉遊畫舫傷春暮夢入蟾宮語夜深醉醒夢
回無一事碧天皓月在湖心。
婆生七子。
頌曰鄂渚蕭條風雨秋扣舷舞櫂攪眠鷗好心救
得婆兒子敢保長江水逆流。
四賓主。
金殿月明傳密旨玉驄曙跨已千官山河百億皆
歸化嵒穴欣霑雨露寬（主中賓）。
浮世功名不足憑蓴鱸味美正秋清此身雖在家
園裏治亂難忘北闕情（賓中主）。
寶印不彰全至化丹墀人靜月朦朧九重深密無
綸旨孰敢凝眸望聖容（主中主）。
衣獘年深動客塵霜毛雪鬢不由人相逢莫說窮
途事風雨蕭蕭夢裏身（賓中賓）。
君臣五位。
絪縕瑞氣靄金門不動龍顏仰至尊一片皇風歌
萬國雍熙休復問堯恩（君）。
授簡分符五鳳前威名蕩寇更加鞭論功不羨宸
臺躍大樹風標奕世傳（臣）。
吁食長懸鉅鹿心後宮每誦百官箴緝熙治業高
踰舜野老風淳只笑吟（君視臣）。
丹心耀日傾葵素白首依時拱聖明月夜紛馳朝
帝闕嵩呼盡聽曉雞鳴（臣向君）。
水天一碧御河秋鳳舞鸞歌燕玉樓門掩六宮清
晝永楓林獨有紫煙浮（君臣道合）。
曹山三墮。
半衫半履混塵沙春暖花飛玩歲華盡日優游芳
艸地長安雖好不思家（類墮）。
戴角擎頭入市廛納些隨分此生緣溪山不辨東
西路柳陌花街露地眠（披毛戴角隨類自在）。
五夜相攜登畫閣一樽同飲看浮雲漁陽烽火家
亡後候鴈音書久不聞（隨墮）。
<pb n="888"/>
細轉金鶯寒翠裏晴飛玉蝶晚香中從容循歷長
春苑盡是風流舊主翁（見色聞聲隨處自在）。
生降王宮原貴異何須御極更稱尊錦衣玉食尋
常事絕品佳名不要論（尊貴墮）。
紫禁黃扉日洞開外人豈敢上瑤階自來懶坐琉
璃殿免得尊卑強接陪（禮絕百僚尊貴自在）。
三種滲漏。
功就心猶戀帝京羽書古塞又徵兵黃沙漠漠鳴
刁斗未動先憂路不平（見）。
自負珠璣富有身世間眼底總無人最酖玄石濃
芬酒只愛長眠不顧春（機不離位）。
鉅野莫聞神駿踏汙池寧有活龍蟠欲行絕壁圍
千仞空把愁眉暗裏攢（墮在毒海）。
天下英才淪草野域中無術展經綸高騰縱有青
雲路未肯虛心蹈古人（情）。
每事稱情然重諾片言拂意竟寒盟胸中不化炎
涼態世上難消毀譽情（滯在向背）。
遠岫層陰白月天空明坐守認青氈不知犀枕皆
方正秖解臨墻見一邊（見處偏枯）。
倚墻靠壁作規模空裏行拳便欲輸劫外家私不
解使千般寶石總非瑜（語）。
秖知擷翠秘書囊不識東君面短長別有靈機花
外轉春風自古到嵒房（究妙失宗）。
不擅周旋閣兩邊枯樁繫馬實堪憐毬場活潑有
餘態偏逐玄途問劫前（機昧終始）。
一點名心銷未得經年宦跡老風霜三春淑景還
留住神燕何時到故鄉（濁智流轉）。
洞山正偏五位。
正中偏紫殿重幃鎖翠煙桂轂丹墀留素影玉人
夢破五更前。
偏中正雨過遠山明似鏡煙艇蘆灣夜未央漁歌
歸去江天淨。
正中來石女停機下玉階不向劫前誇獨步穿雲
臥月任徘徊。
兼中至秋逕馬嘶紅葉醉子貢相逢老仲尼吐盡
甘言無一字。
兼中到雪屋蘿門俱不蹈銕馬揮鞭驟碧霄靈蹤
電激看圓妙。

蔗菴範禪師語錄卷第十九

<sarticle><article>蔗菴範禪師語錄卷二十</article></sarticle>
侍者道存錄
<other>一花五葉圖像贊</other>
<other>釋迦文佛</other>
 蹝步出言無轉變青宮惡得長留戀子夜踰城尋不
見雪山畔六年冰檗吞將猒銀河星燦頭才按挂弊
遄來遊鹿苑分形塵剎空籌算拈花倩迦葉門前荊
棘纏 
<other>始祖迦葉尊者</other>
 摩竭國中產英秀毘婆會裏寒香透飲光身是金珠
甃袈裟覆步武繩繩接靈鷲鶉衣陶缽形枯瘦正法
眼藏訛傳謬多子塔前尤漏逗雞足岫謖謖松風戛
清晝 
<other>阿難尊者</other>
 玉筍崇班胤剎帝瑩然妙相佛無異閱鍊巾瓶心不
媿奇特事拾得蚊眉大火聚剎干倒卻煙波沸博達
多聞還鈍置傳持法藏水投器騰身逝天邊挨落鶤
鵬翅 
<other>商那和修尊者</other>
 潔淨地生靈瑞艸聖人降跡符斯兆青林枝挂日輪
杲火龍討梵宮建出擎雲表我但髮白心非晶箕裘
密印傳家寶象白山中躲得好鶯啼曉折摧憍慢慈
<pb n="889"/>
風浩 
<other>優波鞠多尊者</other>
 虎穴逃身誇駿骨桓桓正氣鍾摩突三屍拋向波旬
窟神力竭謳歌同翫玉壺月化機契洽籌盈室香眾
挾複遭顛蹶臨行句子尤直截山河說晝夜熾然無
間歇 
<other>提遮迦尊者</other>
 蒼鵬翼展青霄外真量慧聞金日佩披緇豈為戀皮
袋法無礙寒泉玉迸溟瀛派同學細陳疇昔話步趨
響接梵天籟弘猷葉葉崢衡岱八千輩支離累劫徒
憎悔 
<other>彌遮迦尊者</other>
 巨壑虯藏霞蔚影千鈞祖道絲懸鼎雉堞雲蒸金色
炯商飆冷藻鑑逸人鬧市等我心自來往無境觸器
傾翻猶不肯寐言賢劫重追省孤峰頂大地撮來做
胡餅 
<other>婆須密尊者</other>
 里閈聲華感鳳翔踏紅吟嘯若為狂誤竊彌遮鉤餌
香謾珍藏砒霜活命競傳方義無論處電飛光逼得
虛空插翅忙慈心出定短曹墻整紀綱毘耶城裏舊
宮商 
<other>佛陀難提尊者</other>
 慧鋒銛捷人無敵甘露味霑繹疇音化風聳被提伽
國毘舍宅白光徵有大乘客心親道合言何直步移
蹋斷金牛脊秋高葉落萬山赤最相惜一偈蘸乾滄
海滴 
<other>伏馱密多尊者</other>
 淵默春光過五十飛鳴便爾雷驚蟄親愛頓忘休再
憶道非得一拳打倒空王壁中印遙臨垂化跡青山
綠水皆相識香蓋子來登峻秩還鄉笛梅花吹落江
天碧 
<other>脅尊者</other>
 胎周花甲號難生白象馱珠到艸楹僊翁曾識器連
城逸氣崢驚起春眠柳底鶯貞操稜稜無睡程塵埃
榻上走蒼蠅華氏偶臨頌德星不留情掉臂依還舊
處行 
<other>富那夜奢尊者</other>
 碧嶂霧深玄豹隱胸中繡織天孫錦電走神機誠克
允風致敏來住非心曾發哂地變黃金法標準馬頭
截角吹毛凜化絃迭奏清江引濟群品花敷覺苑春
無盡 
<other>馬鳴大士</other>
 佛既不識履先瘦木頭鋸解駒方驟騰踏獨超山澤
狖願無謬裸國翩翩盡衣繡九鼎聲名未寫售波羅
柰已龍蛇湊法雨滂沱拔英秀歸時候夜半日輪紅
潑岫 
<other>迦毘摩羅尊者</other>
 移星換斗誇神術玉麈輕揮便屈膝三千眷屬齊逃
出異論畢幻海乾枯性海碧權勢門墻嬾駐蹕石窟
老人來謝益奇傑為探危不恤誰同陟龍樹森森瞻
旭日 
<other>龍樹尊者</other>
 疊嶂潛蹤大樹陰至尊徽渥契傳心綠野逍遙空古
今印度臨法施先挑我慢針龍⿰王函煥發響琅琳立論
搜窮外道襟月輪塵剎炯高岑惠澤深震旦清輝滿
目森 
<other>迦那提婆尊者</other>
 佛性虛明還自縛銷空福業虎生角幻術銕鞭俱打
落門跨腳針投缽水欣然諾巴連異教深民瘼掣起
長幡盡錯愕雄辨風高動鈴閣身光焯獅行豈帶黃
金索 
<other>羅睺羅多尊者</other>
 樹耳園生談般若未明理驗不虛假橋梓豐肴八十
<pb n="890"/>
夏塵鞅捨道成無我何淵雅梵宮香飯手擎下凡聖
同飧眾復訝森羅重煆紅爐冶甘露灑難提昭代知
音者 
<other>僧伽難提尊者</other>
 定無動相金埋井我欲師仁冠再整青闈玉葉增堯
景囊錐穎天光燭破無明阱坦路徐行霜月冷懸嵒
石堀文彪炳嗣續祖燈聯骨鯁群迷拯娑羅王復呼
歸艇 
<other>伽耶舍多尊者</other>
 矞雲盤結青螺際金毛跳躑野狐隊機利劍鋒擅百
歲諸佛慧寶鏡晶瑩絕瑕翳殿角鈴揚第一義銕眼
銅睛都不會化雨霏霏灑枯柢起衰弊心地花香垂
後裔 
<other>鳩摩羅多尊者</other>
 貞操玉立道斯存扣戶無人解躲根啟扉方得敘寒
溫酌靈源月邦經緯又乾坤高握金鞭萬象奔天階
奚止導師尊灼灼紅蓮綻面門古調翻老婆嚼飯與
誰吞 
<other>闍夜多尊者</other>
 襟懷宇闊秋蟾朗慧韻風梳空劫響無生話到窮途
上豪氣爽鳳雛不戀梧陰廣慈月呈輝羅閱壤嘉聲
海印恒斯仰金翅煙橫來撞網回頭想天岸雲飛一
拍掌 
<other>婆修盤頭尊者</other>
 慧日懷藏熙世傑應真竦避法身佛光度及門維輔
哲雙珠熠芻尼踏落靈峰雪式衡梵行秋霜烈月淨
端儀遭七劫責躬始證甘露滅聯譜牒斷絃恰得鸞
膠接 
<other>摩那羅尊者</other>
 萼連自在拋麟璽得度鸞坡迎倒屣鏗鏗剖析浮圖
理焚香語勒那寶印遙空禮潛龍聰慧咨終始五百
劫來生玅喜栴檀槌扣蒲牢齒蓬蒿矢射中林間白
鶴羽 
<other>鶴勒那尊者</other>
 須彌拆卻舊山瓢聚落遊行幻惑消深林鬱密九霜
翹別峰招紫宸出沒雨花飄無畏海中縱法橈參臨
緋素示同條師子騰驤格調超聽鳴皋鈍翎脫賺半
千嗷 
<other>師子尊者</other>
 無上灘頭見鶴師非心求道搆何奇五眾情枯便解
頤毒手施奪得珠還奠鼎彝生死涅槃碎一錘箭鋒
豈肯讓魔廝臂落王旋悔亦遲慰吾私婆舍男兒最
白眉 
<other>婆舍斯多尊者</other>
 孕靈丰骨逼人寒照世明珠展自拳雅逢嘉勝每優
賢竹筋鞭攪空默論暗流涎汪洋化冶啟南天嫉熾
靡傷毒藥鮮金襴火試愈新妍號子傳密多肩重強
爭先 
<other>不如密多尊者</other>
 龍墀肇胤玉珊珊慧眼天空降聖鑾殆扶祖道受拘
攣夢初殘羯磨震動古仙壇堅固宮墻瑞氣＆CB21384;山還
梵志頂頭安嗣繼童尋瓔珞冠往事看弘法於今較
更難 
<other>般若多羅尊者</other>
 遠劫萍分閭里煢丐求招得不輕名世隘惟多嘯傲
聲相倒傾光芒神物起豐城殷勤香至寶珠呈智者
隨拈鑒碩英菩提果樹兩邊榮吾道崢一對黃鸝各
自鳴 
<other>菩提達磨大師（東土初祖）</other>
 斬盡南天爛葛藤指麾東震汎重溟譽浹金章達帝
庭聖諦徵廓然不識便零星一葦長江屆雒城賸栽
嫩桂奕仙枰雪鼎寧馨志可銘避煙腥隻鞋脫落話
郵亭 
<pb n="891"/>
<other>慧可大師</other>
 大道薪傳係靈瑞五峰秀拔頭中刺家產蕩空有腹
笥銀花墜少林葩發香初媚弼化方思購良驥俟酬
宿累我何避淫肆韜光年晚事無心治始悔從前落
一臂 
<other>僧燦大師</other>
 不言名姓混人間風恙纏綿鬢已斑埽空罪性懺無
端法僧嫺挺身任重背擎山祖運駢繁百六艱低回
十載皖公跧學翥驅烏度珮環羅浮還浩歌一曲綠
蘿灣 
<other>道信大師</other>
 稚風卓卓擅心宗縛汝無人駛電蹤纖毫不盡尚磨
礱道斯忡枕榻高懸六十冬拔斷黃梅路口松詔書
三卻白雲叢驚飛花鳥破頭峰興未窮臥後翻身又
打恭 
<other>弘忍大師</other>
 戛漢松栽梅嶺麓空群驥產周家腹皓首能為蒼鬢
錄濁港浴肌體鮮明道所屬再到破山梅子熟仁兒
又種曹溪玉麟角咸推神秀獨碓坊續畫得東山圖
一幅 
<other>慧能大師</other>
 瑩姿爽拔采樵人聽讀金剛便棄親黃梅負石但書
紳一偈陳糠中篩熟米如銀半夜撩衣竟脫身風幡
猶去惹煙塵落䰂重描法性真毒鼓新晦冥赤縣盡
陽春 
<other>青原靜居行思禪師</other>
 曹溪偉步推先覺聖諦無為階不落誕生焉坐空王
閣東風惡金鳳肯耽梧翠泊壁底籬根有麟角須憑
鈯斧開南嶽越格兒孫任騰踏鎮浮薄廬陵米價遼
天索 
<other>南嶽懷讓禪師</other>
 甚麼物恁麼來八年氣悶一旦豁開謂不染汙釀成
禍胎曹溪翻地軸南嶽震天雷山騰海沸無時已若
箇男兒不受災 
<other>南嶽石頭希遷禪師</other>
 弱齡然諾氣吞牛消息領南藏裏收衡山盤石著鴻
猷肇論休聖人無己道方優夢躍乘龜性海浮儼魚
匍匐上金鉤悟得心宗是木頭㼾磚投稽天洪浪衍
龍湫 
<other>馬祖道一禪師</other>
 日面月面是佛非佛讖應金雞燈照暗室輪蹄踏殺
人英雄俱負屈噫藏頭白海頭黑千古萬古深相憶
灃州藥山弘道惟儼禪師 
 畫餅三乘不療饑揚眉撞破銕牛機脫盡皮膚山可
依繞嵒扉石上花栽春自肥榮枯何礙白雲飛至寶
埋藏諂曲闈休糧方子送僧歸藥嶠巍一聲清嘯動
京畿 
<other>百丈懷海禪師</other>
 扭痛鼻頭喝聾耳竅適來堪哭如今好笑踢翻野狐
窟日麗於宵活陷赤鬚鬍怨聲載道制禮樂兮追三
代之雍容坐雄峰兮竦萬山之巍峭 
<other>天皇道悟禪師</other>
 棱棱古貌肅肅神丰謂己腳跟不穩中人毒氣尤凶
觸著石頭和心嘔出據坐天皇盡力折衝除暗之寶
炬破夜之霜鐘從上相承無底事潮騰汐沸起蟠龍 
<other>潭州雲巖曇晟禪師</other>
 雄峰喫盡淡鹹味藥岫高翔猶俗氣鳳團自煮從人
嗜屋裏事日夜不勞閒算計大悲手眼通身是古佛
添香居何處金毛翻躑爪牙利一月霽長空影落千
江曙 
<other>溈山大圓靈祐禪師</other>
 寒灰裏撥火死柴頭發亮傲然趯到淨瓶贏得好山
放浪撼門而大用斯彰原夢而禿鶖尤當喫飯奉羹
<pb n="892"/>
父謙子讓轉暗機兮嬌鳥啼花唱圓相兮佳人猒釀 
<other>黃檗希運禪師</other>
 胸吞雲夢舌控神鋒噬彼百丈惟此大蟲名呼裴相
其視猶龍八十餘人皆已推讓噇酒糟漢何處尋蹤
咄你是誰儂 
<other>龍潭崇信禪師</other>
 一餅攜歸千殃隨至割鬚棄袍拋戈偃幟已到力盡
計窮方解保任此事格外句有口莫宣髻中珠無功
賞賜顛倒英雄滅裂儀制如斯劣別爭怪得紛然欲
強你辭卻石頭墳插入馬駒隊 
<other>瑞州洞山悟本良价禪師</other>
 鳥鳴枝上聲聽眼糞壤走盤珠自轉師真睹水逢渠
展玅協闡萬端穿鑿冰消煖寶鑒高懸偏正顯稠林
橫捏金刀剪粟榦禾莖弄清婉相續勉乳盛師子琉
璃碗 
<other>臨濟義玄禪師</other>
 痛受烏藤事嗟掣肘造謂大愚過疑有否築三拳欲
明負屈之心還一掌出盡風顛之醜更言佛法無多
不顧面皮尺厚濟河水激浪滔天陷溺平人無路走 
<other>仰山慧寂禪師</other>
 瞠眉無佛蓋膽有毛傳家板籍點火便燒木枕推時
劍刃用事金錘擊處師子折腰小釋迦莫可定款大
溈路灼見諠囂 
<other>德山宣鑒禪師</other>
 氣同項羽拔山之力威等商鞅立法之嚴買餅點心
黏住脣吻紙燭吹滅磕碎額尖多嗔少喜有醬無鹽
佛祖漫遭詬罵人天烏得窺瞻惡習相傳難洗濯世
間無有不憎嫌 
<other>雲居弘覺道膺禪師</other>
 運徙南溟英獨邁風培九萬程摩背親見作家有語
在把茆蓋思大果然佛不愛天神無路擎香餲蜀錦
鋪花雲靉靆新豐領袖表尊貴滲漏誡五葉儀刑瞻
泰岱 
<other>興化存獎禪師</other>
 遭大覺一錐納盡敗缺見滹沱片語結就相知嚴克
賓之刑冤聲動地別君王之寶價踴驚時自知行說
兩難得木柺丟開步玉墀 
<other>雪峰義存禪師</other>
 師德山為冶為型友巖頭以直以諒舌底馳旱地疾
雷胸中捲際天洪浪輥木毬子兒戲出奇弄鱉鼻蛇
毒流異樣敗壞廬陵家風總是者廝無狀 
<other>鳳棲山同安道丕禪師</other>
 雲居踏落艸鞋翼古路坦夷行不得兒孫後代多荊
棘鳳山崱亂絲石女拋梭織花檻璇璣春熠熠孤峰
那挂煙蘿幅短販徒誇書劍客動江國無絃琴上宮
商別 
<other>南院慧顒禪師</other>
 頭不梳面不洗吐赤誠流清泚投崖饑虎孰辨其蹤
無觜老鴉莫測其底為富不仁矣為仁不富矣十字
街頭吹尺八悄悄佳人心萬里 
<other>雲門文偃禪師</other>
 拓開睦州門拶折自家足忍痛無處雪冤枉把眉頭
攢蔟一語脫象骨項上銕枷千古瞻韶陽路邊清旭
胡餅價高神機掌握款將屎橛當珍羞契合主賓三
尺竹 
<other>同安志禪師</other>
 胸藏繡谷春恒絢肘挂靈符氣雄悍聲騰物外雕蟲
憚者驢漢多子塔前曾法戰夜明簾捲空王殿環珮
謳歌恣舞抃逢渠豈在今時岸恢祖案風輥金毬翻
水面 
<other>風穴延沼禪師</other>
 跳出鏡清彌天之網誤入寶應烈焰之爐就鍛六年
忘寒忘暑單丁八載自卷自舒施訝人機銕馬驟青
<pb n="893"/>
霄之路唱無韻曲木雞啼深夜之衢大風憂止頻垂
淚傾盡家私標懿孤 
<other>鼎州梁山緣觀禪師</other>
 腳尖踢破同安頂鼻孔掀開棲鳳嶺懸機鶴嬾翹松
冷家賊剄玉鞭擊碎無生阱正法眼藏南華景胡僧
徒泛流沙艇曲高須和難逢郢相重肯灰裏邈真紅
焰炯 
<other>首山省念禪師</other>
 佩經而誦逸鳥銜花拂袖而出野鬼飛沙密練韜光
閒心懶撥爐中火擒下艸賊好手肯從世上誇日輪
難並照重來小釋迦調高濟北獨賢克家 
<other>郢州大陽警玄禪師</other>
 奮跡誤鐫碑上語叢林謨烈紛無已秦鏡胸嵌照邪
詭宗可倚谷應猿啼暮煙紫鷺鷥驚起蘆花裏寶印
當風錦縫啟託遠囿麟傳法乳一皮履兒孫踏出盈
寰宇 
<other>汾陽善昭禪師</other>
 計窮卷席放捨身命鼎絲任重豈久安眠嚴整三玄
甲冑縱揮十智戈鋋大器堪成俛受胡僧激勸閒神
遠送秖燒幾陌紙錢呵呵呵停鉏傾麥飯知音少負
恩多 
<other>清涼法眼文益禪師</other>
 銷落礙膺片石原知一切現成敞甘露之門庭清涼
溥挹大唯心之爐韝猛焰高騰道宣御殿化被金陵
泥鰍並上瑤臺舞法眼恒懸杲日明 
<other>舒州投子義青禪師</other>
 路遠三祗不足戀凱歌唱罷忠腸斷夢協青鷹炳圓
鑒雲頭按玄機吐盡吞酸餡嗜臥圓通疏侶伴須彌
卓立虛空顫缾盂莫挂孤村店威音箭射透重圍風
八面 
<other>石霜慈明禪師</other>
 潑水匪驚心詬詈不挂目荷負等海鰲俊逸同野鹿
略伸白拈手腳踏開楊李之門忽露師子爪牙推倒
神鼎之屋橫吹笛兮鳥散雲飛閒按劍兮神號鬼哭
因謂之世間無比倔強尊宿 
<other>東京天寧芙蓉道楷禪師</other>
 伊陽道隱辭仙牘海會橫衝曾囓鏃提鞋挈杖誇英
獨胡家曲木雞夜半啼雲麓繩床剝爛門風矗謝紫
致招天子歜翻頭作尾何拘束臨行囑冰河焰起乾
坤肅 
<other>楊岐方會禪師</other>
 弼石霜棗心愈赤樞法苑葵悃尤丹語下知得此事
胸中爆散疑團路長騎馬政大崇寬惟愛噇眠禪不
會兒孫滿地鬧無端 
<other>襄州鹿門自覺禪師</other>
 口梭錦織天孫絢眉劍當鋒鮮血濺木雞夜半啼天
岸深遐睠靴頭踢綻蜘蛛線濟時銕缽盛貓飯門戶
豁開圖短販淨因鹿苑何妨礙狂瀾扞紅爐雪舞金
燈燦 
<other>白雲守端禪師</other>
 無價明珠一笑休莖茆何復現瓊樓此心耿耿惜金
甌媲先哲勵下秋白雲高調響滄洲 
<other>青州希辨禪師</other>
 釣頭脫餌便收綸恪素風高韻絕鄰滔天見浪砥燕
秦誑謔人鋀石佯為無價珍蕩除魔孽轉精神品類
俱輸肺腑春到頭采汲自相循攬回輪夜明簾挂月
鉤銀 
<other>海會法演禪師</other>
 驥群空北鵬翼圖南扣浮山礙膺未散見白雲槽廠
始甘亞兩隻眼遇物似瞎開一張口無事可談獨木
橋橫春水闊銕旗銕鼓惹人嫌 
<other>磁州大名寶禪師</other>
 額頭汗出鴻秋斷竹閣夢回鶯曉喚從前醜拙通身
<pb n="894"/>
現逞神變磁州餅打青州麵輪王寶藏輕售衒穴鼻
針忙穿玉線超超步武聯嵩巘春風爛靈枝秀出擎
天榦 
<other>昭覺圓悟克勤禪師</other>
 金雞啼破午煙錦帳喚回春夢冷煖惟自深知悲樂
孰與相共允標西川藞苴之名掩蔽柬山赫奕之誦
滅正法看大用倒騎佛殿出山門獨唱巴歌來彩鳳 
<other>太原王山體禪師</other>
 律己玉山光照曜事師冰履心危峭懿績香林班厥
蹈雲鶴調刷羽高飛驚海嶠一拳捏碎虛空竅師子
花叢恣𨁝跳機輪不觸今時道家聲浩當途坐斷寒
猿嘯 
<other>虎丘紹隆禪師</other>
 銛利于舌柔易於躬謁長蘆銜杯嘯月遇昭覺解帶
吟風睡虎轉側逸獸斂容腥羶纔露蠅螘攢叢維今
曰古獨踞稱雄 
<other>磁州雪巖慧滿禪師</other>
 舌走風雷眼界空跨陵佛祖氣如虹藥病相攻伎已
窮愧獅蟲令猷穆穆凜維躬罏鞴弘施勵下風英靈
納款笑談中坐看蓮花臘月紅素秋恫洞上卑絲負
鼎翁 
<other>天童應菴曇華禪師</other>
 虎丘山上倒戈卸甲伸手秖堪曳白金輪峰頂喫飯
著衣開口只好談空甘露門惟其藉重狗肉舖抑以
增崇穿艸鞋住院何礙乎踢踏愧蚖蛇戀窟提策乎
瞶矇 
<other>報恩萬松行秀禪師</other>
 一噓直醒捐豪素勝默凄凄猶蹇步大明一睹消凝
冱聲馳騖徘徊紫殿知無度跨驢索賣閑家具截斷
重重偏正路鞭笞萬象俱驚仆洞雲布從容終古松
濤怒 
<other>密菴咸傑禪師</other>
 膽量出群聲容差異密裏砒霜飯中毒刺一經明果
汰淘好惡毫無隱避正法眼視作泥丸破沙盆證成
美器七剎宣猷九重闡秘銕船無底要人撐世上杜
蠻有此事 
<other>雪庭福裕禪師</other>
 遷喬黃鳥翀霄勁古佛讖為師子競翻腔調轉長松
徑小兒聖不移跬步烽煙靜對禁歡騰崇辨正斯煌
石火青天迸後俊琢磨繩祖令漁歌聽蘆花雪皎眉
梢映 
<other>臥龍破菴祖先禪師</other>
 懶事豐屋雅愜破菴落花堆砌皓月臨檐鼎彝濟北
曠道司南冤家相遇趨入鬧籃風吹水上紋絢自纖
非心非佛前三後三欲識渠面普請仰瞻 
<other>西京靈隱文泰禪師</other>
 山藤艸履大行邁義海鑠乾保未在整衣重向雲峰
拜雪師會家私籍沒猶廝賴腳尖一趯須彌壞塵劫
事都輕發賣高眠錫閣觀成敗人見怪歍伊超過毘
盧界 
<other>徑山無準師範禪師</other>
 坐底是誰禪是何物縛住胡猻六窗靜謐要知秋熱
春寒重揀陳年曆日金縷之衣特賜弘宣鳳闕黃麻
禁庭之詔駢膺實出龍樓丹筆石梁橋上說歸期御
愛峰前吹觱篥 
<other>寶應還源福遇禪師</other>
 琳碧丰神藻繡腑金刀口角裁春譜捉敗文公桴凱
鼓嗤畫虎嵩岫彬彬山豹舞道豐德洽彌宸戶致出
綸音無處躲退藏白馬方先古的的旨花扶月影松
窗午 
<other>雪巖祖欽禪師</other>
 威稜夙具剛骨生成拌痴獃罔知鼻直觸古柏識得
眼橫向九閽放潑天穢氣踞六剎引逐臭青蠅紛紛
<pb n="895"/>
狂鬧隱隱雷鳴毘盧界內幾時清 
<other>鄧州香嚴淳拙文才禪師</other>
 鷺瞵蟾沬神斯差逼得法身成幻化抗稜弘辨如瓴
瀉龍門暇鑽研故紙饒三夏恬莫終南世擬謝祖庭
荷負催星駕傑閣吞雲重搆架擔輕卸清風明月香
嚴舍 
<other>高峰原妙禪師</other>
 氣歕如虹蜺心硬似銕石既離密印半人之處必遊
未奏禹功三過其門不入深夜推落枕頭邊塞烽煙
永息門風孤峭孰敢探歷江南江北聽遺謠嵯峨盡
道西峰岌 
<other>南陽松庭子嚴禪師</other>
 蘊真揚烈脫樊籠博辨鋒摧內外宗雕鏤萬物轉玲
瓏罷折衝超群師子話憧憧煙扉撞動法王鐘無翼
名飛達九重朝臣不禮類耕農睹雍容乳嶂春繁桃
李穠 
<other>天目中峰明本禪師</other>
 觀流泉喪失影子扣死關痛棒自取一肩擔古佛之
名寸舌卷銀河之水竹篦蒞事鬼怕神愁幻住隨緣
煙村月渚大功著而弗居天書聘而不起咦都道本
中峰元來卻是你 
<other>嵩山凝然了改禪師</other>
 濯足嵩灘機轆轆齠齡遐奮己躬勗鬼窟掀翻離背
觸還相續松膏焰接神光燭取則言中不我錄明宗
格外談心曲花看洛陽人似玉挂羚足瑤階月晒層
苔綠 
<other>千巖元長禪師</other>
 鵲噪旅亭壅塞耳竅貓飯鼠偷碗子𨁝跳無明之焰
方高大夜之夢始覺龜尾曳泥龍峰坐嘯一味砒霜
藥殺人尤道醫王來捄療 
<other>俱空契斌禪師</other>
 垣山矯跡踏秋嶺瑞艸削除無相頂碧潭攪碎蟾蜍
影愁襟整疑氛一觸秦槐省蕩平空劫風頭猛獨拔
當時神益穎烏龜向火言途梗推匠郢麒麟玉琢從
馳騁 
<other>萬峰時蔚禪師</other>
 掃除佛跡擒下南泉明珠匪貴深躍龍淵鄧尉現瓊
樓藏盡吳天之月澤湖鼓蘭櫂浩歸坰野之賢赫兮
喧兮庶不愧楊岐之正傳 
<other>定國無方可從禪師</other>
 旋風飄逐入龍潭翻浪騰沙氣未甘迢遙復困水雲
酣少室參低頭各自打鄉談掠虛滯貨滿肩擔郟鄏
紛紜陷好男虎穴狐窩盡意探絕連纖金雞樓上鼓
聲嚴 
<other>寶藏持禪師</other>
 懸玉符鳴金鼓劫寨毀營阬佛陷祖振古猷與世抗
衡摶香雪逼人嚥吐貌斯恭步斯武雍雍續得滹沱
譜 
<other>嵩陽月舟文載禪師</other>
 冥鴻每壯長天翅脫白萬安仍掉臂問津明聖瑩三
聚門還閉回文錦織春岡麗比來方遂題橋志九鼎
一絲誠爾繫雲龍風虎渾閒事煙霞寄三十六峰常
潑翠 
<other>東明慧旵禪師</other>
 蘿蔔會切殺人何難虛空撲落地旭日上雕欄跧伏
安谿心形枯槁沸騰域內墻岸巑岏曾知炎路尋頭
客誰解翹思慕廣寒 
<other>燕京宗鏡大章宗書禪師</other>
 拔心儒圃挾雲孤厥謂空門有寶符室投虛白幻情
枯任橫趨碧落衝開四壁無展拓嵩山舊畫圖飽人
毒藥當醍醐不斷冤聲匝地呼鏡破乎爛熳春風唱
鷓鴣 
<other>海舟普慈禪師</other>
<pb n="896"/>
 深受萬峰踢踏重討東明滋味琉璃燈下睡眼揭開
巧說異端知無實義願海泛慈舟歉歲挺嘉穗一碧
洞庭秋千載凜高致 
<other>西京幻休常潤禪師</other>
 錦帳夢殘衣一振翹煙宿霧千山進欲捺胡盧死水
浸心頭悶菱花撲碎蚩尤遁鐵牛奔吼須彌震滹沱
玄要俱排擯高撐門戶挽秋運不本分按指聲光隨
海印 
<other>金陵寶峰瑄禪師</other>
 面如刀刈眉似火燒菱花一睹妍醜難逃堪笑魚腸
最利倒持刮剔英豪玄武湖邊閒震吼高峰頂上起
波濤 
<other>大覺慈舟方念禪師</other>
 絕侶孤鸞翔古道乳峰錯足行荒草頑石崢嶸俱靠
倒便宜討金錢換得酸梨棗慧眼揭開紅日杲流輝
於越稽山曉仍雲葉葉擎天表匡廬老狹路殘紅胡
亂掃 
<other>天奇瑞禪師</other>
 瀛渤口門劍鋒齦齒齧除狐穴之藤吸盡蹄涔之水
驅石虎亂嘯嵒前鞭泥牛深耕海底惠之清兮未聞
跖之孽兮有此地北與天南叫屈紛無已 
<other>越州雲門顯聖散木圓澄禪師</other>
 面帶煙霞滄海度無明焰發天荒破雪曲調高疇敢
和全不顧颶風浪卷孤舟渡箭鋒毒向雲門吐妙喜
鼠粘橫指註篤躬重整石頭路逞家富玉笥峰前風
滿樹 
<other>無聞明聰禪師</other>
 野嘶金勒馬夢破玉樓人無聞從茲騰沸華山望轉
嶙峋出匣龍泉飛雪刃剜心劈腹太無因 
<other>秀州資聖愚菴明盂禪師</other>
 軒昂獨步雲門路高唱鷓鴣絕回互秤鎚落井無私
顧春彌露理鋤化鹿川爭赴樵徑風清留不住鴛湖
月皎恢家務砥捍狂流鷹攫兔織屨暮六橋閒適隨
鷗鷺 
<other>笑嵒月心德寶禪師</other>
 襄陽闊步鯤化一朝關嶺梳翎烏啼半夜單絲繫鼎
允荷厥躬八面當鋒坐膺柳榭仰見紅爐彩鳳翔沙
盆無底重增價 
<other>龍池幻有正傳禪師</other>
 奪得化龍杖子放行捕鼠貓兒接千嵒命脈恢列祖
綱維爐以大哉糠秕皆為陶鑄霖其作矣艸木盡有
榮施禹門獨踞兮浪高春水金鱗燒尾兮雷送天池 
<other>天童密雲圓悟禪師</other>
 銀絲兮短髮銕橛兮硬肩銅棺山一聲秖可自嘆賣
柴漢千聖誰敢爭先弄黃檗之旗鼓驚時駭俗大荊
溪之家業赤手空拳夜昧而復旦月缺而重圓真丹
多氣焰太白一燈懸 
蔗菴範禪師語錄卷第二十

<sarticle><article>蔗菴範禪師語錄卷二十一</article></sarticle>
侍者智炅錄
<other>佛菩薩贊</other>
<other>世尊</other>
 出身處語言古怪雲門跛師要捶你危亡莫測歇手
時作事蹺蹊迦葉老兒要笑你是非難明以此兩段
概見生平那更堪塵剎內臥不安枕風雨中衣不蔽
形含尤忍垢激濁揚清謂提劫前慧命能衍向上宗
乘致使四天王心心不捨眼眼相睜卻道我多年未
曾說著一字難陀自有通人愛翻轉缽盂盡底傾（二尊
者侍側四天王立於後阿難以缽作傾水勢） 
 雪山睹星未真鷲嶺拈花不實正法眼既已訛傳涅
槃心有誰辨的竺國徽音振古今震旦家聲響金石
異無兩同非一明明是箇白拈賊 
<pb n="897"/>
 一極悲心恣意遊時逢五濁皺眉頭生涯缽裏無麤
細隨分些些過也休 
 正覺山前愁入骨明星夜裏笑驚人瘦形肯復埋青
嶂弊垢何消挂著身（出山相） 
 帶雪披霜五六年面如黃蠟骨如椽不從星夜翻花
眼那得羞慚卸半肩 
 棄金輪同弊屣視身世猶飛埃雪巔有路豈憚崔嵬
枯坐六年巧技窮矣明星一見連歎奇哉衷情無處
說乘與下山來歷遍剎海傾盡心懷不得然燈些子
物深知空口向人開 
 掌上乾坤壺中日月今古不移孰敢批竊花下撩人
甕裏取蝎遇杜多翁微笑而訣將謂流通正法眼誰
知殃禍無休歇更謂伊是傳燈之始祖定類乎獻璞
者雙足遭刖（迦葉侍側） 
 塵剎擔將滯貨遊臨街若箇肯抬眸白雲路口逢迦
葉只得微微一笑休身為床座天帝何求茶香竹屋
深相憶月在松梢煙在樓 
 跳出皇宮遠上雪嶺星光刺眼大夢忽醒不肯含忍
攪得世界翻去覆來愛說是非致使眾生離鄉背井
到處話柄流傳尊貴自道無並所以要打殺與狗子
喫爭得老雲門性氣麤獷 
<other>放下屠刀成佛圖</other>
 業累雖多道不恒一不常不住非今非昔十世屠牛
心不動惻一朝颺刀位齊千佛愚者迷茫狂者輕忽
我作贊辭長空杲日式昭後人永尊無惑 
<other>栴檀像</other>
 步辭玉闕榮謝金輪山花莊面陸藕成裀為四生父
現十界身慈雲靉靉法雨津津欣欣草木郁郁同春
肩隨武接化普剎塵方天譬地恩澤無垠 
<other>彌陀佛</other>
 無技能將歲月留殷勤垂手導迷流誠言說盡西方
樂若箇欣然肯轉頭 
 人見異同我願端正語默商量彼此相稱以最圓融
神妙之方起擔板漢必死之病罔分多智多愚莫論
是凡是聖不憚修途自肯來遙垂金臂開三徑 
 素願弘深匪憚勞喚人不去可心焦茫茫濁世情難
已終日臨風把手招 
<other>藥師佛</other>
 晴雨騎牛鬧市行願門十二語傾囊欲求種種皆能
與不獨仁高大藥王 
 尊稱不踞廣嚴城風雨騎牛到處行妙藥現前人不
信願門二六苦叮嚀 
 跡現廣嚴城慈仁遍五濁眾生病痛多夢寐思救拔
牛背橫身說妙方真藥現前都不覺 
<other>文殊</other>
 大雄良弼古佛型模毘耶問疾鈍置維摩拈玻璃盞
文喜遭誣人其愚蔽我以智敷赤心用盡知恩誰與
惟師子兒為法忘軀 
 我真文殊萬里白雲無是文殊寸釘入木至尊無上
可為七佛範模大智非名堪作眾生眼目前三後三
數已彰雪歌唱罷何人續 
 以月印晴川為大智以水瀉慧瓶為辨才入市垂鉤
攜含生隨心鼓鑄助佛揚化將春風任意剪裁青天
閃電旱地奔雷雜毒攪成無上味流芳一種是平懷 
<other>普賢</other>
 一毛孔裏稱雄萬行門中班首經危涉險匪辭水次
山邊亂走曉風吹上峨嵋是非落在人口掀翻海岳
無知音看你何時得歇手 
 大地春鋪錦繡長空月印江湖自道萬行嚴飾誰知
一法原無青眸無處用玉軸有深娛要向微塵裏說
到行到且就象王身畫樣起模 
 行同雲普形若月臨履危蹈險山高水深佛以作則
祖以為箴象非湔拭體潤逾琛水既不洗垢亦不侵
<pb n="898"/>
大士所乘而適化隨類惟凡愚罔測而睹影醉心 
 願海先鋒行門領袖東去西去好惡自知明來暗來
高低普就霜摧萬木兮體用雙忘黛抹千山兮龍蛇
奔湊十方界內奮雄機一毛孔中恢宇宙噫宜其頭
斯髼面斯垢 
<other>準提</other>
 天高可瞻地厚非藐惟菩薩心是莫能曉手臂縱橫
施為恰好矢志攸深恒忘饑飽憫彼眾生情想顛倒
一旦昏迷萬狀奇巧患難疾呼應念斧藻虛空有邊
我願未了日上珊瑚清輝杲杲 
<other>觀音</other>
 為有慈悲債未還遍將形影落人間眾生業海方騰
沸散髮顰眉夢不閒（披髮） 
 以石為座以慈為家思拔眾苦風雨橫斜紛馳失路
數等恒沙癡狂不醒打艸驚蛇善財未回匪陳棗瓜
曾見未見均坐喫茶任毀任譽我無怨嗟 
 願逐秋風千種韻影隨皓月百川馳婆心憶子行吟
處此段情懷說向誰 
 拔濟迷流願無懈剎塵露現百千態涉險逢艱亦耐
煩為緣少了慈悲債 
 誓願重重婆心片片眾生苦深我何閒翫趺坐白蓮
示以方便匪冤匪讎任欣任怨 
 雲山煙島任橫身寒暑俱忘撲面塵此物新鮮難著
價長街高喚不逢人（魚籃） 
 坐寶蓮花低眉深想人有智愚我無偏黨慈力或窮
悲心猶廣海印發光青天月朗可笑善財隔靴抓痒
是與不是遙空合掌 
 智體湛如寶月赴機影落長川莫問西洋南海須知
垣隔聲傳酬願隨普門而適化眾生聽一缽以談玄
一一根妙一一功圓想是閻浮債欠重彈指稱名總
現前 
 塵塵匿跡剎剎現形毀譽不移寵辱非驚操慈悲之
柄懸救苦之旌是以佛祖隨其俯仰昆蟲悉受含育
若冠天履地者焉得不承其化而暢快生平 
 補陀嵒上聞名常向人間遊戲天邊有月流輝水面
無風自麗欲將夙願深酬若箇真心相契要空世界
眾生且待虛空落地 
 羅剎風高眾生心劣多般好意結成切骨冤讎一副
慈容耐盡時人冷熱自謂言滿天下跡遍寰區而度
盡有情誰想道將尊就卑與世茫茫納盡生平之敗
缺 
 風神雄毅應現非常一缽生意歷遍瀟湘闡提之家
偏解亂闖險惡之處如蹈康莊引得人若油入麵取
捨難忘明明是箇活賊觜臉更說甚麼慈悲肺腸 
 悲願重重慈心片片好惡短長隨機影現寥寥知音
紛紛讎怨儼坐思惟雙眸閃電此段深情說向誰灘
頭紅蓼秋雲絢 
 六用門風互換眾生氣分相投虎穴魔宮俱往窮陬
絕島皆遊償己身中舊債將人誘上慈舟到處遍尋
知己獨伊童子點頭（有善財作禮） 
 選圓通處箇箇欣聞入濁世時人人喜見高明而溥
應一月千江博大而均和神頭鬼面肝腸冷暖要深
知試問童真有方便（有韋馱立於後） 
 慈力等山威雄若電除貪嗔癡愛之的胤匪假霜鋒
為自在無畏之法檀豈資巧辨於心既無為於法同
夢幻此話剎海流行聞名不如見面（降貪嗔癡愛） 
 百艸頭邊示圓通境萬花叢裏現自在身運大悲輪
指五濁沈迷之路以如意寶遂群生所願之親杲日
麗天無幽不照慈風遍野有物皆春昇之深信油入
麵自古求仁而得仁（手執如意寶輪沈昇之請） 
 普赴群機長空秋月慈容悲容塵說剎說一缽生涯
濟大千隨心自在度人訣（手中持缽） 
 妙應分身得自由大悲有願導迷流異途同轍忘回
<pb n="899"/>
互更愛春風一缽收 
 垂手非偏處尊非正如月之臨若川之映隔垣而聽
隨機而應拔濟為心慈悲成性賣盡家風撲碎古鏡
五濁揚聲一場話柄 
 時風最薄古道難論澄思深想若箇知恩慈流雲影
悲現月痕高下赴感故號普門 
 五濁世中慈風習習千江波上月影重重雖險途之
多歷實粹器之難逢欲似善財常覿面須從格外辨
來風 
 金針密度玉線暗穿慈容幻出勝妙現圓瞳澄紺海
足＆CB21445;寶蓮隨機赴感皓月臨川非留非礙而愚而賢
有求皆遂正等無偏（繡） 
<other>布袋和尚</other>
 不重你春風笑面與俗同塵不重你靠著布袋橫街
長臥不重你捨天宮快樂而受濁世之煎酸不重你
隨呼隨應任凡愚而悲歡唱和惟其是非錯誤毀謗
紛然毫不驚心無所怨惡我秖重你者箇肚皮寬大
非醉非癡罔測行止是凡是聖孰辨端倪履險道躡
波濤露盡醜態臥長街枕布袋逞盡家私逢人一味
咍咍笑欲返天宮知幾時 
 寥寥天地濛濛煙雨樂既無窮笑何有止是癡是狂
皆已知或聖或凡莫可指聞說兜率宮中走卻夜不
收尋逐將來不知是你不是你 
 寄身非家卓錐無地自笑為歡世嫌謂醉歸期未約
且輕塵劫之憂旅夢正賒難免三界之累其尊忘大
人形骸所詣等小兒嬉戲得樂處且零碎樂些莫到
龍華懊悶時追想不寐 
 昔號求名今諡布袋鬧市深村放憨假聵聞譽而大
笑即休受毀而片言不對些小一箇肚皮好惡包容
無外背後揩開眼睛看者道人叵耐咦只恐將來輪
你到龍華會上飲淡吞酸未必有如今之優游自在
（蔣道人揩背圖） 
<other>三教圖</other>
 界墻推倒絕無形盡日溪山把臂行究到情忘談骨
內眉毛原是一般橫 
<other>達磨</other>
 九重殿上猜謎不著五乳峰前懊悶非常絕知絕解
冤讎易結分皮分髓家醜難藏東風不為吹愁去春
日偏能惹恨長 
 白眼視人素性忤物梁主對酬總道不識折蘆江上
定行蹤五乳峰頭戀層碧一雙皮履盡攜歸焉得兒
孫受冤屈 
 遠涉海濤覓大乘器闖入皇宮一場笑具踏蘆過江
長風斯濟默坐嵩山誘人斷臂毒流兒孫剎塵無際
東遊傾慕大乘客纔見蕭梁道不識過江涉魏意徬
徨挨到嵩山便面壁毒藥頻遭不肯休抑逼神光立
深雪剛分皮髓即思歸剩得舊皮鞋一隻 
<other>傅大士</other>
 跡降婺州身遊帝里三法不成一義何取孰謂妙辨
無窮醒尺一鳴而已攪得世間鼎沸波騰貝錦飛流
如風過耳非從莊嚴劫內混合主賓爭向他光影中
自倒自起（有七佛放光接引大士影現其中） 
<other>古今尊宿贊</other>
<other>達觀真可大師</other>
 氣將烈火並炎骨與金剛同壞法王家裏功臣癡愛
門中屠獪脫空語瀉飛濤嫚罵聲高叵耐德山耿赤
匪渝師子爪牙利快福堂賣盡風流二十竹篦還債
幻休潤和尚 
 獨行御街暢懷金闕甘露流長石頭路闊陵滅偏正
宏規拍翻玄要古穴欬唾掉臂共碧眼翁較其步趨
細語麤言與黃面漢合其符節龍樓集耀洞上燈兮
濟下燈蟾窟增光雲門月兮嵩庭月爭柰撞著沒智
村夫＆CB18562;＆CB18562;諀諀只得輕輕向伊道熨斗煎茶銚不同
<pb n="900"/>
簸箕量米升無別 
 貌若蟾豐聲為鯨吼打破宗鏡相見何處更分妍醜
目從霄漢視懶聞報午金雞手向御街垂驚起夜眠
玉狗肅達磨電卷風猷致英俊離窠脫臼咦威音那
畔訪知音有曾親見此翁否 
<other>大覺慈舟念禪師</other>
 遍遊教海知非實義迺見幻師水乳投契面壁嵒前
石頭著地慧命在躬欽仰遺制惔怕無為夷險明志
援捄沈迷寧容假寐化軌密移大鵬展翅揚洞上舲
樹法中幟虛空可銷日月易位吾祖儼然終無變異 
<other>蓮池宏大師</other>
 願綸著昔慈譽彌紘禪河作楫淨土主盟聽譙鼓於
東昌魔佛空爭一笑操化權於西浙鈍頑咸受磨瑩
篤溫恭而厲輕佻美規制而嚴盜名慧命以祚世道
以禎儼容可仰遺韻誰賡 
<other>雲門散木澄和尚</other>
 貌和易識心事難評誘人穿窬齊之嚴刑臨濟德山
不挂眼上醯雞蠛蠓豈與爭衡推紅日夜裏出驅白
月晝中明彫凡材而藻飾繩曲轅而直行不有感德
之美惟聞謗詈之聲嗚呼不動聲氣而起大陽之道
者三千年始見黃河一度清（中明菴請） 
 得法自在為道司盟騁捷疾之機空山雷震弘無畏
之辨清晝籟鳴獎窮子還家寶聚揭開而珍奇委積
勵困魚翀舉禹門摯斷而波浪掀騰搆得著底聞風
屈膝搆不著底異見橫生總知門戶如天闊好惡相
馳萬古情 
 鑑水汪洋秦峰屴崱欲標其體貌猶大海之一滴觸
機則鳥道絕蹤舉步則魔宮震圻切於捄獘談吐詵
詵峻於德形聲光秩秩彼以毒攻我以慈迪以不爭
為金剛幢是故天下也無敵 
 誕生匪混嘗流穎悟猶能卓異受記於隱峰謂至道
是以可徵佩印於大覺為慧命斯焉有繼一燈破長
夜之冥冥四眾起沈酣之昧昧然則惟知其一不知
其二盡說優曇花再蕃我言荊棘重栽世 
 舌快如矢腸直如弦譏孔子不識字貶達磨不會禪
有出息門頭遣石人塞路無陰陽地上栽鐵樹參天
卷舒愈巧神宇尤淵虛空可爛壞山海可變遷信夫
祖乎道乎逮百千萬億劫向爐峰斫額而望餘光者
面目儼然 
 豐貌堂堂謙躬穆穆道契慈舟花開藥木風行兩浙
殄雜種之殘妖草偃八方蕩化城之陋屋蓋為從然
燈世說過頭話乃欲於後五百歲時將老洞山混不
得類不齊之家法橫以指注豎以恢張子子相承孫
孫相續使南蠻北狄東魯西竺戴日戴星靡不來歸
無思不服咄莫便是此漢能事麼噓一聲曰六六依
然三十六 
 面如塵土合成心似太虛寬廓佛祖不敢傍觀魔孽
聞名驚愕一物不將來總教放下寸絲不挂者盡情
披剝結得冤多無處藏猊林菴好長擔閣（猊林菴請） 
 降生越國大願斯乘直暢本懷小知難信非語非默
將洞山正脈宣傳不動不搖以鷲嶺真宗自任金針
挑夜裏無繡之文玉笛吹劫前離聞之韻分偏分正
一總蕩除立異立同二俱排擯閒豁雙眸閃電光四
方八面皆歸順 
 風操簡素領眾嶠歸須彌為一山宇量寬洪導支流
入大海為同味憂深法道高先哲痛哭之聲竭盡苦
心受後人餿酸之氣然微師翁出現於世震獅子無
畏之音則三界茫茫四生憒憒亦安得知夫向上不
傳之秘要有如是之尊貴 
 形容有差鼻孔無異匪憑綺榭彫欄惟慣撮空捏喻
爭廬陵米價聲震於天鼓鑑水波濤流遍於地處處
為雨為霖事事同心同志荻洲煙渚響洽成音大器
小根澤均溥被法胤斯蕃鼎足而峙聚首團圞既謂
<pb n="901"/>
是夙世冤家惹禍招殃終不肯違其本誓（百丈雪獨園體同幀
法聚洲姪請） 
 體正而剛氣雄而壯願以夙承深於醞釀觸之豁若
嵒崩見之銷其迷妄壞達磨直指之宗揭釋迦秘要
之藏蓋天蓋地流出胸中冠古冠今不求紙上路逢
達道者閃電疾馳室遇負恩人春風浩蕩若夫化高
日朗德重山王人無得而名焉但稱之曰恢弘洞上
嘉猷而為雲門鼻祖能說能行已尊已蹈之散木大
和尚 
 目有聖凡等視之廣心有太虛容納之寬見隱峰時
便知噇飯能飽入清涼室已識蹈火非寒誓願大釋
迦三千年慧燈之焰笑談砥洞山數百載流逸之瀾
所以波旬觸之膽喪神鬼聞之眉攢阿呵呵若逢拔
萃真豪傑恩怨將分總不難 
 心量廣大等虛空齒牙剛利踰劍鋒不會禪道孰肯
信但云放下恥雕蟲巨闢昏衢瞻朗霽古佛重來日
再中雲嵒路次剪荊棘悠悠坐笑起新豐欲人春入
千花塢掀翻海岳示圓同致使聞見皆驚異世間無
比誰為雄話柄流傳絕意味玉狗高眠薝蔔叢散木
枝繁多挺特盡未來際摩蒼穹（戊申元日題存東塔） 
 舌頭壓殺人腳尖踢破地欲挽東去清流不管西來
祖意挾帶挾路肅大鑒百世之宏綱通宗通途凜悟
本千秋之正氣禮制尊前曠慈起獘浙水閩山龍游
雲際只因無法與人傳到處兒孫如鼎沸 
 雲門恢洞山家業咸瞻朗夜之輝愚菴增鑑水波瀾
盡偃風行之草予何人焉亦濫統紹唱巴謠而亂郢
歌流閒名而喧世表伊兮不疑品兮恰好概性氣若
雷同顧門庭無善巧既影落幻場則一任我說我長
爾愁爾惱咦祖父不將秘訣傳團圞冤結知誰曉（愚菴
蔗菴同幀） 
 面上斑斕心中寬廣絕跡埽蹤舉直措枉延慧祚於
新豐唱雪歌於越壤廓石頭路鍾奕葉之綿獎金粟
山歸四方之仰曾無佛法當人情故多毀謗為供養
因而子子孫孫紛紛攘攘嘯野英奇果軼群卷舒珍
重成標榜 
 越州夏郵卒口似血盆陽羨蔣樵夫膽如天大排五
位陣圖扎三玄營寨佛祖不敢出頭魔邪全家受害
與虛空同函蓋出言不離尋常中將日月為真燈轉
步便超空劫外其劣解小知焉能和會若不是沈大
伯顧一哥為王前驅爭見得隱顯俱該塵塵三昧（天童
悟同幀有達勤舊道源孝公侍側） 
 心同太虛目無凡聖示幻而居隨緣而應起悟本法
幢行少林正令自玉笥而過福城闢清涼久荒之路
徑鴻慈攝化在忘機千古流傳成話柄（幻居菴請） 
<other>天童弘覺和尚</other>
 機輪捷疾辭翰縱橫雨霖方潤山嶽踰崢緝禹門相
承之業傳太白無畏之燈金毛獅子隨地而吼玉牙
香象截流而行身非身燭慈光於衢室相非相霏甘
露於宸庭峨峨莫睹蕩蕩難名儗是嶺南獦獠倚為
濟北長城 
<other>百丈瑞和尚</other>
 太湖水浩渺大雄峰嶙峋比此老漢機用膽量猶十
方界之一微塵王侯誠服兮百川赴壑龍象歸心兮
萬物乘春垂偏即正入俗全真佛祖未容窺一半凡
庸昧劣見何因 
<other>佛日石和尚</other>
 釣魚放生燒山覓虎閩水錢江夜深日午撫廢器藹
藹春風接大根桓桓威武龍門大啟雷動一時佛日
洗清輝騰千古此非獨是洞上金鎞實為法中之神
弩 
<other>東山爾和尚</other>
 力可拔山氣能蓋世里巷鑼鳴耳根蟲蠹夜半捉得
金烏日中勘時玉兔張國慶自響之琴作雲門無言
<pb n="902"/>
之賦奪食驅耕雄毅不顧要知伊面目短長斫額看
江流逆溯 
<other>愚菴盂和尚贊（上）</other>
 天高可以星緯知地遠可以山川畫維此阿師莫能
端的行雲門令忘至尊之形賣投子油奪時價之席
適化非適化澤被三根為人不為人原無一物有謂
其德之彰兮春風浩浩道之大兮杲日昭昭總是常
情妄測畢竟如何見他真實蓮向火中生石從空裏
立（吼山德彰靜主請） 
 心雄膽壯氣悍骨剛奮迅具遊龍之自在出沒有猛
虎之超驤恒謂私窟恥蚖留戀數居大剎狎鷺翱翔
甘露傾四海五湖之澤滋充騰三草二木之芳與邪
外血戰於野恢域中佛日以光雖為仇讎載道怨恨
彌疆可無憾為法門之魁將而配享乎列祖之堂也
（存於顯聖祖堂） 
 虎膽狼心神頭鬼面能好能惡雖佛祖不少容維德
維仁傾人天所仰羨闢先哲中正之途銷後昆邊邪
之見大根利器信之不驚淺見寡知定罵之為藥山
路上有此異常強漢 
 辨似懸河牙如利劍二十而志道不疑四十而化光
斯爛俎豆式少室之元規陶鑄勞雲門於宵旰擢獘
帚上瑤壇策醯雞翔天岸方其織屨盡恭抑以砥頑
礪懦忘機鷗鶩同群濯足滄浪何惋 
 販砂盆於苕溪岸畔投針芥於寶鏡堂中狠毒聲名
可碎山竭海生機神變能噓氣成虹般般差異段段
不同得旨未超言象外見聞毀譽總無窮 
 直方有太陽嚴重豪爽稟慈明操持逼殺趙州狗子
救活南泉貓兒愚為罔測聖所未知既不循情蹈俗
豈容高枕垂帷從玉笥而赴胥江鴛水肯以勢位膠
固而優游繫羈我謂是蕩空魔孽冤家主不識諸仁
喚作誰 
 一派曹溪千波是水古道絕聞時習日詭有謂臨濟
以棒喝明宗有謂洞山以語句定旨惟獨此漢憤怨
不平努目切齒力填塞憎愛之坑乃衝開我慢之壘
握靈鋒殺活隨宜示盤珠轉圓皆美是故惹得叢林
擾擾紛紛謂絕羈絆於者邊那畔揖讓中禮子細看
來伎倆也只如此 
 急性若疾雷震驚四野深衷猶巨海容受百川大善
繼善述之猷不假餘力纘乃祖乃父之緒允於自便
咸謂厚載惟地溥覆為天孰知夫師出而匡時入而
救弊推誠以循其本人無得而稱焉 
 挽如來十力之弓發雲門無鏃之箭侯王睹影意銷
龍象聞名膽戰至性與千聖冥符恭儉乃一生所願
有心無心曾見未見觸著通身是方便 
 義斷情忘風磨雲蕩批其鱗骨髓俱枯中其毒魂膽
皆喪挺一身高唱巴歌翻七祖舊時波浪黃葉曾為
止啼白日挑燈照亮無可名無可狀箇是洞山价祖
二十八世慣戰魔軍之法將乃淨範本師即姑蘇朱
明寺開山和尚 
 眉毛原在眼邊鼻孔匪離口畔惟坦一種平懷肯作
萬般方便自化山而入雲門峻爐冶於汞禪巧偽之
秋從西浙而過東吳提要旨於嫉焰交飛之岸絕跡
處不容佛祖閒窺和光時卻與鳧鷖同翫識不識見
非見肅穆彤墀散紫煙彩生日月懸青漢 
 道實難名狠惡無上斷人命根襟懷愈暢重重施設
總忘形貌短長歷歷開張何有是非得喪背捨茫茫
不識渠焉知濁世優曇放 
 雲門山金師吼胥江岸玉鷺翔烈性如疾雷震擊忘
懷若秋水汪洋不蹈佛祖繩墨慣拆人我籬墻輕視
美玗謂是怪石敦琢詭木可作棟梁是者枚淈𣸩阿
師供養不拘燒柏子免教沉速買諸方（盛澤柏子菴若水禪人請） 
 氣概相同胡碧眼心情不異老雲門平高就下人無
識瀟洒風流道益尊悲濟自忘霜雪鬢慈臨寧惜水
<pb n="903"/>
泥村永菴莫負深深意畫策如何可報恩 
 匪尊先覺藐視後英白眼唯兩箇黑鬚無一莖初不
相識謂其惡毒若焉見面極是坦平顧法門十分緊
峭撐石傘百倍崢嶸然如此看來狂瀾賴砥便恁麼
休去至道難名曾知佛祖無由測獨許丹青畫得成
（覺初尼請） 
 至道難名大言無當盡自剛強伐人塚壙是聖是凡
不放眼中呼馬呼牛豈在心上閒時劈二作三忙時
指朔為望毫沒一點面情焉逃百世譏謗珍饈美味
無可獻陳洋洞鐵丸有得供養非是雲門小廝孰敢
如斯衝撞 
 出化鹿入雲門雷驚蟄戶雨潤苗根唯肯人吞旃齧
雪不許人向煖就溫縱閃電機不容眨眼施險崖句
截斷腳根苦口之藥誰飲逆耳之語自言世間共疾
天下同冤何谷虛因而獨以戴恩（谷虛尼請） 
 眼兮日月高懸心兮太虛寬廣纘真歇浩蕩之猷撒
長翁彌天之網要墻壁瓦礫悉奮全提逼蚯蚓蝦蟆
並談向上逸樂非假為至性無伴黨盡謂伊四維八
方微塵剎海其德之流行若置郵而傳命殊不知所
見秖得一斑其餘未容鑽仰 
 缾匋破沙盆雲門乾矢橛遇貴則價莫敢酬逢賤則
名不可說問佛祖秘要總言寐語尤未醒咨大統綱
宗秖道吾常於此切餽珍饈叫怨苦飲洋銅稱歡悅
人皆謂渠有德山橫行之本事孰知納盡生平之敗
闕其中亦有可愛可親可優可劣恐有察秋毫之明
者自難以細審甄別咄瓦鼎燒香銀碗盛雪與麼供
養庶幾吾人瞻仰而不怕甕中走鱉也 
 貌有慈嚴言無遮障胸中藏高峰百萬仞之煙巒舌
底湧明湖三千頃之波浪露腥羶兮蠅螘紛趨啟爐
韝兮神鬼惆悵既不受乎尊卑之拘是豈免乎愚頑
之謗依稀是丁二官彷彿愚菴和尚皓月橫空著眼
看寒光不在花枝上 
 煙蒸不壞風刮益明步趨闊綽緇白沸騰佛祖罔測
凡聖難名峻機一觸石裂千層往古稀有間世出興
吳山之翠錢江之澄以鑑以式億萬斯齡 
 面絢丹霞髮飄白雪任龍任蛇橫說豎說開合無常
谷響不竭鋒利劍牙德山等埒 
 心不諂曲面無慚色不近人情寧與物飾明湖水澄
鳧鷖自適大道斯彰昭然杲日睹見莫別生疑即是
愚菴老賊 
 照世杲日濟海蘭舟派疏雞岫道統石頭暢雲門之
本懷弘辨匪涉於口有芙蓉之遠調得喪奚挂於眸
憫焦種之日弛注甘露而擢其挺秀愪逸鱗之涔陷
震怒雷而激以天游翻瓦礫而為寶所棄之直土苴
塵垢豈玩蛇之戀窟營營以謀故其退身剛烈御物
溫柔豁開正眼者自識渠是優曇現瑞毒螫於心者
嗟而為不解之冤讎斯固至人出而道彌高嫉益熾
理所恒然不與較籌小子薰沐而贊雖大海中之一
滴庶幾乎後進之英瞻仰騰奮以勗下秋欲問是何
家宗匠秀州萬壽開山祖清飆撼動滿閻浮（存於檇李萬壽
即古資聖寺） 
 片舌神鋒通身利劍動手便乃傷人出言無容轉變
行吾之正令任群情好惡而莫辭振古之大綱雖百
倍艱危而無倦孰不深讎誰不致怨秖應埋向山無
重數水無重數朝想不逢暮思不見如何倩奇巧丹
青畫出者團圞觜面 
 舌根湧四溟波浪口門響入辨洪音施丹霞劈佛之
手甘達磨受毒之心枯木嵒前問路底一狀領過電
光影裏翻身底百計搜尋者邊也不住那邊也不住
走殺納僧無數祖意也掃蕩教意也掃蕩輕棄先聖
遺箴種種惡端藏不得且留話柄在叢林 
 高無畏幢示光明藏善巧方便擊迷妄夢醒眼開辨
捷機思誘正因魂飛膽喪為緣蘊藉全無致使騰疑
<pb n="904"/>
生謗若有一點人情龍潭送餅供養（天皇寺請） 
 山裏木樨香湖中秋月好堤上看浮雲樹邊聽啼鳥
有問祖師意無事生煩惱抑逼強惺惺開口便艸艸
愛月故眠遲惜花長起早謂此見得愚菴脫賺平生
未了 
 德山罵祖心腸不足為狠丹霞劈佛手段未可稱強
唯此老漢烈性難當驅蚊蚋將百億須彌推倒遣螔
蝓撮大千世界收藏如是言行奇怪英禪者反珍敬
之謂能孝於親慈於人砥障狂瀾恢弘祖道五濁惡
世希有之法王 
 碧落晴空贊師之真毫無一些意思白雪陽春贊師
之道全沒半點滋味贊歎枉勞訕謗不必正是不分
涇渭豈言傳達磨心宗佩洞山寶印化之廣德之備
天普蓋地普擎海普涵春普育大似瞎驢趁隊究竟
如何篾籃盛水網兜風此事古今無異致 
 響震似吼鯨音顧盻如耽虎視未脫白舒卷絕倫既
披緇縱橫無忌神千聖殺活之鋒洗五宗塳𡋯之氣
八樹法幢群魔偃幟聲光直射古皇前孰謂西來更
有意 
 垂手鬧叢橫身宇宙搏霧塞空綰雲補竇一言一句
聽者發狂或怒或嗔見者驚仆雜毒熏蒸人固不知
罪犯彌天佛亦難捄如何有志丈夫追隨不肯去感
慕而不休紛紛落在他窠臼 
 道不可名德無所表喫二時粥飯逐隊隨群結累世
冤讎只多不少人人謂其賦性太剛強而作為劣別
確是雲門種艸也是囫圇吞箇棗 
 固自封疆猶頑石之摩空斷人情見如沸湯之澆雪
化周東西南北身邊不蓄一文包含好惡是非心裏
常懷寸熱嗚呼實究竟到此箇時節信乎白鷺灘清
宵月三三兩兩步從容深服本師之妙訣 
 心等虛空而無遮障身同魚鳥而不繫留笑蜣蜋轉
丸以隨緣明志惜金甌美器乃竊為悲秋狹路相逢
陶刺史卻攜手高聲唱言風颼颼意悠悠官路飄零
何日休試問功名甚處年年惟見水邊鷗 

（捐貲助刻弟子芳名
　智䚮銀捌錢　智煚銀參兩　　智宸銀貳兩
　智崙錢壹千　智頫銀伍兩　　智昂銀貳兩
　行讓銀壹兩　扶朗銀壹兩　　芳林銀伍錢
　覺球錢伍百　悟玄銀貳兩伍錢續奕銀壹兩伍錢
　智愃銀貳兩　智源銀參錢參分道軫性[腮-田+(囟-乂+夕)]海碧共
　錢參千　　　淨因錢壹千　　淨鼎銀貳十兩
　智成錢貳千　智眉錢伍千　　智林銀壹兩
　智潤銀伍兩　智明銀貳拾兩　智聞銀拾貳兩
　智授領弟子行懿錢伍千　　　智得錢三百
　宗佩銀肆錢　微遠米壹石　　屠鼎臣居士銀伍錢
　王門陸氏銀＆unrec;兩　陶門史氏錢一千寂成銀壹兩
　鍾門王氏銀參兩）
蔗菴範禪師語錄卷第二十一

<sarticle><article>蔗菴範禪師語錄卷二十二</article></sarticle>
侍者智忍錄
<other>愚菴老和尚贊下</other>
 曠劫今時全家籍沒五位三玄不存毫忽人天猶大
旱之望雲雷龍象若迷津之觸船筏的的胸襟流出
往往不將為事宜爾子孫具大海之口無繇分析咄
一任長年挂東壁 
 如來行處不行時人作底不作見經常美器無半句
好言擢芻狗棄材則多方相顧未出門先勘破謂趙
州是笨貨似者般無賴阿師與道既不相應定入生
死輪迴輥到盡未來際其惡聲尤然流布 
 見青山隨客去臨綠水喚人來現成公案不須尋討
生機圓妙何用安排南山鱉鼻蛇橫拈倒弄東海赤
<pb n="905"/>
梢鯉飲氣曝腮笑雪峰甘心擔項上銕枷當年能不
俊哉咦自身陷入不深省偏說杭州是阿獃 
 謂渠忤時絕物相見卻也和融道他弘慈攝化觸著
則如大蟲縱格外神機唯隨宜而厲俗操從上法柄
不挾勢以鼓聾謦欬笑談活埋龍象揚眉瞬目賺殺
英雄無繩無墨人難測佛祖從來立下風 
 古怪心胸蹊蹺面貌無股肱而到處稱尊任瀟灑而
隨腔換調點野狐涎成無上醍醐撮狂狗糞當格外
香料致令後代兒孫箇箇頭搖尾髚道此便是竺土
大仙東西密付的祖意教意同燈相照白日裏將人
欺黑山下作鬼叫如今早見狼藉久後去剎剎爭雄
塵塵鼓鬧七花八裂之殃免不得謂愚菴老子所出
之惡少敢復對兩峰長歎付之一笑 
 萬不為多一不嫌少分析參差受用恰好天地依之
轉旋晝夜由之明曉致使四方龍象聞風而驚睹影
而服者處處不相捨離若螣蛇之纏繞 
 親近二十年想起實可懊西來大意不教我參北斗
藏身不向我道說不來底要我說來行不到底要我
行到及問綱宗旨趣不是熱罵便是冷笑今日要人
撐潑天門戶搜窮枵腹枯腸只得直言相告鸞皇種
性多仁梟獍生成不孝 
 口裏喃喃心中惴惴欲爐峰疊翠望聳一時使洞水
長清美流萬世唱白雪歌可以高可以低喝廬陵米
不作賤不作貴試問圓禪你如何會仁者見之謂仁
智者見之謂智 
 此箇山翁誠為異差天崩無憂地裂不怕紙上描來
卻似真眼中看去渾非假高挂虛堂莫隱藏繇人贊
歎繇人罵乃拊掌曰當年性氣不容情今日流傳成
話杷 
 寶鏡堂中分妍析醜夜明簾外從西過東惟自己將
水洗水要別人拏空塞空但看一樁錯謬莫問萬事
玲瓏說不像畫難工雖然不得已尊為達磨三十八
世匡扶大法之祖翁 
 隨無明流住妄想境射雲門之毒有意無意盡遭殃
說脫空之言千人萬人俱弗醒不將上古為猷偏與
今時作梗所以撞著惡冤家鼻繩受制苦求饒世出
世間那箇肯 
 犢子新生不怕虎事事爭先欲跨古鞭笞佛祖總無
慚垂老惡形沒處躲淡抹輕描宛似真細看仰瞻猶
未妥渠儂面目要全窺日上扶桑夜當午 
 不事事賢者謂其剛大惟恂恂智者謂其中和有時
放曠不拘肘後懸當風之印有時堅密不動口邊擲
織錦之梭到者裏我卻不能測度敢問昭公辨看是
甚麼乃彈指一下曰唵囌嚕唏唎娑婆訶 
 七顛八倒斷巷絕鄰洞山三斤麻絞乾見浪曹源一
滴水洗盡情塵斥涅槃妙心祭閒神殘物以山河大
地為自己家珍誇道施恩無極那知愛人不親若謂
愚菴老漢只消如此贊歎認著依前猶隔津 
 問此事無指示燕坐為著實提持痛罵當慈悲法施
訐露釋迦醜拙千古未聞暴揚彌勒過愆無所不至
其世智辨聰大膽庸夫到渠根前靡不藏鋒斂翅如
今撞著對頭拖過南嶽拽上天台敢曰真人無位 
 資聖開山明湖織屨將黑豆換人眼睛以無求定吾
宗旨紅蓼灘白鷗渚盟在於心懸羊頭賣狗肉風來
過耳若夫東西密付脈脈相承以至千七百箇老鈍
漢底家私不直一唾而已 
 法門以馳競稱尊師獨愛退休為上時賢以廣陜分
岐師則示平等心量慈楫櫂於中流獘病救於道喪
使德山氣質猶雄將雲門家風破蕩斷人命根凡聖
莫遺暢自本懷佛祖不讓宜若差異眾生聞者驚疑
見者嫌謗丹青粉繪轉淆訛竊比虛空略相當 
 續洞上宗佩雲門印忽卷忽舒半疑半信蕩野狐窟
而唯炯雙眸樹金剛幢而不搖三寸神見神驚鬼亦
<pb n="906"/>
愁獨許悟禪敢親近（悟禪尼請） 
 玉笥峰前呵佛罵祖金牛湖上作啞妝聾排群邪無
謙讓摧眾辨少含容深信者高山仰止淺見者毀謗
成風吁種種淆訛難定奪且同杲日挂長空（止謙禪人請） 
 舌上奔雷目中閃電一句截流萬機回換散而六合
慈雲卷而獨行無伴惡口罵人謂我誓願宇宙雖寬
甚處著得你來秖宜松間石上俯而視坐而倚徜徉
玩月語溪畔（月溪禪人請） 
 當散木垂陰之時而生此倔疆枝幹負懸絲慧命式
俎豆於鷲嶺熊峰其洞山祖翁面目儼在古聖今賢
類之莫齊萬別千差毀之不采雲門室中五六年明
聖湖頭十七載問祖意教意輾得骨露皮穿若謂以
心印心盡是謾神鬩鬼至今隱恨填胸深冤難解向
之則厭背之則餒所以行蹤南北西東形影不相離
捨忽然磕著舊時痛處禁不得高聲叫云悔悔 
 青原授石頭住山鈯斧黃檗容臨濟倒捋虎鬚偏渠
一生執拗不與千聖同途平川不肯利涉險路最愛
橫趨器識自雄者叱為眼裏刺機智毫無者視作髻
中珠直欲人人蕩空家業脫盡皮膚奚翅諸佛俱遭
抑逼列祖咸被擨揄猶自吳地尋思越山坐想不知
銜恩者孰也受冤者誰乎噫嘻莫怪我褊淺狹劣立
處孤危負懸絲之命脈憂深慮遠恆扼腕而痛呼 
 兩箇癡獃全無拘束指火為冰拗直作曲事事異乎
常流著著變於棋局化鹿山中見面日惡氣衝人金
牛湖上聚首時和光混俗說甚父子投機大似冤家
攢簇江北江南任怨任讟師惟去住本翛然我則孤
危免相續臨風坐石聽叮嚀得休來伴居嵒谷（并師同幀） 
 至性不移忘懷自適日中一餐夜後一息高洞上最
耀之燈厚世間先春之德祖道藉以坦平綱宗賴而
整飾正法門倒置之倫蕩庸流淺隘之習曉鶯啼在
綠楊煙陌路悠悠人未識（道曉悅禪師請） 
 化鹿山裏栽田叟強項古來所未有砥澆情分不容
辭當風寶印懸於肘正法垂秋悲痛深掞藻時賢空
雙手家聲赫奕蓋諸方雲籠皓月獅子吼短策孤舟
隨處尊鐵鑄心肝血盆口明明遍界不曾藏謂此是
也成窠臼疑殺滔滔天下人殃及子孫最難剖（時也霖禪
師請） 
 蝎口傷人不將為事慈心育物博爾難名貴買瓶匋
破沙盆行行奪價賤賣雲門乾矢橛步步爭衡郢上
陽春從來寡和世間彩鳳咸式以鳴君不見二三四
七俱驚訝九曲黃河此日清 
 曲唱新豐調翻舊案韻高煙雨樓前響徹石頭城畔
敢退讓則跡遠塵囂匯異同則力能砥捍統萬化謂
至道之尊形群品稱鴻慈之曼此皆被恩承訓者妄
測涯岸其惟獅蟲自囓法社堪虞面以憔悴髮以白
皚乃是伊苦心一片（金陵衍乘禪人請） 
 面非遠人情而冷憂實因祖道而深從來無禪說得
惟將諸毒含心毒氣現時一味冤親平等怨聲起處
渾家異口同音師風欲行古法運薄在今猶望歲寒
竹裏坐石床倚作水龍吟（竹林行樂） 
 過金沙斷除髑髏前妄想入玉笥揀得火聚裏眉毛
謂天上天下獨尊惟我乃提綱挈領肅若霜標因堅
忍在躬衝開一切迷頑之煙島以鴻慈遇物騰湧大
千剎海之波濤決憍慢墻垣毫力不借撤正偏戶牖
八臂匪勞故吳山傾慕越地興謠實猶爭本圓照而
為之師者擾擾紛紛無砥止順風聽響浙江潮 
 性情特達懷抱寬洪丹青巧思描畫難工撫愚頑多
般安忍攫龍象獨擅稱雄痛古道封於耿介乃至德
溢而渾融任毀譽遍界猶雲月行空善示迷方歸正
轍惟千古之上有如是知識然未聞沸諠若此之憧
憧願其未歇興亦未終更將碧眼藏眉底閩地佳山
看不窮 
 身惟任重凜芙蓉弘法之謨力為砥澆銷諸方分河
<pb n="907"/>
之見揚新豐遍地之家聲高雲門極天之墻岸晴空
響霹靂直令膽喪妖狐黑夜繡鴛鴦豈用針穿玉線
恆追昔慨今未嘗不扼腕攢眉乃傷夫假我販沽時
衰道變故至親骨肉嫉惡若仇讎矧佛祖人天敢測
其涯畔譆寰中獨據自如如恣爾後賢誰覿面 
 一種平懷諸緣絕絆舌上有殺活之鋒眼中無聖凡
之見高太陽之照碧落爭輝壯雲門之猷赤心獨擅
十剎春風白髮年六橋秋月孤舟岸差排佛祖令肅
嚴霜為法心雄語如劈箭人天愛而親波旬憎而怨
是故秪好聞名不可見面 
 捄時多熱心為法無情面千聖睹影而驚群賢聞名
而顫我所師若有違君久事誠不厭猶謂優曇瑞世
開調轉胡笳響碧漢 
 吼野金毛嘯風石虎雄利生心熾無明火誓扶正法
人皆為寇讎欲砥狂瀾孰不稱怨苦樂山樂水暢盡
本懷是親是疏傾以肺腑繼武雲門有克家須識箇
愚菴老祖 
<other>近代知識禪師贊</other>
<other>離愚志和尚</other>
 捄時妙藥活命靈符細以應細麤以應麤分崆峒之
明燈照徹幽奧增鑑水之波浪普潤焦枯踏翻聖凡
深窟趯倒魔孽紅爐飄飄若孤舟不繫耿耿以法道
為＆CB21437;舉世間儔疏侶絕兜率院弟應兄呼 
 接弁山脈續洞上燈爪牙捷疾行解精瑩馳求冰冷
貴勢羽輕九逵布譽一片熱情色養盡禮至性天成
壎箎雅奏難弟難兄道林鬱鬱後彥錚錚不待描畫
面目分明（以揆法姪請） 
<other>清涼三疾和尚</other>
 嚴霜面孔皓月丰神未測其端謂難湊泊若窺其奧
如飲醪醇金粟山中橫機不讓雲門室內受屈無伸
慕嬾瓚之遺芳萬緣不顧效龍山之遠遯一缽隨身
見時習日移握拳透掌痛古風絕響囓齒穿斷三十
年後為兄雪憤聲冤者賴有昶公邈得其真（曉＆CB21422;昶姪請） 
<other>福勝一機和尚</other>
 體潤崑岡之玉骨堅麗水之金承愚菴之記莂見佛
日已披襟懸肘後靈符千妖斯遁朗胸中寶鏡諸累
無侵出為春雨處作時箴三伏賣松風少能酬價九
秋邀明月堪與盟心若欲識渠休再問石頭路上指
南針 
<other>龍田柏子和尚</other>
 拋撇楚山雲撈摝吳水月參寶壽而氣高見愚菴而
心折遇物披杲雪之懷赴機掉靈鋒之舌直將諸聖
揶揄豈畏千魔衝突噫世衰矣道獘矣何假端詳而
細說斯人也乃吾同門是法中之傑維猶子靈公宜
珍重秘韜切忌等閒輕洩（靈岳統姪請） 
<other>蓮華龍門大師</other>
 太白峰前分路鴛鴦湖畔重逢挹其丰骨儼乎舊容
賣八閩松風無人酬價劫三山營寨自喜衝鋒入天
界室歌謠相續連大好山脈絡疏通樂澹忘水邊破
屋慎潛躍雲外孤節是所以溪深杓柄長來機亦赴
钁頭三斤銕盡顯綱宗抑何必登曲彔搖麈尾圖熱
鬧謂之禮樂雍雍臨行翻𨁝跳踵躅有英雄 
<other>天華達虛耆舊</other>
 生緣蒿壩脫白雲門望之則厲即之也溫扶天華之
古剎同德同心整石頭之大路忘曉忘昏為眾無欺
安危獨任治身有法冰檗自吞是故被其慈風者山
高而仰戴其至德者人傑而尊有此昭昭功業秩秩
兒孫千載而後孰曰非叢林之柱石溯耶水之淵源
者哉 
<other>德音老宿</other>
 身無長物手握明珠謙光照人澹漠自娛此道不忘
研究出語脫盡皮膚松貞而交友秋霜而誨徒不愧
雲棲裔家聲正不殊十五年前看道貌從心還是舊
<pb n="908"/>
規模 
 生緣東浙遯跡西湖踵雲棲之後塵香清蓮沼篤愚
菴之最契操挾松孤三十年雙眸炯盱碧漢二六時
片雪飛向紅爐參方者臨門脫其拖泥之屨情封者
扣戶示以走盤之珠慈惠等濟真俗咸孚韶陽言普
趙州道無爭如我貝多不顧湛寂跏趺坐斷白鶴峰
縱橫如意而聲滿寰區識不識莫躊躇這是南山老
尊宿抑以規持末學之良模（慈渡濟禪人請） 
<other>靜聞關主</other>
 怪哉此漢莫測端倪世有險峻渠無高低受業天寧
纖毫不顧情投雲水雙手提攜有寶壽之慈和一旦
拋撇遭愚菴之惡辣偏欲攀躋白地上誘人犯法憑
空裏與賊過梯擬贊則增纇加毀則無稽別有些兒
好處堪佩服而品題笠挂杖頭橫膝上愛閒日日聽
朝雞 
<other>香萃妙明禪師</other>
 德豐者豈藉於位重道粹者不湎於時求昔者雲棲
真寂以簡素之道化斯末葉猶驚蟄之雷響遏閻浮
欹哉妙明禪師能振其猷不媿為蓮沼之的胤乃運
載惑海之蘭舟水邊活計林下優游心同皓月身若
輕鷗平生標致略相似香萃風飄滿秀州 
<other>蘊微禪師</other>
 慈藹同春風而布大野萬物以此育焉道義並高山
而聳層霄四方莫不睹者若其操縱得宜賢愚等視
觸虛舟不怒經＆CB21432;瓦不怨以柔和善順而入於遊戲
大解脫門咦匪夷所思也 
<other>大輿禪師</other>
 眉挂晴霞襟懷秋水偭白眼儔聽黃鶯語藐聲譽而
動若鴻飛鼓逸志而怒猶鵬徙道如謀合搜尋百草
頭邊誼以均持突出萬人叢裏賞流泉之韻調與誰
鄰短駢巧之風藹同花墅彭蠡灣頭響徹夜濤野鶩
林禽毅然驚起 
<other>禪人請自贊上</other>
 苔生舌上茆塞胸次德輶鴻毛智窮鼠技三喚三應
青白不分半吞半吐語言無味生同里不近鄉情扣
祖關惟深詬詈逆其性谷吼雷鳴適其意風清月霽
以之為人天師則深毀以之為乾矢橛則過譽者樣
人如何做得玉笥親孫愚菴後裔應侍者擔取去懸
向盛澤灘頭好聽煙波鼎沸（谷鳴應侍者請） 
 林木池沼能演法音墻壁瓦礫皆生光耀獨有者廝
全無孔竅摶撮土欲障撼地之瀾捏寸繩擬放翀天
之鷂仰先哲則多慚撫後昆則致誚詵公繪之何所
欣樂異時若展開大蟲戴紙帽驚人亦好笑 
 寸陰不貴尺璧非寶參禪不悟聽教不曉涓滴不洩
處貧恨一身多和光同塵時富嫌千口少逼佛祖活
陷泥犁誘黧奴成無上道此話傳播諸方天下人盡
笑倒玉笥處處皆英才獨你如喪家之狗東吠西嗥
仇而疾之者紛紛擾擾 
 操道無變通稟資亦椎魯坳堂上行舟螫瓮裏蹲坐
眼如達磨見梁皇氣似將軍射石虎真實相為謂其
少謙和脫略商量謂其太剛果明明薄福形儀人人
怕來合火益公請圖何以取我或有些子毀贊皆可
默時蜀錦花鋪語時燈心銕裹更有一句好流傳五
五原來二十五（果謙益副寺請） 
 舌頭無骨耳朵無竅佛法不知只會亂道謗雲門謂
是乾矢橛薄愚菴喚作無毛鷂到閩山遇見謝三郎
定罵言不奉非輔不順非孝以莊侍者你當為我證
之曰雲門兒孫獨此不肖（以莊侍者歸閩請） 
 弄雪峰蛇開雲門口或說定法甲乙丙丁有說不定
子午卯酉趁起石虎橫行喝住金烏倒走看看星散
雲飛嘮嘮指槐罵柳自道一副熱腸傍觀百般露醜
璋侍者不必細沉吟書諸紳懸於肘他日逢人為舉
揚秪言箇兩兩不成雙三三亦非九庶幾汝我不相
<pb n="909"/>
孤負（璋侍者侍側） 
 曾詣弁山泥中踏著毒刺後到玉笥火裏揀得寒冰
廿載將白雲冷看一身同紅葉秋騰嘔出祖師心絕
無慚耿剔瞎人天眼何有哀矜作事機先敗露謀為
陣後興兵善善惡惡脈脈繩繩敢問你是為誰非大
鑑之真種即弘覺之雲仍 
 鑿山透海煉石補天別箇皆誇巧妙此漢獨抱愚顓
虹橋上誘人拍鞠蹄涔裏慣自行船因入深村敲碎
乞兒飯碗驀行鬧市闖散狂客酒筵岫雲飛白岩桂
奏妍難辨析無背面咦見了更參三十年 
 酖酒殺人砒霜殞命以此較量很惡尤勁放白鶴出
銀籠擒猛虎入錦阱觀其默平地浪翻聽其語青天
火迸不坐尊貴之樓勿行正偏之令便擔去塵埋鼠
咬裏臭穢拭瘡膿有甚杷柄 
 道德全虧行解總缺任重福輕露盡醜拙佳話不曾
世上傳麤言頻在口頭說篾籃盛水笊籬撈月志不
休意不歇終日奔忙此一片屈曲衷腸看你到幾時
對人決絕 
 山路聞雷驚碎膽雲門遭𨈀喪家珍遠翥潛蹤情尤
不可拌命攝級所恃無鄰為人轉生迂拙鬢絲日覺
增新百年過半不深省是你癡獃無比倫 
 耳如新卷葉眼如葡萄朵佛到不為情魔來反合火
無心言語斷人腸實意操持與道左花巧崇時膠漆
非古舐蜜厭甜食茶嫌苦謀略既不足以周身敢謂
撐祖父潑天之門戶 
 寐則夢馳寤則心想時好乃違虛名徒攘履至難坦
然不驚遇無事悒乎抱怏自己尚是冤家豈望後人
思仰慰我者多深埋糞壤羽短毛長任磨蕩 
 有問西來大意向道東方日出推究從上古錐如此
瞎驢無匹肅彼千官舞其八佾德有所慚志不可必
棄置路傍亦何惜 
 匡廬夢做已深雲門債還未了求人心念是肫肫謂
我禮儀非皎皎獎借無古松傳譒惟小草莫憂愁休
煩惱當過差徭三載時春風隨路聽啼鳥 
 頑無以制愚不可及言裏傷人暗中抽骨提祖印將
方木投圓竅操化權掬滄海入涓滴門前山深水寒
天際日昇月沒啐啄同時古今不易偏要排老達磨
聽而不聞視而不識若如此為人未免道箇呆頭枉
費勞力 
 出世背道匪忠也棄親遠師非孝也偕時躁競無節
也盜名竊位不義也灰冷意智恥當車以怒蜋捩轉
面皮判先覺為野馬好不見揚罪亦難寫且挂長隄
綠樹枝一任風吹雨打 
 愚菴會下人盡是法中傑唯此媿野謀踽涼類跛鱉
捏餬餅轉作饅頭指精金化為頑鐵臥冰匪謂寒蹈
火不言熱一朝相見閻羅王兩同心奏西江月 
 髮飄秋雪面染暮霞茫茫業識滾滾塵沙麈尾輕搖
明祖意馬蹄亂踏惱人家只恐世間容不得好從萬
山堆裏忘緣兀坐且消受些天皇餅趙州茶 
 石頭能說法土塊解放光唯有蔗菴老作事盡脫腔
乍喜乍嗔仙露抹春山之黛忽彼忽此和風聯野鷺
之行喜嗔情絕彼此形忘中九下七如何贊揚幾處
隨人乾打鬨曾無片語到諸方 
 貌不驚人才式誦帚卻步上危坡面南觀北斗欲大
嵩少之門氣竦雙眸擬決當今之滯患惟隻手然則
要蕃衍宗猷琢磨瓊玖且待三十年後 
 禮絕尊卑易情均上下難不能東掣西掣豈得言端
語端相偕愛踏月華白獨嘯寧怕風色寒此日自為
無檢束過後誰將冷眼看阿呵呵者樣滯貨秪合拋
向千尋濁水聽渠落魄五湖灘 
 謂此是蔗菴雲裏遠山不露謂此非蔗菴水上閒鷗
相顧鬧市樓頭聽管絃自哂多生始遭遇有問夫子
之道為忠恕雲門之道如何指註大洋海底火燒天
<pb n="910"/>
盤陀石上無根樹 
 尊之非為榮毀之不謂恥相見萬仞崖前推人一踏
到底玄要總不商量偏正何曾說起詆佛祖為飛埃
視蛇虺如赤子若此而欲提封九有控制八紘豈有
此理 
 作事遲疑發言鄙陋心非因少鹽醬而愁面不為無
茶飯而瘦續慧命固負熱腸競澆風自知妄謬種種
如幻出生著著受人指詬地爐邊話徹主賓峻厥祖
胄子細看來依舊依舊 
 逆順中做好生涯色聲裏擴充眼耳入魔宮抉魔籓
探虎穴獲虎子自謂其志不欺孰信其言如矢欲閑
祖父之道復玷辱於祖父欲敦兄弟之情反遺猜疑
於兄弟皇皇一生滔滔奚砥故反求諸己而已矣 
 識不通方語無可聽生緣松陵曾負德於劬勞受業
雙林終孤恩於規正欲跳出險惡墻垣反墜入是非
坑阱救己無門利人何徑踽踽涼涼蹭蹭蹬蹬越艇
吳歈一片心秋水明蟾兩相映 
 入廛意勤勤見人水漉漉知識有此洪規不肯依他
條目栽田博飯甘地藏清寥謝事省緣佩天寧教育
獨怡石上看蜚鴻更愛溪邊結茅屋丹桂風搖萬樹
金青山月皎一團玉呵呵讓之有餘爭之不足 
 星坐驛馬宮在磨蝎水碧山青東衝西突主賓互換
拉樵子於古路秋煙唱和同時環漁翁於平湖夜月
涅槃心既蕩除正法眼亦喪滅雲跡未能泥形不屑
縱使衍慧命於塵剎無疆有甚奇特 
 嚴身行寡應世緣微驅象龍致雨摶畫餅充飢事碌
碌而紛然罔解恢弘法印力兢兢而竭矣不能撥正
化機謂有繩墨強石人受敕最無分曉要浪子賦歸
將排上列祖之席恐難免千載之譏爭如灑落無拘
綠樹中聽黃鸝細語清溪外隨白鷺低飛（存顯聖祖堂） 
 鈍鳥翻風狂猿捉月役役不休栖栖不歇白地上掘
窖埋人黑夜裏開門引賊即今已是神見神驚鬼遭
鬼蹶又何待日後怨切於心恨入於骨 
 色界非霸聲疆何保衣取禦寒食無求飽逐念紛飛
隨緣顛倒遊太虛中不為寬坐微塵裏匪謂小一毫
佛法沒相干天豈容伊世上攪 
 山間風色溪上月華逢緣不借怡悅無差但不應冒
住持之任排神鬼之衙吐德山口中怨氣擔雪峰項
上銕枷雖是自作自受不敢短歎長嗟終使人道當
斯世而有斯人出踏得乾坤如亂麻 
 我山嵯峨慢幢高豎絕無悟本豪雄偏合風顛隊夥
大樹大皮纏小樹小皮裹瓊花園裏策馬長驅惡趣
門前結廬深躲紫燕語嬌黃鸝韻嫵飽噇閒聽無可
不可 
 硬似兜羅綿軟如純鋼銕向上機莫能知末後句無
可說一味順風撒沙多見受冤難雪業兮山翠層層
累兮江波滑滑是與非失與得且到閻老面前一并
歸結 
 紅爐裏可出沒白刃上能撮摩唯此活落漢親近轉
淆訛兩手提得起底輕心按過一毫說不上底巨力
刮磨卞璧喝成燕石巴音翻作郢歌眼中刺法中魔
豈獨謂成人者少敗人者多 
 摑須彌粉碎吸大海枯乾未進思退一曝十寒謂有
準繩春風酡面為沒定據生銕鑄肝成佛作祖自知
無分呼牛喚馬孰可著銜畢竟是箇甚麼十字街頭
活賊三更月下巡官 
 移山塞海背實蹈虛不食空王爵祿安假鴻雁傳書
喚十方作驢謂龍門有心無膽配萬物為馬笑莊生
少智多愚及至問著你有何伎倆強撦趙州來蓋覆
為言東壁挂胡蘆 
 緣木求魚提籃取水無句是單傳有言非直指搖白
拂謂是鷲嶺花垂清涎當作熊峰髓月下敲不二之
門燈前論一貫之旨冷煖惟自所知話柄挂人唇齒
<pb n="911"/>
毀決定深譽未必美三界混融一生知己藹藹悾菴
翁翩翩鴻跡子（悾菴即楊旨音居士請） 
 奔名若磨盤空裏走競譽如雲中獅子吼四生慧命
不顧目前歷祖憲章拋向腦後在資聖指白說黃來
雲門捉襟露肘開罪古人謂蛇鑽入竹筒焉知自己
蝦跳何曾出斗 
 面多寒色竅不玲瓏歸功無至大之業悅時少阿順
之容俊哲排肩見猶未見英乂接踵逢若不逢胼拇
之譽太虛充滿噬臍之歎滄海難窮始謂埋沒自己
終以帶累先宗 
 瞠開兩箇看雲眼生就一條齧檗心險惡道途行遍
了無才苦硬住叢林罵雨罵風情懷倍很耐寒耐熱
旨趣難尋流水靜落花深危坐終朝閒屈指沒韻詩
成孰共吟 
 為道未能精操密練厲行未能雪杲冰瑩對機未能
雷揮電埽出言未能玉振金聲兔角杖也勿捏龜毛
拂也勿橫冷冷落落崢崢嶸嶸雲門麟鳳充寰宇不
信頑嚚有此僧 
 東西南北之人浮定有無之跡或時與惡趣對門或
時與天宮隔壁發群生願不逗群生機穿如來衣不
入如來室贊之徒勞毀之何必冤家處處得逢渠莫
問親疏成兩立 
 楊岐左慈明勞役一生汝亦輔山僧馳求三載飽眾
多之腹用谷量雲遂無厭之心授卮酌海理與事越
風集竅鳴言與行符日久話在雲門曲和換新腔打
鼓當陽齊喝彩（應監寺請） 
 身若繁蕉髮同衰柳人善力揚己過弗剖思退檢則
撫物外疏欲進求則循省內負不顧無常符到便走
豈非為五濁惡世而生此剛強之叟 
 形兀枯椿心炎熾火談忠孝於大舜為未侔競勢利
在庸夫實不數挺立每爭曹溪之正傳高標欲跨洞
山之英武遺玷於師沽名於祖嗚呼儼吏曹竊法以
絡天下之貨財焉得謂雲從龍風從虎聖人出而萬
物睹 
 聞名慈祥見面嫚侮無端乃發長吁有語不肯輕吐
辨覈古今剪除情想稠林咨決大事蕩盡是非城府
嫉者多毀者普別處容你不得秪可與文殊堂裏萬
菩薩歡則同歡苦則同苦庶幾長年好合火 

<sarticle><article>蔗菴範禪師語錄卷二十三</article></sarticle>
侍者行恂錄
<other>禪人請自贊下</other>
 形質未生聖凡誰號爆裂龜文吉凶斯兆臣奉君以
忠子順父為孝聲聲歎人事之非切切閑師資之道
如天之高如日之照曾知此箇法門雖列祖傳持諸
佛說到亦乃紹洞山二十九世雲門淨範為則之秘
要也 
 空裏摘狂花水中捉漚泡絕非虛妄生涯實是本分
艸料金剛劍倒捏橫揮銕圍山摧嵬落峭量體裁衣
相頭賣帽面貌易描真假難肖若耶溪上秋風高轉
使行人悚毛竅 
 庸常僧倔強漢蹈輕冰臨大戰珠能照乘悉把撒開
路可通霄盡將塞斷歸仁之士望影而休負笈之徒
聞風而倦縱使巧其機神其算敞其筵豐其宴也只
得一半 
 有知識說禪圓活有宗師行道靈變獨此沒智村夫
萬牛拖拽不轉及時而辦竹竿撈水底月痕稱意所
需紙撚取石中火焰至勞無功至神莫斷後朝相見
閻王毫髮難逃業案 
 受愚庵師囑踞雲門祖庭烏藤趁顛狗白拂趕蒼蠅
毒害傷人非是不知知而故犯慈悲育物非是不曉
曉而勿能先賢凋謝後俊無憑若以此作規式唯多
錯謬不以此為準的轉不相應坐看南北競頭爭 
<pb n="912"/>
 不自勵倩人輔勉作住持於事無補心心欲與後昆
為型步步欲與前哲繼武迺知滄海浩瀚匪資涓滴
增波曾謂泰山嶙峋不待一塵崇土願如是弘深言
如是莽鹵或面壁任冰霜或住山冒風雨堪為道中
盟法中主 
 軀止六尺想逐千途願空憍慢壘而振禮為憮願高
揖讓門而弘道遠孚願執龜毛繩制追風鐵馬願張
兔絲網捉泛海玉鳧但恐老將至鬢將皤力斯匱行
斯蕪堪埋泉石蚤為計何掇鄙庸上畫圖 
 扭脫達磨鼻孔踏開古佛頂門紅紫紛紜隨眼而過
是非錯綜肆口而言未跨船舷底斷其性命已陞堂
奧底截其腳跟或謂仇敵或謂至恩塵世茫茫皆罔
測從頭分析在兒孫 
 謂我是渠遭他惑亂謂渠是我還是欺謾即我即渠
口中說食終不飽非渠非我身上穿衣方免寒四邊
門路皆關殺一箇閒名何處安有處安風靜鷺眠春
水嶼夜深月照玉欄干 
 儗鳳無翅比龍無鱗求今不求古宜假不宜真不與
三賢同軌不與十地為鄰腳根未牢時被仲尼喪家
之誚脊梁靠穩處緘魯祖面壁之脣夕以自惕日以
自珍我昔險成擔版漢勸君莫作守株人 
 蚩蚩如眠蠶閒閒如立鷺懶示趙州無不作雲門顧
千人萬人說不到處說一句天清地寧千人萬人行
不來時行一端神驚鬼仆所以聽於愛憎之途而考
其正意如怨如訴如泣如慕 
 揣行乏普賢之至純垂慈微觀音之懇惻安上無坦
坦卑容惠下少顒顒悅色素所愛育者臨事則高蜚
未受陶鎔者隨緣而湊集善莫稱揚惡不歎惜蓋謂
從曠大劫來點牛油燭燒狗糞香修好供養如斯狹
路相逢應以冤報冤直報直此段深情惟自知豈是
丹青畫得出 
 至道昭於目前靈符懸於肘後不彰萬古徽猷惟弄
半片瓦缶人憂慧命有層臺累卵之危自視法門有
煉石補天之手咦心量細於芥子緣位輕於弊帚敢
開如許大口非酌癡泉定飲狂酒 
 山崔巍水清淺視青霄瞠白眼不會禪擔片版即是
渠休更辨擬追思千里遠毅禪人應自勉謀事忠發
言簡心莫欺行莫舛神出沒妙舒卷要久長當含緩
遇蔗菴討甚碗形相忘道斯顯洞上宗此蕃衍 
 撫人不苟而恩孰可銜立身無私而事多脫紐和合
則水乳之盟乖違則嫌謗之首蓋滔滔世波惟誙誙
自守恐如此差異匪才欲望其道之大德之行物之
親位之久雖為勞神辦志終是虛文掣肘 
 時常喝散流雲跡夜深喚出扶桑日花落嵒前鳥不
銜勞倦則眠饑即食唯要識範為則麼法中罪魁世
上惡賊 
 堂堂幻軀明明夢宅結習紛綸津心荒逸深衷久佇
可疏萬派壅河時軌難齊強逐四衢長陌是欲秉智
炬破暗室櫂慧舟拯淪溺信之若人妄想無益 
 無玉立珠輝之行尟文經武緯之才師吼謬推於法
席驚時徒擊於狂雷觀機逗教潑水撒灰箇箇怨入
骨矣人人語歎奇哉因長想拽孤笻穿草屨春風秋
月南嶽天台 
 芻狗司夜木雞報曉蚯蚓唱歌蝦蟆談道何者頑皮
虛遊世表有佛無佛不許人住即心非心莫與我擾
謂救病調劑無靈謂賑饑說食不飽或問向上全提
酬對於中潦草三片四片白雲一聲兩聲黃鳥 
 疏雞岫之脈以暢懷決洞水之流以盈壑非無願也
銷近時之媢嫉以協恭振古世之熙皞以和衷非無
心也弘祖道於雍雍大師門於濟濟非無志也育英
才而誘成業斲美材以資股肱非無意也其如風靡
人譎所以心灰意冷故世之諡吾曰椎魯朴鈍獃老
癡子為實錄也 
<pb n="913"/>
 形容憔悴志氣灰頹不是缽中少飯亦非灶裏無柴
枉披先佛田衣乏弘濟之功業忝為雲門苗裔成凶
暴之禍胎仰而戴天俛而履地負罪深矣寧不恧然
慚愕然畏之哉 
 石繖峰爭嵩少之雄大而獅子象王小而蜎蜚蝡動
皆所出也鑑湖水翻曹溪之浪巨而蛟龍黿鼉細而
魚蝦蚌蜆盡從育焉極聖凡而普攝亙古今而不遷
可怪吳下阿蒙心戚戚口喃喃謂祖庭寥落法道仆
顛無力揮戈回白日長思春水伴鷗眠 
 法中僭稱法王人中妄號人傑閒少忙多緣寡謀拙
傷時嗔毒縱行迷俗麤言橫說然則與世不殊類庸
無別何故聞見驚異畏之如蝎 
 指爪剺破虛空腳尖趯翻大地逃蹤匿影無能降禍
生災罔喻針枯骨作龍吟吹布毛為法施三世如來
授職提缾歷代祖師分司埽廁獨許侍者參得禪日
與麤拳長罵詈 
 是真是假非威非慈未知往行前言而欲砥澆息諍
不識典章制度嘗思救獘匡時或席天幕地搓繩縛
野鬼或逞歡適性嚼飯餧嬰兒以此行止焉得法侶
明賢傾服膺之禮豕心獸面洗矯抗之姿所以聞而
多惑見者生疑 
 氣等惡神骨非彥聖視職以耳匪納忠言聽司以目
不遠諂佞觀其語默皆為顛狂失心揆其本跡俱乃
驚怖殞命既自墮落深坑誘人墜入險阱噫禪德至
孝頗軼群何復隨流事梟獍 
 托跡幻場實隙駒難駐蹈時應物同繫鳥暫留三令
五申濫廁雲門之化統一呼百諾孰窺悟本之家猷
秪可喫飽飯上高樓倦來欲睡摸箇枕頭若問向上
的事休休休 
 憑累茫茫過時默默事上無畏敬之條撫下少楷訓
之則誓危墊而力援笑蜉蝣以聳翼竊服濫吹盜名
背實其猶沿山野梨編籬枸橘縱爾取之嗜之敢保
一場酸澀 
 教海未游禪河妄櫂外德不圓內行匪峭取之于心
千牢萬穩即之於事七顛八倒忘恩忘義不悌不孝
曹洞生此杜蠻雲門有是惡少自將罪款供呈免得
閻羅考校 
 祖道不憂脣牙似鐵終日偷安謂為人切逼石虎過
虹橋策木馬追電轍六塵交輥猶言提向上之綱八
苦循環強辨是隨緣之訣獅子吼野干鳴有所談無
畏說歇歇曾知巧未能勝拙 
 胸襟愈冷話柄轉長難於語默聽於閒忙非絕塵之
駿逸徒蹩躠於康莊等其橫豎和泥合水極其小大
刓圓為方是所以時慚而刻愧者於法自在我為法
王 
 無牙老虎洩香陳麝見面則怡聞名若怕既忘饑餒
寧舍晝夜恬惔守中平等御下事涉玲瓏語絕縫罅
臨功不宰遇過惟赦喫浙江米還廬陵價眼前受冤
日後痛罵我是無嗔汝莫生訝 
 至性不存侮嫚作俑壞先佛化門伐空王古塚證臨
濟是忤逆班頭揭洞山為少林傲種毀不為忡贊不
為寵者等漢應埋於千丈深坑其必待以自盡何復
染貌圖形許伊在萬物熙然之世攪得山搖地動 
 漏瓢取水潑野火蘸唾粘塵築墻堵長年疏散沒遮
攔只說家風跨前古阿呵呵甘草甜黃連苦怨兮慕
兮兩俱忘白雲影裏青山朵 
 開大口喫死飯耕空言何利益濟世匪才守土非職
總忘法道替隆不管祖庭得失謝遙羨於熊蹯受餘
訕于雞肋若將撐無底船迎萬人敵汝應當自展神
通莫被者癡獃所惑 
 渠即是我繩上添蛇我不是渠波外求水從古天覆
地擎如今晝行夜止一朝聒譟踏殺木羊兒六戶悄
然放出紙鷂子孰辨端倪誰定的旨且喚作蔗菴禿
<pb n="914"/>
丁人面桃花略相似 
 幼知向方長無成業心違重愛虛擲寸陰足蹈空門
累增永劫維世道無一簣之功為己躬贏半頭之雪
晴適閒鷗春翻夢蝶信若不行莫如弗說 
 瞥喜瞥嗔炎天飛雹或語或默寒谷奔雷笑釋迦是
已灰之木謂彌勒乃未燒之坏咄你有甚長處漁唱
蘆灣秋雁來 
 妙境在眼非見佳音屬耳無聞每從北山下雨長向
南山起雲搜盡碓坊獘病埽除玉笥功勳三尺遊絲
強石女織成蜀錦一枝蒿矢遣土兵射退秦軍總道
伎倆止此其如勝負難分便恁麼去驢叢驢隊馬愛
馬群 
 此漢本無根基焉可形容比賽既落夢幻戲場妍醜
摶量何礙行藏淡漠儼同燕子低飛膽氣粗豪不異
屠兒魁獪莫教理白分清自見時和道泰懷中若更
有疑問取東村王大 
 譬石非堅喻綿非軟比水非清例火非煖捨此四條
活路若道如何舒卷千般委曲周旋猶謂賢愚不辨
德大則怡福微斯赧所以長合掌低頭細把髭鬚來
撚 
 說頭忘尾指西遺東閉門救火穴土出空尊貴位中
不肯住腳鬧市叢裏懶與曲躬一箇泥丸要打盡蜚
天俊鳥半邊破網欲兜盡過樹猛風喚犬吠驢鳴桃
紅柳綠總是佛法大意恐如此杜撰行事不惟勞而
無益深歎迂人敗乃公 
 六道郵吏三界傭民未完宿債莫問艱辛撐祖父門
庭少止沸殄魔之威德為人天眼目無大權化物之
慈仁欲描我拙傳我真則增汝累塞如津後來懸挂
重思想撦碎燒灰任爾侁 
 生松陵不識吳地鄉談住雲門不諳越山風景死貓
兒當街賣破草鞋頭上頂有時鬚長髮短不異摸魚
李四翁有時辣手麤拳宛同剝狗張三省欲思道之
維時德之伏懭眾之森嚴禮之齊整待到驢年寐語
未醒 
 笠澤湖一吸吸乾玉笥山一踏踏倒為憐無地可埋
藏特來資聖尋煩惱貶虛空不大褒微塵不小接絕
群之駿恆把面皮翻轉見沒尾之狐惟將牙齒緊咬
摘瑕多懷惠少錯思量欠老到有充饑渴望纖毫傾
出明珠一栲栳 
 心麤類田舍翁氣浮同市井客死句活句罔辨根元
全提半提焉知準則四海禪流不謬參尋腳未跨門
咸遭誑惑道真不真是即非即舉世無人識得渠少
室老胡空覷壁 
 山靜春和白晝長綠陰獨坐細思量石頭路上風猶
古祖父園中艸欲荒利己勤心非勇銳為人氣力少
強梁化門雖啟慚甘露家法嚴明可不妨 
 拙于機籌隘于見量無解黏去縛之功能有喪本失
真之狂妄娓娓誘其後昆紛紛獎其宗尚分明是諸
方讎人如何為一代郢匠相逢狹路不相饒惡名萬
古垂霄壤 
 青山層層白雲片片地厚天高晝明夜暗有形有相
一筆可描無影無蹤千眼難見若還格外丈夫決不
看他觜面驍果敗秦元首隆漢 
 開眼見明閉眼見暗公案千差吾道一貫若恁麼解
會深窖埋人不恁麼商量晴沙落雁恁麼不恁麼二
邊俱截斷平懷亦剷除且如何批判玉鷺低翔夜月
高金烏飛入上林苑 
 棄實求名離形索影思慮未周恥辱已等住持缺三
種力千聖莫能扶操道存一點私萬夫推不醒何似
幻住浮蹤朱涇泛艇相呼相諾日悠悠我肯只嫌你
不肯 
 無親無疏不嗔不喜變化俄生惡毒無比情識路禁
止不通聰明資刮削到底悟佛知見總謂假名荷負
<pb n="915"/>
宗乘皆為剩語苟以為傳曹溪藥嶠之命燈而號雲
門治化之孫子恐其非也乃為起禍生災十字街頭
白晝攫金之活賊庶不謬矣 
 賤比珍奇貴踰土塊與人斷盡命根自未洞明心地
如來無禪祖師無意月西俱西日麗則麗隨病受藥
之權循器定空之喻試問英賢會也不會要期妙翅
搏風切莫瞎驢趁隊 
 有賣油老子之骯髒無射虎將軍之銛鋒都謂作唱
道知識孰料是亂世元兇路逢王彥博決不肯相容
要問西來旨訣燒香作禮至恭笑殺嵩山缺齒翁 
 絕町畦離背面聽不聞覷不見心怨則推瞿曇入火
坑情怡則扶胡猻上金殿論罰無鄭聲之淫據賞有
周雅之亂明眼高流如何定案呵呵吾無諂曲此道
一貫 
 媚夤緣一味蕭條提正令十分雄壯籌室充繁人所
欣門庭巧設我多讓既總不相當別有何醞釀懶施
臨濟喝慵捏德山棒愛搖木鐸紫陌風塵喜放輕舠
白蘋煙浪寥寥莫謂無知音華亭尊宿普化和尚 
 紛拏同野馬奮躑類猿狙未識胡達磨之道罔讀孔
仲尼之書力不費而毀六群墻塹口不言而換七眾
門閭惟難測者眉毛翦翦最易明者心境如如一片
閒情無處著高山來釣放生魚 
 衡石定輕重古鏡分妍醜一法若參差萬物失綱紐
惟此生白強長年顛倒走碾須彌為微塵喚驢腳作
佛手縱使虛空消殞時無底合盤傳不朽聖莫能識
汝曾知否咄 
 通身是眼見猶難通身是口讚不及丹青絕不假思
惟闊狹短長齊畫出逞公子風流費老婆脣舌銕枷
纔脫秀州糞器重擔越國真與不真識與不識看鷺
水邊飛得來花底立 
 綿綿纏纏鄙鄙嗇嗇玩弄三毒蛇窩藏六門賊欲動
欲靜似雷奔或散或聚如電掣帶累祖父狼藉本分
家私殃害兒孫攪亂現成途轍有問者漢實情未到
中年齒缺大嚼虛空嘔出些炎天飛作千嵒雪 
 鬥並木雞鳴非金鳳縛鬼芒繩出蛆糟甕不能機外
轉機惟向夢中說夢丹桂從雲門而飄馥浮譽空馳
白手撐石繖以垂陰虛名幻動未曾正眼視人敢望
佳肴進貢負糞蜣蜋無厭情怒罵家風壞曹洞 
 砂鍋煮飯木杓舀泉饑餐渴飲兀坐橫眠深山有如
是寬舒鑽頭無縫罅鬧籃有如是逼窄插足甚蹁躚
不是自己顛倒亦非別人抽牽浪蕩野牛償宿債落
花風雨總相便 
 尋油沙裏聽水爐中硃砂畫月度尺量空方且爭步
趨於奇詭堅好惡於異同心則洞明無方恢廓家業
義雖激切弗能延攬英雄眼突穴頭髼鬆可溫可厲
作啞作聾拍檀板歌雪曲日出西方夜落東 
 向上事二聽絕聞格外機五眼莫睹參遍世間知識
靡不指東話西多見天下英靈盡是釘樁搖櫓因此
于秀州路怨氣直沖在石繖峰惡聲亂吐出師門嫚
罵師踞祖室反蔑祖秪望山水裏稱其豪雄漁樵中
肆其威武誰想不義丹青將面貌短長畫出無處藏
無處躲 
 說行不行欲止不止無一法與人唯杜蠻作主雲門
乾矢橛畢竟非伊晴沙白鷺鷥完全是你鞭鐵牛耕
空劫田園牽石虎入長安鬧市心兮日勞功兮日弛
開眼明明落陷阬千手大悲扶不起 
 鳥窠吹布毛可斷會通妄想龍潭度紙燭即燒德嶠
葛藤何爾笨漢一無可憑既荒出世之道竟無涉俗
之能利路多方畏而縮手豪門大敞懶以鞠躬逢蠢
蠢迷生顏溫冬旭見稜稜英士氣肅寒冰致怨如食
中砒鴆貽譏猶席上臭蠅匪求愛不須憎但將埋向
糞埽堆裏到虛空銷殞時緩緩放他出來隨類赴機
喫些餿酸冷熱竊敢當仁不讓始謂相應 
<pb n="916"/>
 參數員知識曾經九上三登飽廿載風霜知得眼橫
鼻直絕無飾己體裁非有為人奇術熾無明焰處處
相炎入生死流塵塵混跡冒如是虛名負如是實累
己我心痗而悔恨靡及何有志之士自遠而至忘年
而依種種認之為模作則 
 六度非嚴四緣式準未餓而餐不宵而寢時張馬觜
或咨向上旨訣惟道罷休日⿰番支驢脣有問格外風規
總言不審隘於含容恣於剛很活突眼珠掀昂鼻枕
千般醜陋已生成何必塗脂重抹粉 
 短髮垂垂癡腸縷縷獨立乾坤不求伴侶弘道則忽
慢不勤操志則冥頑無比妄欲徵曹溪文獻而發米
顛之狂竊思大雲門譜燈而直明教之矢取悅非鸞
鳳和鳴所適唯虎狼行履疾毀愈多咒罵不死閒名
已著乎北燕南越賢禪猶不知而更問其底裏此是
曹洞家裏罪人愚菴室中敗子 
 惡不足稽美無可譒惟喫惟屙隨坐隨臥遠呈蓋世
奇珍喝作陳年滯貨喚木童吹雲外之簫要石女拽
磎邊之磨問西來意咄咄書空遇脫腔歌欣欣唱和
祖父有廣博門風不能徹底施為偏愛踏月尋秋驚
起東村王大所以比較推窮天上天下最沒傝𠎷者
是你第一箇 
 形為業繫起滅同漚南柯蟻穴入夢來遊前醜後妍
鏡鏡相照者邊那畔法法全周放之山嵒春和而藹
置之最祉秋晚而愁尊貴不處顛倒隨流活計赤貧
無滲漏真為芙蓉大祖二十二葉之孫子亦乃敗雲
門祖胄之魁頭 
 路窮海角跡遍天涯自知無道可悟即便退步還家
盟心一泓秋水愜意萬樹晴霞謂非法苑祥麟斯言
不謬謂是雲門種草此說無差擬欲居正位顯宗猷
超時調口巴巴欸單絲難繡錦兩鬢糝霜花 
 盛氣革囊受辛搗臼大旱空雷瑤筵瓦缶好處不見
褒揚惡物惟聞詈敺平地趁狗跳墻懸崖逼人撒手
意悠悠若出谷之雲心落落如斷絲之藕已經萬怨
千憎說甚提衡四生九有此是你自取之禍而不必
滌瑕洗垢 
 髮有點雪之斑面帶寒霞之色為雲門嫡胤無化行
天下之道稱愚菴真子缺春到人間之德將扶持法
運而氣或自雄欲振祖綱而志與誰匹實愧虛名已
浪傳奚辭再語為憑軾一任諝子持歸和霧懸空堆
塵挂壁有問渠是阿誰秪消道箇不識（語浪諝知客請） 
 雲門翼贊三春曹山親依兩夏好語不見褒揚惡棒
無因亂打直鉤終不釣蝦蟆義斷情忘真亦假碧公
既自有英聲抑以超逸絕塵何復將陋形濃抹淡寫
別有高標繼祖翁此心非我能知也（碧空曙監寺請） 
 眼裏有碧天之空曠聖階凡級誰分腳下無紅線之
繫留吳地越山莫問調御龍象其道德全虧勞事巾
瓶而寒暑不慍將北斗換南辰嚴冷顏為慈訓固宜
竺土大仙心密付聯芳待神駿（竺仙宸侍者請） 
 著著為人不愜人意步步退已靡益己躬有長處者
激以雷電忘恩義者穆以春風般般顛倒種種朦朧
陵滅愚菴家猷話已行遍天下重將渠淡妝濃抹豈
再想門庭熱鬧風從虎雲從龍（靡已禪人請 
 楚山頭越山尾壞衲破瓢衝寒＆unrec;暑同住已多時不
容吐一語思歸畫此陋形切莫當陽挂起恐被傍觀
詬罵連你也在裏許（湖廣當陽楚容一禪人請） 
 非金馬神蹄向諸方傲倪衝突無玉堂俊骨與列祖
奪席抗衡傳洞上燈不恢張石頭基業衍雲門派恆
藐忽古佛宗猷負須彌莫嫌重肩蠅翼匪為輕撥虛
空尋針縫罅將黑豆換人眼睛般般悖理種種違情
祖父家私俱喪盡敢稱弘道利群生（配入祖幀） 
 身不能青雲矯矯口不能白雪霏霏勞寸心夙夜不
寐懷先哲與道自違既已隨群而逐隊敢言今是而
昨非布毛吹起成何事流落人間遍地飛（雪峨侍者請） 
<pb n="917"/>
 性直謂剛很情和嫌柔軟好惡既由人是非不須辨
無鹽無醬我惟薄福住雲門任怨任勞汝亦悔氣來
合伴已欣青松亭亭白雲冉冉山高曰岊絕囂而絕
塵草舍為菴自居亦自勉庶幾云清不加澂濁不能
染（岊菴副寺侍側） 
 高兮不扳低兮匪即祖意教意有口說不來好言惡
言有耳聽不入技淺涉而愧心擔重負而慚德白雲
堆裏廬問懶殘黃菊籬邊句吟彭澤蓮禪檢點自生
平定應笑我無出息（蓮生俱禪人請） 
 要說禪禪不曾參欲行道道不曾悟屬耳猒是非之
聲舉足亂聖賢之步猜疑者謗詈橫生深信者雅愛
相顧被人逼到五山生平醜拙俱露因道誼藹然者
穆穆來峰致我頻過坐談其故實意全機向上酬一
笻天外無回互（聖機侍者請） 
 癡頑署號遲笨成名從曹山而至五山腳跟不穩欲
省事而轉多事懊惱徒增琅玕下等人不來舉步過
環碧坐談喫茗長嘯一聲遂喚曰瓚林瓚林善自保
護不待三十年後此話大行（瓚林侍者請） 
 氣硬心高眼深鼻大道德總荒蕪言行豈相顧問家
常緩急半合半開論時事安危不隱不露我爾皆苦
辛好惡免告訴既同業報自難逃要咬陳薑呷酸酢
（不露印副寺請） 
 髮稠霜莖形同孤鶩操道茫茫隨時碌碌資聖雲門
八九載虛擔為法之名福城天華六七年實負代庖
之恧恩多者盡作冤讎情忘者皆成骨肉遙羨懶殘
煨芋香徘徊月下清吟獨者般愚鈍漢合向白雲深
處埋如何謬傳洞上之宗而竊位五山妄稱尊宿（存於
東塔） 
 栽田博飯曹山平陸電室蜃樓幻居夢宿陵滅面壁
宗風倒置愚菴機軸我在雲門萬事艱汝現大悲千
手目頭也正尾也正何須格外覓知音恩于斯怨于
斯伊蘭秀茝同芬馥莫問心燈是幾多花前一笑堪
相續 
 矢直為懷太虛比量以之事師求友必敬必誠以之
律己誨徒不欺不誑師則深信無疑友則憎嫌匪諒
思法門振綱肅紀有志無能痛倫理反古異常識時
都讓酒顛發于曹山氣分絕于龍象因茲鷺浦趁晴
鷗灘放浪坐聽流言過耳邊醜陋端嚴皆幻妄 
 松陵棄親苕溪薙染煙水浪遊光陰荏苒悟本燈傳
愚菴緒纘法會數陳名實一款賣狗懸羊虛空釘扁
跂古德慚媲今道赧定力輕微業風旋轉舌上苔生
鬢邊霜糝簡點平生彌天過犯 
 年未半百髮白齒搖身似野鷗心灰意冷是廬陵後
裔不能大廬陵之門戶為愚菴先鋒無力奠愚菴之
彝鼎羅張旂猷擬勗下秋猶以短綆而汲深井簡點
生平惟多慚耿密意明明在汝邊宜自愛宜自警 
 天有時而寧地有時而息此漢何茫茫論年無定跡
謂欲陶聖鑄凡不願得寸為尺生平志趣惟任直鉤
幻影隨身忽南轉北智明禪者以我歷盡艱辛將辦
己躬倩人繪斯陋質真與不真總挂東壁有問題言
在幾時正是戊申元旦日 
 說有機軸行無準繩燕默時不入那伽大定揮霍處
非圖熱鬧門庭逼五障人疾得成佛勒千里驥未許
奔騰一般淡漠別開時路三間茆屋堪大祖燈其不
欺心故無罪過以質直性致有嫌憎扶何法運扯甚
葛藤數峰明月夜當午輸與山僧總不能 
 滿面愁半頭雪謂行道徒苦辛欲為人空嘔血天不
高地不厚誑惑後賢風可繫海可乾平欺先哲非怨
逢五濁惡世而歎正法陵遲秪惱不義之丹青將醜
陋形容畫出而與天下英彥爭衡使我無由分說 
 山斯明水斯瀏松可盟石可友欲隱遯少羚羊挂角
之緣謂利生無老虎攫人之手雖云有語向誰傾只
好攢眉而低首西泠路甚寂寥新豐吟孰勤口痛哭
<pb n="918"/>
法門種種情谷鳴親近還知否 
 東馳西逐月移雲駛撫訓徒子而徒子視為寇讎周
旋同儔而同儔恨入骨髓有時縮在三家村裏指摘
紛紜有時放在十字街頭猜疑並起至親骨肉尚如
此陌路人那有好顏待你（月儔禪人請） 
 出言不善委曲開口撞倒泰山煩惱路邊裁三毒荊
棘無明場上放一味癡頑若將打殺了狗也不要喫
說甚人天罔測佛祖難攀（三山禪人請） 
 心已灰寒形漸衰老夜嫌睡遲朝怕起早鬥劣不鬥
勝傲殺古人貪懶復貪閒豈知祖道千斤擔子閣誰
肩堂前日見生青草（古堂禪人請） 
 饑怨飯遲臥嫌夜迫虛妄之媒散亂之賊居靜室春
去秋來住叢林有名無實或者道如行空之月處處
分輝輥盤之珠塵塵絕跡也是念佛一聲漱口三日
（日輝禪人請） 

<sarticle><article>蔗菴範禪師語錄卷二十四</article></sarticle>
侍者智忍錄
<other>佛祖源流頌上</other>
始祖釋迦牟尼佛姓剎利父淨飯王母摩耶周昭王
甲寅四月八日生時一手指天一手指地周行目顧
曰天上天下惟吾獨尊十九歲踰城往雪山六年十
二月八日睹明星悟道說法四十九年後以拈花示
眾惟迦葉微笑佛曰吾有正法眼藏涅槃妙心實相
＆unrec;＆unrec;微妙法門不立文字教外別傳付囑摩訶迦共
汝當護持傳化無令斷絕偈曰法本法無法無法法
亦法今付無法時法法何曾法。
降生日語太直天上天下無等匹黃屋青宮那肯
住雪巘高寒何怨惡忽見明星失眼睛皇皇七七
無尋處生平心事剎塵中能得知音理絲桐我適
拈花飲光一笑已揚家醜累兒孫敢謂法門稱微
妙。
第一祖摩訶迦葉尊者摩竭陀國人出家修杜多行
佛於眾中稱歎第一後因拈花因緣付法焉一日因
阿難問師兄世尊傳金襴袈裟外別傳箇甚麼祖召
阿難阿難應諾祖曰倒卻門前剎干著自念衰老欲
入定於雞足山乃召阿難言我今不久世間將正法
付囑於汝汝善守護付法偈曰法法本來法無法無
非法何於一法中有法有不法。
祖印首佩夙興夜寐行篤杜多於古尤愧更問別
傳倒卻剎干翼翼濟濟流化五天君不見雞足山
頭一碗燈四照毫光日月恆。
二祖阿難尊者如來從弟也多聞博達智慧無礙於
恆河中流將入寂滅念先所度脫五百弟子悉皆來
集中有弟子一名商那和修二名末田底迦祖告之
曰如來以正法眼付迦葉迦葉付我我今將滅用傳
於汝當聽偈曰本來付有法付了言無法各各須自
悟悟了無無法復以正法眼囑累商那和修而謂末
田底迦曰昔佛有記汝當罽賓敷宣大法言已入風
輪奮迅三昧而分身四分各造塔而供養。
智海深無底我是如來弟負重長相思轉託須同
體殃及故無窮有口不輕啟憶子子應知諒我我
無私酬恩時一歌一舞何差池。
三祖商那和修尊者姓毘舍多摩突羅國人在胎六
年而生出家證道化緣既久思付正法於吒利國得
優波鞠多以為給侍祖因問曰汝年幾耶曰我年十
七祖曰汝身十七耶性十七耶曰師髮已白為髮白
耶心白耶祖曰我但髮白非心白鞠多曰我身十七
性非十七祖知是法器而以法眼付囑之付法偈曰
非法亦非心無心亦無法說是心法時是法非心法。
髮自可白心不白半夜翻身看日出身是十七性
非十七俊鶻捎空肖翹罔測言有多少道無古今
六載孃胎中毒深不識時人知不知威音那畔即
<pb n="919"/>
如斯。
四祖優波鞠多尊者吒利國人姓首陀十七出家二
十證果在世化導證果最多每度一人以一＆unrec;＆unrec;室
其室縱十八肘廣十二肘充滿其間最後有一長者
子名香眾禮祖求出家祖曰汝身出家心出家曰我
來出家非為身心祖曰不為身心復誰出家曰夫出
家者無我我故無我我故即心不生滅心不生滅即
是常道諸佛亦常心無形相其體亦然祖曰汝當大
悟心自通達宜依佛法僧紹隆聖種因為剃度受具
名提多迦且告曰昔如來以正法眼藏次第傳授以
至於我今復付汝付法偈曰心自本來心本心非有
法有法有本心非心非本法。
化度最繁籌滿室龍象奔騰非一一東君愛客不
告疲金樽酌醴成相知金刀纔斷青絲髻聖種將
隆烏容辭汝面前無我我面前無汝拍拍高山與
流水。
五祖提多迦尊者摩伽陀國人初名香眾生時父夢
金日自屋而出照耀天地遇鞠多傳法後行化中印
度彼有僊名彌遮迦昔與祖同生梵天遮迦遇阿私
陀僊授僊法祖則修習禪那報分六劫以夙緣故捨
邪歸正率眾求解脫祖即度之其眾亦俱發心出家
祖以正法付之偈曰通達本法心無法無非法悟了
同未悟無心亦無法。
金日流光照一切信是至人以出世長安古路直
如弦何謂同參南北天緬想舊時言固在脫白彬
彬形不改奪得錦標氣自若要月攜樽花下酌大
僊心心已了一曲高歌歸去好。
六祖彌遮迦尊者既得法已遊化至北天竺國於闤
闠間遇一人手持酒器逆而問曰師何方來欲往何
所祖曰從自心來欲往無處曰識我手中物否祖曰
此是觸器而負淨者曰師識我否祖曰我即不識識
＆unrec;非我彼即置器禮祖自稱名婆須密願加度脫祖
即與披剃授具付法偈曰無心無可得說得不名法
若了心非心始解心心法。
法受也累將始沽酒人逢鬧市曰往曰來勞寸心
觸淨交鋒難為音莫言雲漢冥鴻杳天竺清風冠
古今西東競者芳烈存也。
七祖婆須密尊者北天竺國人常服淨衣執酒器遊
行里閈或吟或嘯人謂之狂遇遮迦受法行化至摩
羅國有智者佛陀難提索祖論義祖曰仁者論即不
義義即不論若擬論義終非義論難提知祖義勝心
欽服願求道霑甘露祖付法說偈曰心同虛空界示
等虛空法證得虛空時無是無非法。
里閈吟嘯陽春古調人皆謂狂我夢斯覺殺人活
人不用刀舌上龍泉利吹毛虛空背上橫身臥看
雲眼睛方始高擷蓼花釀蜜果食以甘噉以苦無
可不可。
八祖佛馱難提尊者迦摩羅國人姓瞿曇適提伽國
毘舍羅長者家見舍上有白光上騰知有至人長者
作禮問何所須祖曰我求侍者長者曰我有一子名
伏馱密多年已五十口未曾言足未曾履祖曰如汝
所說真我弟子伏馱聞之遽起禮拜而說偈曰父母
非我親誰是最親者諸佛非我道誰是最道者祖以
偈答曰汝言與心親父母非可比汝行與道合諸佛
心即是外求有相佛與汝不相似欲識汝本心非合
與非離伏馱聞偈便行七步投佛出家付法偈曰虛
空無內外心法亦如此若了虛空故是達真如理。
年貌非稚小為法不惜老風塵漠漠提伽走驚動
金毛獅子吼試看誰續牟尼後口不語足不履五
十年昂昂默默箇獃子。
九祖伏馱密多尊者提伽國人姓毗舍羅受囑已至
中印度有長者香蓋攜一子以處胎六十年因名難
生禮祖曰曾有一僊謂此兒骨相非常當為法器今
<pb n="920"/>
命出家祖與剃髮授戒羯磨之際祥光燭座舍利現
前自此精進忘疲祖付法偈曰真理本無名因名顯
真理受得真實法非真亦非偽。
中印度香蓋高風真可慕有兒難生堪作務憶＆unrec;
子尚有記骨相非常真法器克紹家猷謂有人踏
翻大地無纖塵君不見靈峰四十九年未曾說著
一字。
十祖脅尊者本名難生投九祖執侍左右脅不至席
因號焉至華氐國憩一樹下有長者子富那夜奢合
掌前立祖問曰汝從何來曰我心非往祖曰汝何處
住曰我心非止祖曰汝不定耶曰諸佛亦然祖曰汝
非諸佛曰諸佛亦非祖乃付法焉偈曰真體自然真
因真說有理領得真實法無行亦無止。
欲明大事餘不顧一任春光換幾度精進幢高不
可攀六師怖走無門＆unrec;樹下相逢話一片借手行
拳自慣便延睇長林心且勞秋葉紛紛落亭院諸
佛既非是何以夢破玉人而不洗。
十一祖富那夜奢尊者華氐國人姓瞿曇得法已尋
詣波羅奈國有馬鳴大士作禮而問曰我欲識佛何
者即是祖曰汝欲識佛不識者是曰佛既不識焉知
是乎祖曰既不識佛焉知不是曰此是鋸義祖曰彼
是木義祖問曰鋸義者何曰與師平出馬鳴卻問木
義者何祖曰汝被我解馬鳴豁然省悟祖因付法偈
曰迷悟如隱顯明暗不相離今付隱顯法非一亦非
二。
欲識佛是不識者萬頃波濤舌上瀉鋸義木義涉
間關一篇無韻詩繇寫向上事非難易見谿群疑
一二三四。
十二祖馬鳴尊者波羅奈國人以有作無作諸功德
最為殊勝故亦名功勝受法已於華氐國宣化忽有
魔來與祖較力即震伏之魔遂現形懺悔祖問汝名
誰耶眷屬多少曰我名迦毘摩羅眷屬三千祖曰盡
汝神力變化若何曰我化巨海極為小事祖曰汝化
性海得否曰何為性海我未常知祖曰山河大地皆
依建立三昧六通由茲發現迦毘聞已遂發信心祖
付法偈曰隱顯即本法明暗元不二今付悟了法非
取亦非離。
力回天轉地轂魔焰銷祖燈續千門萬戶春風吹
此心可以報先師先師知寬懷抱一花榮千枝好
性海汝還化得無拾取流雲上畫圖爭得似移家
住在海門東三更先看日頭紅。
十三祖迦毘摩羅尊者華氐國人入西印度北山之
中山有大樹蔭覆五百大龍其樹王名龍樹常為龍
眾說法祖訪之龍樹出迎曰深山孤寂龍蟒所居大
德至尊何枉神足祖曰我非至尊來訪賢者龍樹默
＆unrec;＆unrec;此師得決定性明道眼否是大聖繼真乘否祖
曰汝雖心語我已意知但辦出家何慮我之不聖龍
樹聞已悔謝祖為剃度而付法偈曰非隱非顯法說
是真實際悟此隱顯法非愚亦非智。
山南山北取次行有大樹王來前迎誰堪龍蟒入
深處秖望賢者繼真乘心頭事以洩面上火以熱
隱顯法既傳芧檐坐秋月回頭試間馬鳴老大鵬
豈是尋常。
十四祖龍樹尊者旺化南印度彼國人多信福業祖
為說法遞相謂曰人有福業世間第一徒言佛性誰
能睹之時有迦那提婆來謁將及門祖先遣侍者以
滿缽水置於座前提婆見之即以一鍼投之而進祖
後造智度等論垂世以法眼付提婆偈曰為明隱顯
法方說解脫理於法心不證無嗔亦無喜。
福海洪深慢山聳峭佛性咨疑廣狹焉到明蟾影
裏聽追風神駿原非凡格調鍼芥投水乳合天下
紛紛徒嗑＆CB21440;胡家曲子琴無絃白雪聲高遍塵剎。
十五祖迦那提婆尊者南天竺國人姓毘舍羅得法
<pb n="921"/>
後至迦毘羅國彼有長者名梵摩淨德園樹生耳如
菌味甚美與子羅睺羅多取食經八十年蓋昔供養
一比丘以道眼不明虛霑信施今為樹菌以酬報祖
為說其因緣長者嘆服以其子羅睺羅多隨祖出家
祖曰昔如來有記第二五百年此子當為大教主即
與剃度至巴連弗城聞諸外道欲障佛法祖乃執長
幡入彼眾中彼問曰汝何不前祖曰汝何不後彼曰
汝似賤人祖曰汝似良人彼曰汝解何法祖曰汝百
不解彼曰我欲得佛祖曰我灼然得彼曰汝不合得
祖曰元道我得汝實不得彼曰汝既不得云何言得
祖曰汝有我故所以不得我無我我故自當得彼辭
既屈乃問祖曰汝名何等祖曰我名迦那提婆彼眾
夙聞祖名咸悔過歸伏祖隨告羅睺羅多而付法眼
偈曰本對傳法人為說解脫理於法實無證無終亦
無始。
彼有良賤心我無前後步一旦絕干戈枯瘁灑甘
露園中菌子不生時此回入室可勿疑林有陰樹
有葉行路人不苦熱。
十六祖羅睺羅多尊者迦毘羅國人行化至室羅筏
城有河名金水寶莊嚴王之子號僧伽難提者居河
之源安坐入定祖領徒泝流而上伺之三七日難提
從定起祖問曰汝身定耶心定耶曰身心俱定祖曰
身心俱定何有出入曰雖有出入不失定相如金在
井金體常寂祖曰若金在井若金出井金無動靜何
物出入曰言金動靜何物出入言金出入金非動靜
祖曰若金在井出者何金若金出井在者何物曰金
若出井在者非金金若在井出者非物祖曰此義不
然曰彼義非著祖曰此義當墮曰彼義不成祖曰彼
義不成我義成矣曰我義雖成法非我故祖曰我義
已成我無我故曰我無我故復成何義祖曰我無我
故故成汝義曰仁者師誰得是無我祖曰我師迦那
提婆證是無我難提以偈贊曰稽首提婆師而出於
仁者仁者無我故我欲師仁者祖以偈答曰我已無
我故汝須見我我汝若師我故知我非我我難提心
意豁然即求度脫祖曰汝心自在非我所繫言已即
以大法囑付偈曰於法實無證不取亦不離法非有
無相內外云何起。
溯河源聖者出伺定起三七日金井滔滔論不窮
風動落花紅滿室仁者無我故我欲師仁者孫陽
若不逢孰能御良馬豈不見一光照弟所誄或不
知有禪史天長地久無終始。
十七祖僧伽難提尊者室羅筏城寶莊嚴王子也行
化摩提國歷山谷間至一峰下時山舍有一童子持
圓鑑直造祖前祖問汝幾歲耶曰百歲祖曰汝年尚
幼何言百歲曰我不會理正百歲耳祖曰汝善機耶
曰佛言若人生百歲不會諸佛機不如生一日而得
決了之祖曰汝手中者當何所表曰諸佛大圓鑑內
外無瑕翳兩人同得見心眼皆相似其父令隨祖出
家祖為名伽耶舍多後復因風吹殿鈴聲祖問曰鈴
鳴耶風鳴耶舍多曰非風鈴鳴我心鳴耳祖曰心復
誰乎舍多曰俱寂靜故祖曰善哉善哉繼我道者非
子而誰即付法眼偈曰心地本無生因地從緣起緣
種不相妨花果亦復爾。
棄王宮若弊屣十年燕坐深山裏水入水空合空
法乳未酬心忡忡適摩提始行化百歲童出茅舍
掣電機不少借風吹殿角鈴重來布葛藤大圓鏡
本絕瑕翳佛祖閒名安何處花芳春苑果熟秋枝
繼我道者非子而誰。
十八祖伽耶舍多尊者摩提國人經大月氐國鳩摩
羅多之舍祖將入羅多問曰是何徒眾祖曰是佛弟
子羅多一聞佛號心神悚然即時閉戶祖良久扣其
門羅多曰此舍無人祖曰答無者誰羅多聞已遂發
宿智祖以付法眼偈曰有種有心地因緣能發萌於
<pb n="922"/>
緣不相礙當生生不生。
荷負大事金甌自視小試輕售非我所志道路悠
悠秋復春飫飽風煙誰苦辛一聞如來種心神甚
驚恐轉身閉卻門丈夫亦剛勇室內對人夢中語
不想鄰家聽有耳得意失意何疑哉報讎報恩皆
在此。
十九祖鳩摩羅多尊者大月氐國婆羅門之子也適
中天竺國有大士名闍夜多問仁夭暴壽逆吉義凶
之故祖答以善惡有三時報夜多頓釋所疑祖曰汝
雖已信三業而未聞業從惑生惑依識有識依不覺
不覺依心心本清淨無生滅無造作無報應無勝負
寂寂然靈靈然汝若入此法門可與諸佛同矣一切
善惡有為無為皆如夢幻夜多領旨即發宿慧祖為
剃染而告之曰吾今寂滅時至汝當紹行化跡付法
眼偈曰性上本無生為對求人說於法既無得何懷
決不決。
紹祖位肯耽名與利為道惜不愁天地窄綠水迢
迢青山宛宛吾來豈是誇遊衍相逢奇男子自號
闍夜多幽懷舒以暢大夢醒南柯眼上眉橫如舊
日深夜不須良久立。
二十祖闍夜多尊者至羅閱城敷揚頓教彼有學者
惟尚辨論首者名婆修盤頭此云遍行常一食不臥
六時禮佛清淨無為為眾所歸祖欲度之問彼眾曰
此遍行頭陀能修梵行可得佛道乎眾曰我師精進
何故不可祖曰汝師與道遠矣設苦行歷於塵劫皆
虛妄之本眾曰尊者蘊何德行而譏我師祖曰我不
求道亦不顛倒我不禮佛亦不輕慢我不長坐亦不
懈怠我不一食亦不雜食我不知足亦不貪欲心無
所希名之曰道時遍行聞已發無漏智祖告曰汝久
植眾德當繼吾宗遂付法眼偈曰言下合無生同於
法界性若能如是解通達事理竟。
稅駕羅閱城法雨滂沱傾未得者得未聞者聞三
艸二木俱欣欣示苦行出谿徑言下無生彈指證
君不見時鳥候蟲繁音成陣神駿追風千里一瞬。
二十一祖婆修槃頭尊者羅閱城人行化至那提國
王常自在問曰羅閱土風與此何異祖曰彼土會三
佛出世今王國有二師化導王曰二師者誰祖曰即
王之次子摩挐羅乃其一吾雖德薄敢當其一時王
方同祖語忽使者報有象巨萬逼城祖曰挐羅出患
解矣王遂命之挐羅出城向象大喝城為震動象皆
顛仆馳散於是王大驚信命挐羅投祖出家祖授付
法偈曰泡幻同無礙如何不了悟達法在其中非今
亦非古。
君王問土風山僧說真實三佛出興汝未知二師
化導我當一而子英明世無樣震威喝下馴狂象
繡幕錦幃非所留秖願心燈亙古亮心燈續光四
燭同唱鄉歌品絲竹。
二十二祖摩挐羅尊者姓剎帝利常自在王之子也
弘化月氐國有鶴勒那堪為法器躬往化之迎祖而
問曰我昔何緣而感鶴眾祖曰汝第五劫中為比丘
赴龍宮會諸弟子欲隨汝觀眾中無堪任供養者時
諸弟子曰師常說法於食等者於法亦等今既不然
何聖之有汝即會同赴坐是濫食報為羽族以故至
今相隨遂問祖以何方便令彼解脫祖曰我有無上
法寶汝當聽受化未來際乃付法偈曰心隨萬境轉
轉處實能幽隨流認得性無喜亦無憂。
劫外真丹傳已久僊子不逢頻搔首羽客聯翩來
白雲者番出脫陳窠臼當年同赴龍王燕今日追
隨不勝眷肘後既將組綬懸拔生敢說有疲猒尊
貴以謨苔滿庭除生平以符雪飛紅爐。
二十三祖鶴勒那尊者月支國人中印度師子比丘
問我欲求道當何用心祖曰汝欲求道無所用心曰
既無用心誰作佛事祖曰若有用心即非功德汝若
<pb n="923"/>
無作即是佛事經云我所作功德而無我所故師子
聞已即入佛慧祖告曰我滅後五十年北天竺國當
有難起嬰在汝身今以法眼付囑於汝善自護持說
付法偈曰認得心性時可說不思議了了無可得得
時不說知乃密示嬰難之由而歸。
主伴參隨若形與影詰其根元始發深省寒暑於
日馳艱心故勿辭問為誰家事中印師子兒師子
兒既相值荒草裏全身入連忙斬斷葛藤已是參
天荊棘的的意莫輕玩五十年請再看。
二十四祖師子尊者中印度人求法嗣於罽賓國遇
一長者引一子問祖曰此子名斯多當生便拳左手
今二十年終未能舒祖即以手接曰可還我珠童子
遽開手奉珠眾皆驚異長者令之出家以前緣故復
名婆舍斯多祖即告之曰吾師密有懸記罹難非久
如來正法眼藏今付囑汝汝應保護普潤來際偈曰
正說知見時知見即是心當生即知見知見即於今
祖說偈已復以僧伽黎密付斯多俾之他國斯多受
教乃抵南天。
靈符肘懸勿妄宣傅悠悠適廣莫四望無火煙頗
憶寧馨不可得入眼憂虞常惻惻有子持珠曾不
露一逢知己便親付尊兮貴兮不知價古兮今兮
光照夜承前謝鶴師勁後賴婆舍。
二十五祖婆舍斯多尊者受師子祖囑獨邁南天潛
隱山谷天德王迎供王有二子長曰德勝次曰不如
密多密多和柔德勝凶暴及即位惑外道說欲抑祖
密多諫德勝囚之乃詰祖曰師子尊者已遇罽賓國
王難何緣付法祖出尊者先所付僧伽黎示勝勝命
焚之衣出五色光薪盡如故勝乃追悔禮祖立出密
多密多遂求祖出家祖問曰汝欲出家當為何事密
多曰我若出家不為其事祖曰不為何事密多曰不
為俗事祖曰當為何事密多曰當為佛事祖曰王子
智慧天生即度出家侍祖六年乃付法偈曰聖人說
知見當境無是非我今悟真性無道亦無理。
欽師臨難不苟免繄我巖跧脈可衍纔音嫉韻動
黃扉金襴火試彌光輝魔外風波有銷歇慧日明
明無圓缺求賢既得賢祖胤以綿綿為惜下秋抱
深耿盤桓敢說桂花冷。
二十六祖不如密多尊者南印度之王子也行化至
東印度王堅固敬信於祖祖曰王國有聖當繼我法
時國中有婆羅門子年二十幼失父母不知名氏或
自稱瓔珞人遂呼為瓔珞童子丐行閭里有問汝行
何急即曰汝行何緩問何姓即曰與汝同姓人莫測
之一日祖與王同車而出瓔珞稽首於前祖曰汝憶
往事否曰我於往劫與師同居師演摩訶般若我演
甚深修多羅祖即以昔因乃名般若修多羅付法眼
偈曰真性心地藏無頭亦無尾應緣而化物方便呼
為智。
天路長規步詳矯逸翅摩穹蒼邪氣從茲短正法
於是昌豐城吐耀有神物不遇張華那能識無頭
無尾錯流傳盡大地人俱受屈屈不受何處走玉
蝶火中飛金牛雲外吼。
二十七祖般若多羅尊者東印度人因南印度香至
王供以寶珠祖即取試三王子曰此珠圓明有能及
否二王子曰此珠七寶中尊固無踰也第三王子菩
提多羅曰此是世寶未足為上於諸寶中法寶為上
此是世光未足為上於諸光中智光為上此是世明
未足為明於諸明中心明為上此珠光明不能自照
要假智光光辨於此既辨此已即知是珠既知是珠
即明其寶若明其寶寶不自寶若辨其珠珠不自珠
珠不自珠要假智珠而辨世珠寶不自寶要假智寶
以明法寶然則師有其道其寶即現眾生有道心寶
亦然祖嘆其辨慧乃復問曰於諸物中何物無相曰
於諸物中不起無相又問於諸物中何物最高曰於
<pb n="924"/>
諸物中人我最高又問於諸物中何物最大曰於諸
物中法性最大祖時知是法器默而混之香至猒世
遂依祖出家祖以其通達大法乃名菩提達摩而告
之曰如來以正法眼付大迦葉如是展轉乃至於我
我今囑汝聽我偈曰心地生諸種因事復生理果滿
菩提圓花開世界起。
混世無知名負重賴有盟香至示誠以珠獻直為
照世踰長庚般若富千官故多克家子東西留清
輝雅志無彼此千聖不能傳一句在汝邊。
二十八祖菩提達摩大師南天竺國香至王之子受
般若多羅囑讖行化時至觀此土有大乘器遠泛重
溟三周寒暑於梁普通七年庚子達南海廣州刺史
表聞武帝帝遣使齎詔迎至金陵帝問如何是聖諦
第一義祖曰廓然無聖帝曰對朕者誰祖曰不識帝
機不契遂渡江北至少林面壁而坐人莫之測慧可
問諸佛法印可得聞乎祖曰諸佛法印匪從人得可
曰我心未寧乞師與安祖曰將心來與汝安可良久
曰覓心了不可得祖曰與汝安心竟可悟入越九年
命門人曰汝等各言所得有道副對曰如我所見不
執文字不離文字而為道用祖曰汝得我皮尼總持
曰我今所解如慶喜見阿閦佛國一見更不再見祖
曰汝得我肉道育曰四大本空五陰非有而我見處
無一法可得祖曰汝得我骨慧可出禮三拜依位而
立祖曰汝得我髓遂告之曰昔如來以正法眼付迦
葉尊者展轉囑累而至於我我今付汝汝當護持并
授袈裟以表信付法偈曰吾本來茲土傳法救迷情
一花開五葉結果自然成。
馳遠途涉寒暑抵震旦見君王不相契便過岸少
室風坐九年神光一臂擎青天齒缺語不諧整理
舊皮鞋好循來者路可明去矣懷。
二十九祖大祖慧可大師武牢人姬氏子從初祖得
法遍求法嗣三祖為居士時年踰四十不言名氏禮
祖問曰弟子身纏風恙請和尚懺罪祖曰將罪來與
汝懺士良久曰覓罪了不可得祖曰與汝懺罪竟宜
依佛法僧住士曰今見和尚已知是僧未審何名佛
法祖曰是心是佛是心是法法佛無二僧寶亦然士
曰今日始知罪性不在內不在外不在中間如其心
然佛法無二也祖深器之遂為剃髮名曰僧璨付法
偈曰本來緣有地因地種花生本來無有種花亦不
曾生。
胸中廣博如淵海筆上開花生五彩覓心無得始
安心勤苦多聞乃自悔窮罪性無所定伽陀藥匪
治病草頭方恰對證居士好落髮應該蚤璀璨琳
球姿實是吾家寶辨和事射工利翟邑侯何意思
君不見唱罷生平快活歌長安風月還如舊。
三十祖鑒智僧璨大師不知何許人以白衣從二祖
得法隱⿰白宛公山深自韜晦居無常處積十餘載人無
知有道信沙彌年始十四禮祖曰願和尚慈悲乞與
解脫法門祖曰誰縛汝曰無人縛祖曰何更求解脫
乎信於言下大悟服勞九載屢試玄微知其緣熟乃
付法偈曰花種雖因地從地種花生若無人下種花
地盡無生。
⿰白宛公巉巖誠不惡遯世無憂然自諾利生標致钁
頭邊肯為短販入城郭將求正器無乃遲氣同鴻
鵠有沙彌時哲紛紛盡棋局孰堪向上行風俗司
空山綽有餘閒白雲流水非人間。
三十一祖大醫道信大師姓司馬氏受法已脅不至
席者六十年後住蘄春破頭山學侶雲臻一日往黃
梅縣路逢一小兒骨相奇秀異乎常童祖問曰子何
姓曰姓即有不是常姓祖曰是何姓曰是佛姓祖曰
汝無姓耶曰姓空故無祖默識是法器即遣侍者從
其母乞出家後付法偈曰花種有生性因地花生生
大緣與性合當生生不生。
<pb n="925"/>
無人縛當年不道酬機錯有累受今日纔知事掣
肘破頭山峭黃梅路浩龍象望崖不敢登小兒饒
舌非常調我不知諓不知賢但聽夜半日高奏管
絃御路飛聲徹九天。
三十二祖大滿弘忍大師蘄州黃梅人前身為栽松
道者轉遇四祖得法嗣化於破頭山六祖時為居士
姓盧名慧能聞讀金剛經有省自新州來參祖問曰
汝自何來曰嶺南祖曰欲須何事曰惟求作佛祖曰
嶺南人無佛性若為得佛曰人即有南北佛性豈然
祖令隨眾作務曰弟子自心常生智慧不離自性即
是福田未審和尚教作何務祖曰者獦獠性太利著
槽廠去盧便禮拜入碓坊經八月祖一日令眾述偈
意符則授衣法會下七百餘僧上座神秀者於廊壁
書偈曰身似菩提樹心如明鏡臺時時勤拂拭莫使
惹塵埃祖見知秀所作乃讚歎曰後人依此修行亦
得勝果各令念誦盧在碓坊聞之至夜倩人於秀偈
側亦書一偈曰菩提本無樹明鏡亦非臺本來無一
物何處惹塵埃祖見曰此是誰作亦未見性眾聞祖
語遂不之顧逮夜祖潛詣碓坊問曰米白也未曰白
也未有篩祖以杖擊碓三下而去盧即三鼓入室祖
密付衣法囑善保護無令斷絕付法偈曰有情來下
種因地果還生無情既無種無性亦無生。
山上種松竹水邊求託宿致使周家渾不睦將知
秘密不可傳惟奏無絃琴一曲續續彈切切思如
激碓坊舂米志似說威音那畔事無姓兒老樵夫
兩心相對意相符不識眾人還知無。
三十三祖大鑑惠能大師嶺南姓盧負薪過市中聞
客讀金剛經而感悟後謁黃梅佩其法印弘化曹溪
因青原思來參問曰當何所務不落階級祖曰汝曾
作什麼來思曰聖諦亦不為祖曰落何階級思曰聖
諦尚不為何階級之有祖深器之令首眾祖為眾說
付法偈曰心地含諸種普雨悉皆萌頓悟花情已菩
提果自成。
根性太利槽廠安置片語倩人題壁上攸行攸止
情何狀米白尚未篩皓月在丹墀胡笳忽吹動問
艇長江湄曹溪有路只管去波翻浪倒不須慮幽
暗途麗清旭枯槁株法雨沐相思歌有人續。

蔗菴範禪師語錄卷二十四

<sarticle><article>蔗菴範禪師語錄卷二十五</article></sarticle>
侍者智忍錄
<other>佛祖源流頌下</other>
三十四祖青原弘濟行思禪師吉州安城劉氏子得
法於曹溪石頭遷來參師問曰子何方來曰曹溪來
師曰將得甚麼來曰未到曹溪亦不失師曰若恁麼
用去曹溪作什麼曰若不到曹溪爭知不失又問曹
溪大師還識和尚否師曰汝今識我否曰識又爭能
識得師曰眾角雖多一麟足矣問如何是佛法大意
師曰廬陵米作麼價。
懶坐琉璃殿肯復落階漸不挂夜明簾孰敢來相
見追風直向曹溪入法戰開疆推第一歸心尋到
曹溪灣吾道大行青原山俎豆森嚴承少室胄胤
棋布聯星班石頭路無迂曲有所思將安屬眾角
多一麟足。
青原第二世南嶽石頭無際希遷禪師端州高安陳
氏子謁青原得法後住南嶽之石頭庵道悟問曹溪
意旨誰人得師曰會佛法人得曰師還得否師曰不
得曰為甚麼不得師曰我不會佛法惟儼問三乘十
二分教某甲麤知嘗聞直指人心見性成佛實未明
了伏望和尚慈悲指示師曰恁麼也不得不恁麼也
不得恁麼不恁麼總不得子作麼生儼罔措後參馬
祖於言下契悟遂返石頭一日在石上坐師問曰汝
<pb n="926"/>
在者裏作麼曰一物不為師曰恁麼則閒坐也曰若
閒坐則有為也師曰汝道不為箇甚麼曰千聖亦不
識師以偈讚曰從來共住不知名任運相將秖麼行
自古上賢猶未識造次凡流豈可明。
然燈既無授能仁豈得受嵩庭分皮髓枉自揚家
醜疇昔知交稱無恙豪華意氣不相讓相見開襟
說往年不覺身遊在蓬閬天皇以無慍饋餅有崇
信藥嶠以剛正芳烈有曇晟石頭路滑還知麼石
女臨風為爾歌。
青原第三世灃州藥山弘道惟儼禪師絳州姓韓雲
巖侍立次師指案山上枯榮二樹問曰枯者是榮者
是巖曰枯者是師曰灼然一切處放教枯澹去又問
道吾枯者是榮者是吾曰榮者是師曰灼然一切處
光明燦爛去高沙彌忽至師曰枯者是榮者是彌曰
枯者從他枯榮者從他榮師顧道吾雲巖曰不是不
是又一日謂雲巖曰與我喚沙彌來巖曰喚他來作
甚麼師曰我有箇折腳鐺子要他提上挈下巖曰恁
麼則與和尚出一隻手去也師休去臨順世叫曰法
堂倒法堂倒眾皆持柱撐之師舉手曰子不會我意
遂告寂。
桂郁石頭階天香馬祖室清醑傾杯秋月高酣歌
一曲太平客好花石上栽寒冰火裏結自得展生
平難與時流說君不見蚊子上鐵牛夜半玉人獨
倚樓欲語不語兮其意悠悠。
青原第四世潭州雲巖無住曇晟禪師鍾陵建昌人
作草鞋次洞山近前曰乞師眼睛得麼師曰汝底與
阿誰去也曰良价無師曰設有向甚麼處著山無語
師曰乞眼底是眼否山曰非眼師喝出於無情說法
言下有省欲辭去臨行問曰百年後忽有人問還邈
得真否如何抵對師曰秖者是山良久師曰价闍黎
承當箇事大須審細山猶涉疑後因過水睹影大悟
有偈曰切忌從他覓迢迢與我疏我今獨自往處處
得逢渠渠今正是我我今不是渠應須恁麼會方得
契如如。
久事雄峰一身俗氣俄登藥山風搏妙翅懷中有
寶鏡蚩尤無遯徑生平自負伯牙徽天下茫茫和
者稀百堵斯作之子於垣維日維月維芷維蘭。
青原第五世瑞州洞山悟本良价禪師因雲巖＆unrec;＆unrec;
營齋僧問和尚於雲巖處得何指示師曰雖在彼中
不蒙指示曰既不蒙指示又用設齋作甚麼師曰爭
敢違背他曰和尚初見南泉為甚麼卻與雲巖設齋
師曰我不重先師道德佛法秖重他不為我說破曰
和尚為先師設齋還肯先師也無師曰半肯半不肯
曰為甚麼不全肯師曰若全肯即孤負先師也雲居
侍立次師問汝名甚麼曰道膺師曰向上更道曰向
上即不名道膺師曰與老僧秖對道吾底語一般又
問大闡提人作五逆罪孝養何在曰始成孝養自爾
許為室中領袖。
始登南泉堂玉蹄試踏碎冰霜載叩溈山室逸駿
驕嘶芳艸碧無情說法將焉剖洗心還向雲巖走
流水潺湲邈得真正偏宛轉環樞紐半肯半不肯
密語人不知雖為至尊羨終以負先師新豐闢野
土家猷衍千古禁殿鎖青苔當途嘯石虎。
青原第六世洪州弘覺道膺禪師隨洞山渡水次山
問水深多少師曰不溼山曰麤人師曰請師道山曰
不乾僧問有人衣錦繡入來見和尚後為甚寸絲不
挂師曰直得琉璃殿上行撲倒也須粉碎上堂如人
將三貫錢買箇獵狗秖解尋得有蹤跡底忽遇羚羊
挂角莫道蹤跡氣息也無僧曰羚羊挂角時如何師
曰六六三十六曰挂角後如何師曰六六三十六僧
禮拜師曰會麼曰不會師曰不見道無蹤跡。
從上克家非一定五逆心闡提性垂竿古岸自東
西萬頃蘆花類不齊一諾重千金賤琉璃殿上行
<pb n="927"/>
故人情不見挂角羚羊無氣息獵犬尋蹤徒費力
豈不知劫外橫身吹玉笛六六元來三十六。
青原第七世洪州鳳棲山同安道丕禪師新到參師
問甚處來曰湖南師曰還知同安者裏風雲體道花
檻璇璣麼曰知師曰非公境界僧便喝師曰短販樵
人徒誇書劍僧擬進語師曰劍甲未施賊身已露將
示寂上堂曰多子塔前宗子秀五老峰前事若何如
是三舉未有對者志首座出曰夜明簾外排班立萬
里歌謠道太平師曰須是者驢漢始得。
佳人醉朱顏酡激郢調唱吳歌龍虎風雲在此日
瑤臺竹榭花狼藉甲冑未施露賊身樵父徒誇書
劍客多子塔邊五乳峰前鄉談滿口示彼別傳丕
顯哉文王謨丕承哉武王烈。
青原第八世洪州同安志禪師僧參問二機不到處
如何舉唱師曰偏處不逢玄中不失問凡有言句盡
落今時學人上來請師直指師曰目前不現句後不
迷曰向上事如何師曰迥然不換標的即乖。
黃閣簾前月當午太平一曲千官舞今時何時願
不違驢漢原來白額虎向上酬機屈己躬偏處逢
渠渠不逢夜半御街騎玉馬金鞭指顧皆春風。
青原第九世鼎州梁山緣觀禪師僧問如何是和尚
家風師曰益陽水急魚行澀白鹿松高鳥泊難又問
如何是學人自己師曰寰中天子塞外將軍曰便恁
麼去時如何師曰朗月當空室中暗坐將滅示偈曰
紅焰藏我身何須塔用新有人相肯重灰裏邈全真。
我家風絕偏正木童呼石女應鈍鳥怨松高逸鱗
嫌水急此意無覆藏孰能說得出便恁麼去也一
二三四五甘艸性本甜黃連味元苦。
青原第十世郢州太陽警玄禪師初到梁山問如何
是無相道場山指觀音曰者箇是吳處士畫的師擬
進語山急索曰者箇是有相底那箇是無相底師有
省遂作禮山曰何不道取一句師曰道則不辭恐上
紙筆山笑曰此語上碑去在師呈偈曰我昔初機學
道迷萬水千山覓見知明今辯古終難會直說無心
轉更疑蒙師點出秦時鏡照見父母未生時如今覺
了何所得夜放烏雞帶雪飛山即以洞上法印記莂
焉師念先德付授之重足不越閫脅不至席者八十
年法嗣已十四人恐無可繼其道者遂作偈并皮履
直裰託浮山遠公使為求法胤後即投子青繼其統
偈曰楊廣山頭艸憑君待價焞異苗翻茂處深密固
靈根。
負笈到梁山咨叩無相底千山萬水心好傳碑上
語挺身利涉排雲出撒手那邊人不識慧命絲懸
九鼎時垂涕拊膺恆悒悒脅不觸床足不踰閫八
十春秋克家思忖君不見浮山承旨剔真燈天長
地久騰青鷹。
青原第十一世投子義青禪師稚齡穎異往妙相寺
試經得度棄講肆遊禪席圓鑑令看外道問佛不問
有言不問無言經三載一日問曰汝記得話頭麼師
擬對鑑掩其口師即開悟遂禮拜鑑曰汝妙悟玄機
耶師曰設有也須吐卻時資侍者在旁曰青華嚴今
日如病得汗師回顧曰合取狗口若更忉忉我即便
嘔復經三載鑑時出洞上宗旨示之悉皆妙契付以
太陽頂相皮履直＆unrec;囑曰代我＆unrec;＆unrec;＆unrec;風無久滯此
宜善護持遂書偈送曰須彌立太虛日月輔而＆unrec;＆unrec;
峰漸倚他白雲方改變少林風起藂曹溪洞簾捲金
鳳宿龍巢宸苔豈車碾令依圓通秀後初住白雲次
投子而終焉。
有玅悟急須吐多士眼中空佛祖入圓通秖瞌睡
不顧堂頭爪牙利握手相歡傀儡場郢陽脈脈引
流長生機一路誰能睹鐵牛對對臨風舞謝白雲
駐投子久謠吟無終始。
青原第十二世東京天寧芙蓉道楷禪師沂州沂水
<pb n="928"/>
人性剛勁孤硬謁投子問曰佛祖言句如家常茶飯
離此之外別有為人處也無子曰汝道寰中敕還假
堯舜禹湯也無師欲進語子以拂子摵師口曰汝發
意來時早有三十棒也師即開悟禮拜便行子曰且
來師亦不顧子曰汝到不疑之地耶師以手掩耳說
法九會大振洞上之風徽宗崇寧三年有詔住東京
淨因大觀元年冬移住天寧以不受恩牒受罰遣責
明年敕放令自便菴於芙蓉湖中政和八年五月十
四日無疾而化預書偈付侍者曰吾年七十六世緣
今已足生不愛天堂死不怕地獄撒手橫身三界外
騰騰任運何拘束。
束髮盛年孤硬無敵纔到投子便屈兩膝未發意
時先喫棒免得草鞋費幾緉家嘗茶飯正堪餐一
輪秋月梧桐上竊冒寵榮恩固深我違重誓愧古
今被逮遠行無不可塵塵剎剎盡知音芙蓉有菴
虛空邊岸和尚家風眾人皆見。
青原第十三世襄州鹿門自覺禪師從芙蓉楷和尚
落髮親依久之一日問曰胡家曲子不墮五音韻出
青霄請師吹唱芙蓉曰木雞啼夜半銕鳳叫天明師
曰恁麼則一句曲含千古韻滿堂雲水盡知音蓉曰
無舌童兒能繼和師曰作家宗師人天眼目蓉曰禁
取兩片皮師從此契悟承印可出世住大乘崇寧詔
住淨因後遷鹿門上堂曰牛角不用有有也不妨兔
角不用無無也不得何故天下事但得其情可恕何
妨其理難容示眾曰盡大地是學人一卷經盡乾坤
是學人一隻眼以者箇眼讀如是經千萬億劫嘗無
間斷。
終日偷安長年嬾散撞見芙蓉橫擔片板牛角無
兔角有惟自暢本懷古佛難開口至尊顧笑在丹
墀安邦定國長相思更問苦心愛者誰。
青原第十四世青州希辨禪師參鹿門問如何是盡
乾坤是學人一隻眼門曰汝被一卷經遮卻也師擬
對門搖手曰不快漆桶去師于是悟入受記莂後門
使見芙蓉宣和間出住青州天寧次補萬壽上堂曰
聲前薦得落在今時句後承當迷頭認影作麼生是
空劫已前自己皇統戊辰年十二月十二日親書塔
記示寂。
傷心語豈在多一言入骨恨不磨便宜事須及蚤
容鬢蹉跎何處討句後聲前埽蹤絕跡窠臼踢翻
空劫前夜半扶桑吐紅日。
青原第十五世磁州大名寶禪師參青州問離四句
絕百非請師直指西來意州曰昨日有人恁麼問打
出去也師曰今日又如何州曰你得恁麼不識痛癢
師禮拜州曰可惜許棒折也師因水乳契合住後上
堂曰輪王寶藏如赤窮底人酒店腰帶如大富底事
掉轉身來撞著沒面目漢要拳便拳要踢便踢還知
我洞上家風別有擒虎頭收虎尾底宗旨麼玉大徹
夜行不知天已曉。
日月速若飛襟懷抱耿耿雞鳴達四鄰客子夢方
醒說窮說富獨何心當時世出為雨霖此道先賢
誰不愛令人輕視重黃金我酒既旨我菊既英風
流肯讓陶淵明。
青原第十六世太原王山體禪師因侍大名次見野
雀於生臺上啄食乃拍手雀飛去名於師背上打一
掌師驚顧名曰若是雀子我負你不是雀子你負我
師罔措名曰幸是可憐生互相孤負去師乃豁然證
悟住王山上堂曰還有衝流度刃者麼一僧出從東
過西從西過東師曰未得一場榮先刖兩脛足曰也
知和尚慣用此機師曰罪不重科僧擬議師便打僧
吐舌師曰棺材裏瞠眼僧珍重便出師曰似者等行
腳有甚麼交涉乃曰同安老祖道孤峰迥秀不挂煙
蘿片月行空白雲自異衲僧家到者裏劍甲未施賊
身已敗豈不屈辱先宗王山今日若不捉敗此僧則
<pb n="929"/>
我少室一宗幾至掃地喝一喝逢人不得錯舉。
野雀子已飛舉你負我我負你不虞平地波濤起
始信嚴陵坐釣臺江閣垂綸應有以何似有收有
放無背無向一樽坐論堯時天佛祖相將為榜樣。
青原第十七世磁州大名雪巖慧滿禪師先參普照
有省後謁王山大徹受印可即繼踵住持上堂舉洞
山初秋夏末因緣畢曰三箇老漢雖然異口同音未
免撞頭磕額何也一人大開口了合不得一人高抬
腳了放不下一人緊閉門了出不去王山即不然遍
十方界非外全在一微塵在一微塵非內遍十方界
秖者一微塵許也須及盡不可得向那裏安門入草
還會麼休侵洞嶺初秋艸請看疏山臘月蓮。
謁普照十分緊峭參王山一味癡頑藥病俱捐不
我瞞內外和融珠走盤高我歌惟白雪森我舞以
八佾莫問此心誰可傳明明杲日長在天。
青原第十八世燕京萬松行秀禪師始參萬壽勝默
和尚令看長沙轉自己歸山河大地話半載全無由
入默曰我只願你遲會師忽有省復看玄沙未徹話
請益巖巖曰待汝頭生角腳手生出爪牙來然後討
棒喫一日偶見雞飛鳴乃大悟曰今日不惟捉敗玄
沙老虎亦捉敗岑大蟲也巖曰不怕我笑你那住中
都萬壽示眾曰踢翻滄海大地塵飛喝散白雲虛空
粉碎嚴從立令猶是半提大用全彰如何施設問向
道莫去歸來背父如何得不背父去師曰切忌回頭。
壯游心曾激烈一聽野人言半載心路絕琅玕樹
下金雞舞撞著冤家無處躲玄沙老虎岑大蟲生
擒活捉不須弩大地踢翻海水無滴立我烝民莫
匪爾極。
青原第十九世西京雪庭福裕禪師其幼資英敏鄉
里以聖小兒稱之參萬松松問從何處得箇消息便
恁麼來師曰老老大大向學人納敗闕作麼松曰老
僧過在何處師曰學人且禮拜暫為和尚蓋覆卻松
大喜遂為印可屢膺詔為國開堂乃賜光宗正辨之
號住萬壽問僧面壁石有人看見達磨影者麼曰今
日幸遇和尚師曰拄杖子今日幸遇上座乞供養他
一頓遂打三棒僧曰恩大難酬師擲拄杖曰脹殺懷
州牛。
捏不成團放無餘賸歷劫難名綽號曰聖機投萬
松訛言亂政以心印心蘆汀月映枕石無求綸扉
有命搖撼乾坤不落偏正死人喫棒懷牛作證。
青原第二十世靈隱文泰禪師器資卓異穎悟過人
因雪庭問當機一句試拈出看師擬開口庭曰家產
被人籍沒了也還在者裏叫屈作麼師拊掌曰誰奈
我何庭曰者風顛漢上堂曰塵劫來事只在於今河
沙妙德總在心源試教伊覿面相呈便不解當風拈
出且道過在甚麼處卓拄杖曰秖為分明極翻令所
得遲。
寒穿衣饑喫飯朝朝暮暮不曾間家資籍沒欲恨
誰長歌御苑風顛漢木人運步玉女謳吟天曉不
露夜半平沉。
青原第二十一世寶應還源福遇禪師遍參歸侍靈
隱次隱曰我舉拂子你便向拂子上會我良久你便
向良久處會如何透得本分事師面熱汗下一日隱
上堂舉切忌從他覓迢迢與我疏語遂大徹曰今日
捉敗老賊也隱喝師便出後僧問如何是祖師西來
意師曰風送泉聲來枕畔月移花影到簾前曰猶是
聲色門頭事師喝曰賣私鹽漢到者裏弄假引子僧
禮退。
歷遍門牆便小天下歸遲靈隱面赤驚訝捉敗老
賊始心開風和春暖好徘徊大徹投機一句子鐵
牛吐出玉麟來滑滑泉聲溶溶月色西來祖意決
擇明白扶桑依舊海東邊相逢何用話疇昔。
青原第二十二世鄧州香嚴淳拙文才禪師嘗讀永
<pb n="930"/>
嘉證道歌至幻化空身即法身之句因契悟乃謁還
源呈所解源曰秖如道君不見是指阿誰師曰覿面
相呈更無回互源曰墮坑落塹漢作恁麼語話師曰
和尚作麼生源曰汝口聻師曰勘破了也源休去。
皆說桃源非人境甘靜逃名若箇肯一朝深入無
還心石懶雲癡俱喚醒覿面事絕回互既勘破不
消顧萬年藤纏古樹枝百千億劫同不移。
青原第二十三世南陽萬安松庭子嚴禪師初參息
菴有省復以所得親質香嚴嚴曰子不聞蠱毒之家
水莫嘗耶師曰也須吞得去吐得出始是肚皮嚴曰
蒼天中更添冤苦師曰謝和尚印可嚴曰未在更以
淆訛徵辨大豁疑礙遂付以洞上宗旨有五乳峰頭
師子子光前耀後自超群之句住後上堂曰我不學
諸方說禪浩浩魔魅人家男女僧問達磨面壁時如
何師曰者便是浩浩底禍胎也曰如何得勦絕去師
曰倒搓芒繩縛鬼子。
始息菴深自諾叩香嚴轉驚愕經游蠱毒家有水
便當茶能吞復能吐味美向人誇且莫誇卻堪惜
雙桂陰森憶少林風高秋老花狼藉。
青原第二十四世凝然了改禪師侍松庭聞舉月印
示眾曰路逢死蛇莫打殺無底籃子盛將歸此是深
明洞上宗旨若是鹵莽禪和到者裏如何透得師曰
者箇莫是背觸不得底意麼庭曰笑破山僧口師罔
措庭曰你在鬼窟裏討甚麼碗師愈不安一日聞庭
上堂浩然大徹會祖庭虛席合山敦請師力辭不得
已而赴上堂曰莫向言中取則直須句外明宗若能
如是會徹古徹今自由自在。
常縈羈旅懷感遇非但一鬼窟盡掀翻傲睨藐今
昔看此時是甚時千鈞祖道誠懸絲赤班蛇橫拈
倒弄青霄鶴東去西馳分明格外神僊訣若問庸
人那得知。
青原第二十五世俱空斌禪師參凝然求示心要然
曰達磨未來時你作麼生參師甚疑之一日睹秦封
槐有省回侍立次身甚戰慄然曰契斌參得禪也洞
上一宗密在爾躬何以驚疑師豁然而悟曰某甲今
日如在紅爐中拾得一片雪相似然頷之遂授洞上
法印住後僧問如何是空劫已前底事師曰烏龜向
火。
脩途客久吁艱阻相見蒼茫問鄉土槐陰顧笑莫
能儔跌落虛空叫石虎片雪紅爐揀得時散作霏
霏天上雨正脈疏通空劫前好看烏龜來向火。
青原第二十六世定國無方可從禪師參俱空斌和
尚空問子曾見何人來曰少室山前風悄然空曰因
甚一花開五葉師曰沒孔鐵鎚百雜碎空曰掠虛頭
作麼師曰某甲見盡天下人只解掠實無一人掠虛
者空曰不打自招師曰老和尚慣用底不妨勘破。
左顧右盼謂若無人祖山風悄宛轉機輪彼蹈實
我拉虛柄殺活任卷舒矢心傾膽長如此為報平
安書一紙。
青原第二十七世月舟文載禪師於趙州柏樹子話
有契入後掩關閱古德機緣淆訛處若面牆久之忽
大悟而歎曰曹洞宗風大播天下有織錦迴文之工
非鍼線細密盤旋回互不觸當頭者不能與伊作主
也遂參無方通所悟受印記。
親落落友靡靡趙州老遘何奇生平契合無更有
花邊相勸一杯酒躊躇古昔思愈深推倒面牆隨
意走君不見石女登機金梭密扣暗去明來綱珠
錦繡。
青原第二十八世宗鏡大章宗書禪師聞月舟道望
往依焉一日侍立次舟問文殊為甚出女子定不得
師曰別意寸心違曰罔明何故便出得女子定師曰
相知一諾重曰你見解秖如此那師擬對舟便喝師
尤涉疑入室請益經八載始大悟蒙付囑。
<pb n="931"/>
一諾殷殷寸心翼翼或升之堂或入之室鈍置八
年曾不審忽夜翻身摸著枕隔壁敲床叫阿㖿無
盡虛空俱銷殞訏謨定命扶捄自許于時言言于
時語語五乳峰前看月華皇皇穆穆是誰家。
青原第二十九世西京幻休大千常潤禪師始閱修
多羅有所警發後參小山聞舉洞山我今不是渠師
於言下領悟以偈呈小山曰若要識此人有箇真消
息無相滿虛空有形沒蹤跡曾為佛祖師常作乾坤
則龜毛拂子清風生兔角杖頭明月出山曰子母勦
說須自入悟門師曰當不借緣從何門入山曰既不
借緣何為至此師曰因不借緣所以至此山曰就不
借緣於意云何師曰彩鳳翻飛身自在鐵牛奔吼意
常閒山許是克家種艸即以洞上法印付之略曰定
作人天主當思少室秋。
入海量沙循山採藻心志徒勞何日了一朝撲碎
古菱花妍醜分明都自曉橫身鬧市邊垂手撫八
埏杖頭風月本無價奮肆施為緣不借少室始基
永勿移新豐振古洵如茲。
青原第三十世燕京大覺寺慈舟方念禪師參幻休
和尚一見便問甚處來師曰北方休曰北方道法與
此方何如師曰水分千派流出一源休見其語異命
充堂司一日遊初祖面壁處豁然契悟曰五乳峰前
好箇消息大小石頭塊塊著地以偈呈休遂印可付
法偈曰無上涅槃心佛祖相傳付吾今授受時雲淨
峰頭露。
時感蕭晨尋哲匠機觸箭鋒不少讓乳峰石上連
歌唱錯寫伽陀誤此生改頭換面任呼名白雲問
我將何行甘露門高啟南北非心非法情難測但
見山山添翠色。
青原第三十一世雲門顯聖湛然圓澄禪師白衣時
見隱峰令參念佛是誰話三晝夜有省投天荒山妙
峰和尚薙髮後聞僧誦傅大士法身偈及乾峰舉一
不舉二話乃大悟時大覺和尚寓止風塗師往參覺
一見便問止風塗向青山近越王城畔滄海遙時如
何師曰月穿滄海破波斯不展眉覺復以洞上宗旨
詰之師酬以偈曰五位君臣切要知箇中何必待思
惟石女慣弄無鍼線木偶能提化外機井底紅塵騰
靄靄山頭白浪滾飛飛誕生本是無功用不覺天然
得帝畿大覺許為室中領袖而印證曰汝後開兩片
皮截斷天下人舌頭去在付法偈曰曹源一滴水佛
祖相分付至今授受時大地為甘露咄五乳峰頭無
鏃箭射得南方半箇兒。
大鵬鳥展金翅萬里扶搖勢必至破天荒翻地軸
杜宇聲中春夢熟細切雲門餅喚喫洞山茗午夜
霧氣濃孤峰不露頂百世上收闕文千載下流餘
韻豈謂森羅同一印。
青原第三十二世秀州資聖三宜明盂禪師弱冠即
知有生死大事遍參知識皆許可惟不自肯閱古德
語如獲故物憨山譽之於眾曰新生犢子不怕虎一
夕旅中觸香桌有契悟參雲門澄和尚聞上堂震聲
曰放下師為一驚永息疑情入室呈所悟門問曰懷
州牛喫禾為甚益州馬腹脹師曰問取露柱去門曰
有句無句如藤倚樹秖如樹倒藤枯句歸何處師曰
長江翻白浪門遂證之以洞上法印囑累偈曰夢裏
參知識休作幻字解逢人莫問誰磕碎虛空界始開
法雲門十坐道場築愚菴於西湖度母出世而為終
養。
目無今古氣陵英武犢子新生曾不怕虎秋夜蕭
蕭梁月照迢迢旅夢蘧然覺兩手挐空伸出來佛
與眾生埋一窖登玉笥謝化鹿心十年聲一曲人
皆有母我豈無遺聖湖流遠孺慕口碑。
蔗菴範禪師語錄卷二十五

<pb n="932"/>
<sarticle><article>蔗菴範禪師語錄卷二十六</article></sarticle>
侍者智宸錄
<other>佛事</other>
釋迦文佛及二尊者開光舉筆曰秪者著子乃我如
來四十九年無因宣示三百餘會曾未激揚靈鷲山
中將欲特拈賣弄卻被飲光破顏冷笑累及慶喜剎
竿倒地由是借空托彩據幻標真任機立號應物成
名法無定器慈不以緣色現紫金五濁昇中天杲日
化周群有十虛橫斷岸孤舟或隱或顯時止時行芳
流同鑑水悠長靈胄與爐峰綿亙其奈有者遮障既
深情封益厚色相上分別好醜形容間計較短長不
困於長途則惑於岐路也今日看黃面老人重整劫
外風規斬新寰中條令要使盡大地人見而悉皆證
悟復舉筆曰大眾見麼遂點眼曰海底珊瑚枝上月
清光萬古照雲門。
善人智綱誕辰塑釋迦佛開光有一段無畏百寶光
明不獨黃面老人富於德本廣大施為即一切眾生
靡不周該而卷舒悉備可與日月同一照臨可與天
地同一久長秪為時人貴耳賤目未免微細揣摩精
詳雕繪然後道十身靈相遍界不藏萬德慈容全彰
妙好成就一切無上善根圓滿一切無漏智慧壽算
永衍風采維新已是眼中著屑了也大眾還見釋迦
老子麼不然東塔再為點破點眼曰五山剎境看無
盡一點清光照古今。
觀音三大士開光碧天月落有水皆臨大地春來無
花不豔上與諸佛如來同一慈力下與六道眾生同
一悲仰赴感塵剎不為勞應接群生匪謂猒求子者
與子求三昧者與三昧求長壽者與長壽求智慧者
與智慧因有如是大誓故能如是輸心然則猶是隨
人歡愛任物妍媸當知形名未兆之前彩畫不該之
表清淨目中本有寶光亙古亙今無欠無餘大眾還
見麼輝騰雄萬古日照正三更。
普賢大士開光萬紫千紅全彰相好遠山列岫盡現
眉稜花街路廣處處暢為法襟懷歌館調高曲曲成
願王韻度有時以一毛孔裏顯示無邊剎海要與人
平分風月有時將百億須彌含攝一毛孔內總不知
世事浮雲萬行門中惟推元首雜花筵上獨讓克家
子細看來猶為舊時雨雨風風弘濟焦勞之面孔舉
筆曰大眾此是他騰煥古今爍破天下一段眼光時
人雖如是信如是見大似隔羅望月盡屬朦朧若欲
親見一回待山僧簇新點出遂點睛曰珊瑚籠杲日
銀漢炯長庚。
韋馱開光炳靈天上遊戲人間黃金鑄面遠山作眉
為古佛先聲實法王良輔量同海納匪倦經營力等
山擎功高吾道此猶是空谷之應聲太虛之現影須
知正法眼中無礙寶光重重涉入剎剎交羅只為無
人點出所以疑是疑非說難說易今日杷柄既落山
僧手裏秪憑一點真精彩照顧叢林眼更青。
曹山懸鐘版施劫前未兆之機縱橫蓋代垂教外別
傳之句格調超倫剛大堪中流砥柱醇全式後俊良
模所以靜則秋霜凜冽徑塞群邪動則春日融和路
開眾正惟祖令當行雖貴星移斗換若家聲克穆必
須浪靜風恬有謂匪行異類不墮常途也知盡落他
彀中因甚如此擊鐘版一下一聲敲徹響震千秋。
東塔移鐘版入新僧堂聲前有句杲日麗明格外垂
機疾雷震響為禮為樂允作群生極軌或動或靜式
昭列聖洪模以舊維新風光本有移前轉後家法現
成所以放行時萬流仰鏡把住處五眼莫窺若總不
恁麼底別有出身之路許為龍騰象踏放曠隨緣設
或依倚將來未免聽他調度遂擊版一下。
試鐘鑄頑鈍於萬煆爐中融真妄於千差境上故得
妙體如如聲光秩秩有口通身無緣不應相逢作者
大用纔彰遇著知音洪音始唱遂擊鐘一下云大眾
<pb n="933"/>
還是聲到耳邊為復耳往聲處者裏決得端倪長劫
大夢直下喚醒無始情塵應時銷落便見釋迦老人
慶喜尊者飲氣吞聲一場敗闕脫或疑念相持且聽
鯨音再吼復擊鐘三下。
體如啟關三載灰頭土面一切離聞絕見窗前白日
頻移門外青山非變因緣時節到來金鎖玄關掣斷
心墉推倒靡存性地踏翻無限者邊那畔休論佛手
驢腳齊現隨語隨默種種神通或卷或舒頭頭方便
自己與萬法混融萬法與自己互換恐有人未能言
外知歸試為汝放出關中主看遂以拄杖擊開關戶
一蹋衡門兩扇開五色祥麟步天岸。
一燈封關百城飽歷風霜枉勞自己身心千里賣卻
布單徒博他人冷笑蓋己躬下有一段大事因緣天
地不能覆載日月不能並明佛祖不能唱演人天不
能窺覷惟在當人諸緣外息所證內忘使得十二時
辰不被十二時辰使黑夜裏摸著枕頭寒灰裏撥出
火種秪消開顏微笑龍女不往南方成佛多時善財
未參知識功行早圓可謂不費心力坐致太平是則
是有一人未全肯諾淆訛在甚麼處垢面剋成千日
志施為始得萬機閒　開關昔從者裏入喫飯知為
飽今從者裏出著衣謂不寒然則說箇入說箇出猶
是舊時氣息要明今日事麼四面無門不自便寒灰
枯木已三年從今掣斷無鬚鎖有路何妨遍天下。
爾木揜關居孤峰頂恆沸騰騰決無空過底日子在
鬧市中常靜悄悄豈有虛棄底時光盡大地是自己
出尚無門入於何路若能如是信如是證於一食時
經五十小劫於一夢頃歷百億春秋更無纖塵而為
障礙如必要期限三年時延千日向甕牖裏翻箇觔
斗出來始道從今不受人謾直須是非毀譽不挂心
頭得失有無拋在腦後只消一句當天自然千差絕
跡大眾且道是那一句饑餐渴飲皆由己春熱秋寒
莫問人。
聞慧封關石室茅茨真風壁立水邊林下祖意分明
今時人秪解春路踏紅秋山踐碧不拘佛界不滯魔
宮自以為能事畢矣殊不知本色道流正因出家正
因行腳正因毘贊正因退藏須向者裏明白一下則
百城煙水一室全收把住封疆諸塵坐斷一切處自
然尊貴一切事自然圓成我有一句與君斟酌三年
過後開門出青眼還將識故人。
祖機封關即俗即真竹是舊年筍無縛無脫梅開今
歲花者箇悟得諦當剛大立身正因出世行惟自行
止惟自止不由人排遣如是則銕磨家風卷舒無異
末山煙月憑驟原同可以鎖斷佛祖咽喉那怕無舌
人不解語既然世有良馬山僧不惜一鞭良久曰三
年傳此令千古妙高峰　開關當年堅仞門墻不是
埋蹤絕跡今朝豁開戶牖亦非逐浪隨波其中的旨
山僧已自道了若是祖師格外之機待關中主出分
明舉示。
埽大覺念祖塔乳峰嚆矢雲門射的宿世冤家同門
出入道箇人有南北法無彼此水分千派流出一源
重整雞岫綱宗荷負石頭命脈雖是冷面熱腸未免
春行冬令惹得兒孫鬧不休頻來擾攘渾無忌。
埽顯聖開山湛祖塔道無可比德無可名法無恆軌
夜半日明劍戟齒牙橫吞佛祖鴆砒心膽毒害諸方
致出一隊兒孫大寶王剎處處雄蟠弘濟要津頭頭
把斷逢橋拆橋遇路塞路欲盡大地人不許夜行投
明須到獨有範孫冥頑不振砥操無方到者裏也只
得撮土為香撩雲作供陳於無縫塔前以盡追遠之
誠大眾秖如山兮蒼蒼水兮湯湯不是淨妙身亦非
廣長舌且向甚處見先師翁面目炷香月下金雞報
五更石頭路闊雲門裏。
入院埽澄祖塔畫圖一幅雲門裏禮樂千秋化育中
萬籟熾談無間歇郢陽韻戛舊家風顧眾曰開山和
<pb n="934"/>
尚來也鳥啼春樹碧花發映山紅。
退院埽湛祖塔藏身北斗坐嘯南辰四十年來風清
月朗大千界內天成地平今朝燒一瓣香奠一甌茗
所貴此話大行若說道大與環景長輝德備同陽春
布澤難忘至意圖報私恩切莫將太虛面上畫彩增
妍。
湛祖忌日東塔拈香昔年於此截斷天下人舌頭今
朝於此大開天下人笑口蓋我師翁將死貓頭作奇
貨商量縱經地久天長無敢酬價淨範忝為後胤尋
思發落其奈此事而今陵賤如土不若薦無米飯獻
不濕羹雖為情疏禮簡庶可見福城舊日家風。
湛祖忌日天華拈香正偏絕待尊貴難名本懷獨暢
立枯紙上蠹魚調響新豐驚殺草中狐兔實為五宗
萬世之師表豈曰天華再造之元祖燒香奠茗年年
事冷淡門風是子孫。
埽弁山瑞和尚塔赤手挽已墜綱宗仁惟以博素性
拯癡頑魔孽義不容辭唱新豐曲子大石繖家聲崆
峒山上之雲蔭覆無際百丈花梢之月照耀靡垠所
以高來高就低處低平驚宿鷺於蘆汀狎沙鷗於古
岸類之勿齊混他不得一切人到者裏攀攬不及猶
子今日且向甚處鑽仰龍岡千仞無回互沉水一爐
拜塔前。
埽東山澓和尚塔鑼聲一響網裂千重撼搖山嶽出
海金龍雲行雨施振聵提矇音徽不隔旦暮猶逢寰
中交麗春如許洞口薔薇花正穠。
埽香雪有和尚塔塔樣玲瓏雲鎖密風飄香雪遍南
州一杯山茗循家禮芳躅應知仰未休。
先愚菴和尚懸真尋常見底牛頭馬面平昔聞底證
龜成鱉總是幻妄體貌生滅聲輪若要真實聞見圓
拔疑根遂展真向者裏著眼始得。
先愚菴和尚訃至設供當年你逼我入地無門今朝
我教你上天無路非為恩大難酬卻是冤家相對然
則不奉非輔不順非孝如今恁麼揄揚且道意在於
何豈不見向道莫去歸來背父。
埽先愚菴和尚塔纔掩虛空無縫戶廓開玉笥古明
堂無絃琴上輕彈指流水高山韻轉長若是知音底
以此顯正法眼不須文彩重彰恐有未聞者白雲青
嶂裏再爇一爐香。
先愚菴和尚木主入祖堂道統承先風規啟後真性
妙用不假餘思舉足動地展手擎天猛虎當途神龍
出海此猶是接物利生邊事還知先師真實處麼石
人半夜語莫使外人知。
埽先愚菴和尚塔酬恩三轉語稱冤不已肯諾不得
全塵埃亙天未若銀碗盛雪玉鷺擎杯貧而好禮者
也炷香曰日彩夜央紅海面珊瑚樹下唱金雞。
先愚菴和尚忌炯捄時之明誨語激驚天勒為法之
苦辭聲雄震地王大伯結怨在前鄭二哥譏評於後
曹山今日擬違背他恐逐時趨欲奉重他卻循舊例
若獻洞山茶奉雲門餅猶是尋常禮貌畢竟如何一
盤酖毒甘香果今古酬恩是此心。
先愚庵和尚忌三年前煙波鼎沸三年後天地清寧
正當今日我老和尚舌現廣長說雄無畏木雞啼夜
半芻狗吠天明都道是郢上歌雲門曲唱彌高和彌
徹爭奈有肯諾不全過在甚處盡解正音紹續到底
飲水思源。
先愚菴和尚忌雲門撾塗毒鼓斷我命根福城燒無
價香熏你鼻孔列祖本懷盡將敗露一生心事幾箇
能知既無知者則無恩可報無德可酬今朝盡肅肅
之儀殫穆穆之禮又圖箇甚麼震海潮音同舊日人
天慟哭四年心。
先愚菴和尚忌恃其所長者必敗樂其所安者必危
山僧在先師會下無念尚虞滯跡有佛亦不願為豈
肯恃其所長樂其所安所以年年此日燒香盡禮有
<pb n="935"/>
謂如是則矜高而自伐輕忽而孤恩許他傍觀眼正
何故處處月圓排夜色家家日照有天光。
先愚菴和尚忌天維不高地維不厚從上沒字碑會
不難讀劫前太古曲自有知音唯有愚菴箇生查子
唱來全無縫罅和者最難入頭山僧二十年來欲開
口不可得所以一年一度燒香蓋是家常茶飯當時
違背稱焉敢此日悠悠始恨長。
先愚菴和尚忌機若投時砒霜可以活命心無合處
甘露亦能殺人所以一切人恨入骨髓怵然驚異但
八年前有則因緣簡易無疑幽遠莫測多少人胡亂
鑽研妄援矜式今日天華借常住杯盤說箇太古深
情且道先師之意何似炷香曰循本而思知尊可畏
孰敢外此。
先愚菴和尚忌銀碗盛雪石女獻歌總非至尊家禮
陳其宗器薦其時食猶為世諦故常天華不援故例
匪襲時條心香一炷年年爇若謂酬恩違背多。
先愚菴和尚忌未離苕溪眼裏有筋既入雲門鼻孔
垂下新豐吟唱高而寡和本分事日用而不知欺胡
謾漢討盡便宜載詠添愁追思何必今日不得已向
諸人披肝吐露卓拄杖霜落早紅烏柏樹鴈來秋老
白蘋花。
先愚菴和尚十周忌昔日無人識得渠今朝翻覆憶
何如不傳綸旨威音外知向誰家作馬驢大眾還知
得老人落處麼有時一音普被寶鏡堂前雲輳有時
功位不拘夜明簾外霜濃當法運拊髀之秋安危注
意之日慨時習正囂愛雲門放下伎倆既盡心事已
休東塔獻茗燒香自有冤對別轉一途如何收拾卓
拄杖一箇閒名空作鬧十年淵默始全提。
埽歷然和尚塔虛空拔得無根樹栽向梅山裊煙霧
龍泉舌上斬癡頑今古英雄能幾箇若有同風合調
者皆隨我道遂炷香初來人事莫怪空疏。
埽弁山久和尚塔嘯月臺邊獻策面斥我謬華林園
裏披芬情厚天倫雖同鴈陣驚秋實愧漁歌唱晚有
蘊在中敢此傾洩謹備辦香杯茗致陳無縫塔前不
圖以德報德唯在以直報直卓拄杖伏惟尚饗。
慧花唯岑和尚訃至設奠峽山唱無聲之曲雲門高
自響之歌非愛鏗鏘雅調實為休戚相關大眾峽山
和尚來也一天風色緊四野稻花香。
清涼三疾和尚設供越山毓潤驥逸空群萬竹凝華
鳳鳴絕侶廬陵米價湧連天鈯斧子光芒射斗所以
屬望於吾兄者典型斯存老成有在砥狂瀾起衰弊
撾塗毒鼓膽喪妖狐開甘露門清涼遍地何乃移步
太忙香水海頃刻踏翻轉身甚急金剛山一時靠倒
致使白鶴吟風盡成愁韻青松掩露總是淚痕山僧
今日掬三箬之水以為觴擷五峰之翠以為奠欲雪
同條之恨且又如何叫屈良久不慚嗣胤烈深惜雁
行疏。
妙覺爾衡和尚設供挽雲門弓發化山箭桐汭岸邊
射得半箇聖人大火聚裏倒栽無影大樹蕩除空劫
家私翻轉今時鐵案有者道剛毅所鍾或謂之利人
方便總是九重之閫未登妄以尊貴之旨遙斷山僧
今日親歷影堂聲容儼覿山泉借酹表同門莫道相
逢不相識。
埽蕃光和尚塔昔年相見金雞報鄰家之曉今日相
逢玉鷺宿蘆灣之月惟其祖庭薄蝕事切捄焚煦嫗
萬物不愧化工是故緬想風神描畫不就若以苕溪
水擬其波瀾蒼弁峰比其高峙豈不深相孤負大眾
且道畢竟向那裏辨吾金仙和尚端倪爭愛優曇時
一現陰涼大樹已擎霄。
埽元木大師塔雲門一曲陽春白雪調合聲諧兄惟
偉傑碓嘴花生石頭路闊霜落鐘鳴夢回蝴蝶既倦
津梁猿鳥凄絕貽厥孫謀靈骨昭晰致奠必躬黃梅
時節蘭味寧忘杯茗是設挹湖之光析檀之屑欲報
<pb n="936"/>
同風我胸以洩載詠載思不禁嗚咽顧左右休嗚咽
堪笑悅秋深山谷桂枝黃遍野香風吹不歇。
無量來雲和尚訃至設供克任大法須是其人得賢
峰之符信揚南劍之令猷化跡蕭然似鳥行空應身
無量如月入水功勳不墮明暗雙彰直得百花嵒起
舞靈源洞謳歌何期最勝幢一朝傾仆大樹王忽地
摧殘佛祖哀愁群邪慶悅且道資聖將何追悼夏至
前端陽後花落空山猿啼白晝一盞新泉千里情莫
言相見不如舊。
夾山雲松和尚訃至設供吳山峻峭鑑水汪洋暑往
寒來魚沉雁杳適纔夾山和尚特地傳箇消息來乃
謂濟人舟已到岸了還鄉曲已唱了其奈四眾哀號
無已六群踴躍不勝有箇末後句子要雲門為眾舉
揚使未聞者聞未見者見未證者證未安者安卓拄
杖曰風急鳥啼千樹月夜寒猿叫一天霜。
宗蓮大師揜龕霜花一夜灑晴空血染江楓處處紅
誰道南山凋玉樹歸鴉腸斷唳秋風嗚呼我棲真法
兄宗蓮大師雍雍如天上祥鸞逸志如水邊野鶩離
受業冥鴻千里處叢林寒谷皆春唐公嶺上臨流洗
耳雲門路裏負屈搥胸冰雪為心追蹤先哲慈和是
性提獎後賢利己而利人全然包裹出世不出世無
可無不可今朝更擬問淆訛截鐵之言重為舉遂掩
龕曰煙鎖丹墀獨掩門高樓一曲梅花譜　起龕滿
灘紅蓼曙兩岸白蘋風有杖探深淺寧論西復東未
有長行而不住亦無長住而不行既然舒嘯無心何
妨因行掉臂請向劫前行一步天南天北許誰同。
舉火來也蕭然去也蕭然人情難湊泊住處總隨緣
有時捏聚一毛頭上能含剎境有時揮灑搕𢶍堆頭
盡撒驪珠撮空花結成蜜果邀陽燄爛煮浮漚所以
若智若愚或聞或見箇箇心裏竊有所疑蓋為者漢
具大人相不驕不傲不矜不伐平昔不肯輕洩斯藉
烏芻瑟摩之神力而為大眾傾倒舉火炬曰大眾看
看光前耀後無多子一箇柴頭撼地紅　入塔水落
石頭見正體無迴換一一塵剎中頭頭皆方便唯此
壺中世界非常劫外風規迥異寒暑總無干涉壞成
豈有變遷萬境森圍侵擾不得一門深入佛祖罔窺
龍樓玉磬停聲鳳閣銀簫止響且甚麼人合住其中
掩塔戶曰玉女年尊懶畫眉悠然獨坐廣寒殿。
唯岑和尚木主入祖堂釋迦排上牛欄達磨趁入馬
廄絕非人擁人推盡是自作自受捧木主曰惟有者
漢北斗裏不喜藏身東山上懶於馳驟地不能載天
不能覆且道歸在那裏喝一喝曰此中一句無私日
上三更依舊。
百愚和尚訃至設供撮電光照人妍醜敲石火爛煮
虛空蓋為作事蹊蹺所以神人怕怖惟兄與弟雖則
同條生卻不同條死有句實情語言莫嫌當面唐突
一陣兩陣寒風急千山萬山落葉聲。
遷大椿壽菴主龕過雲門封塔明聖湖頭事葬盡禮
先師至性世已共知雲門山裏宅兆重卜赤敷之心
人所同見一去一就兩處絕淆訛一開一閉諸法無
回互所以大千同一真如正體原無出沒如是則去
來不以象動靜不以形但是大椿菴主有箇深深處
也要大家同知同見良久月影移央號令分輪王不
坐琉璃殿。
真如文法師掩龕陽春唱徹本翛然血染春花泣杜
鵑向上不傳親說破蘆汀月皎鷺鷥眠恭惟文老法
師誕毓嘉禾之秀親承古佛之猷佩雲門寶印萬有
全彰弘慈恩要津三根並進如說而如行薝蔔林中
播其遐馥隱此而顯彼真如塔上廓其浩心或化不
定方縱橫毀譽靡不由他或道無不在愚智親疏俱
承陶鍊或應折伏者剛正之言銛如利劍或當攝受
者慈悲之氣藹若春風固應慧照無窮其奈化緣已
畢嗚呼哲人往矣古道危矣問津無地矣歎恨無及
<pb n="937"/>
矣但老人生平有箇道不盡底句子今特分付大眾
當如是知掩龕曰簾垂黃閣尊無極格外家聲倍舊
時　懸真鏡裏音容近而可見空中相貌切而常知
其或道箇若見諸相非相即見其真都是茫茫過去
不敢抬頭而與天下人為師為匠者遂展真曰敢道
者箇不是　舉火當處出生隨處入滅銕馬嘶風泥
牛吼月闡揚恁麼事須是恁麼人苟非盤根錯節豈
能緯地經天所以掖幼童出火宅獎迷客蹈通衢薝
蔔風遍界飄香多寶塔從空顯現逢寒暑而必行當
雷霆而不避自謂諸人知處良遂總知良遂知者諸
人不委舉火炬曰此真如老人出世因緣利生事業
已對諸人傾盡或有未獲親聞可再聽最後開示擲
下曰要與兒孫留好樣一堆火聚長優曇。
寶壽梵則和尚訃至設供卓拄杖此是梵則法兄最
後為人底句子諸仁若信得及永絕馳求得大安隱
若也未達根元天華為汝重布葛藤也七十二賢峰
俄顰翠黛無邊大法海忽下慈帆人天興失怙之悲
慧命深鼎絲之慮閒林以秋風響動雁陣則霜冷聲
飛露流松檟潸潸淚雨灑黃花點點愁。
瑪瑙雲屏火多年相與最忘形休戚攸同骨肉情一
種風規傳不朽豈搏幻影愧生平況衣內明珠本有
光耀隨上下現形任青黃映色門門獨露圓常處處
全彰至體今日可謂話頭已圓所作皆辦但臨行時
有一段事深相委託要我舉揚且道是甚麼事舉火
炬一莖茅上飛紅燄。
德音老宿封龕三十年影不離山十二時情不附物
鋒芒不露放曠隨緣天墜不以為憂地傾不以為慮
無作而作翻荒嵒成寶林不言而言化癡狂為純粹
所以聲光藹著如旭日當軒道味悠長若寒泉徹骨
既知世緣已畢便乃委蛻安然此是德音老尊宿生
平實據一絲毫也動他不得秪有箇藏身底妙訣與
大眾略通一線遂掩龕曰玉戶垂簾排夜色楓林霜
染不知紅。
山言法師入塔玉笥山下祥麟法苑林中猛虎咆哮
跳躍驚人趯起須彌倒舞抑且行儗冰瑩志存拔濟
非化為化將盈宇內無說示說已遍寰中惜世緣早
猒乃津梁是疲此言法師生平導利之涯略也如今
漁舟到岸葉落歸根且道他立地在甚麼處窄徑霜
濃人跡杳蘆汀風定鷺鷥眠。
石佛畫空老師掩龕連夜雨消三徑暑碧梧風動一
天涼長鯨一吸海波盡會見蒼龍入異鄉恭惟畫空
老師濟河巨筏照世菱花芳軌踵於真寂苕溪擅金
鱗躍網之奇佳聲振於嘉禾梅里聳野鶴翹松之望
其操也胸襟冰雪其和也懷抱陽春肅以秉躬石佛
盡為斂跡慈以利物路人靡不傾心若夫搖木鐸於
柳巷花街放綸竿於蘆汀蓼渚朝跨揚州俊鶴暮騎
陝府銕牛拏空塞空將錯就錯非其不能是不為也
斯則繩床高挂拄杖橫拋啟訓之緣既畢涅槃之岸
已趨秖有一句子諸佛未曾詮顯歷祖不能提持老
師六十八年秘而不揚今日落在資聖手裏試為大
眾揭露去也簾垂得坐平常地百鳥銜花無路尋。
香萃慈生禪師封龕三十七年鹿隱蕉此番袖手看
雲高玄沙不度飛鳶嶺萬古清風匝地飄此蓋慈公
平素馳騁有端故同志之感有如此幽深寬弘待物
無私故欣味之思有如是彌切有忘情絕謂之襟懷
故有來去無拘之脫灑正恁麼時萬機俱寢息獨坐
無尊卑此後且向甚處相見夜明簾外風聲悄金殿
誰焚柏子香　舉火竹橋頭秋雨瀟瀟楊柳岸寒雲
漠漠達其源通身慶快得其旨滿目生涯唯其挺以
秀姿操以恬智和藹潛歸春岫根莖盡受其榮寒蟾
懸映長空波水皆流其耀日居月諸底事將以剛猛
加鞭期載哲來翔何斯人遽逝所以村南溪北維緇
若素發中之感此是靡他謂寒山子歸太早論年忘
<pb n="938"/>
卻來時道留箇末後句我今為君了擲火炬無毛銕
鷂火中飛光彩十分看愈好。
錢石諧童子火舉火炬曰大眾看看者是石諧童子
驚人句也於斯識得根源全身擔荷便能志樂堅固
如金剛不可沮壞與世相羊隨機應變振古道獎澆
浮入世可以治國齊家出世可以成佛作祖其或未
盡端詳更看花鋪錦上昔日恁麼來大地震谷底春
雷今朝恁麼去遍地湛晴空秋霽去來隨分納些些
好箇西來活祖意此惟石諧童子克性純真自天而
縱靈鋒出匣殺活隨時智鑑在躬森羅無避搉其稚
齡坐必跏趺脊骨純鋼鑄就異其藻飾語為拔萃舌
根錦繡堆成取之於心挽綱常可唾手即之於事視
佛祖猶飛埃所以鄰里望之是杲杲珠林箕裘倚之
為珊珊玉樹豈謂酬機敏速歸轍難遲顯修短之時
原是夢中日月標聚散之境均同水上鳧鷖吉祥知
止報謝怡然旅泊三界示一往還山僧亦復何言哉
但作短賦以送行有期汝再來於爽溪岸畔把臂聽
流水潺湲吾當重宣試聽之抱麟閣之志兮攸關道
裔摧玉樹之幹兮愾焉哀些寒風飀兮飄揚衣袂紅
葉飛兮日辰妍麗騰樂邦兮家莫久住憫濁世兮昔
曾有誓不去不來兮真人無位逆流順流兮自在三
昧銕鷂翻身兮翱翔火聚歸去來兮好歸去擲火炬
切記切記　入塔歷煙水無窮遇知音有數深入勝
熱公之堂奧脫盡皮膚敲開阿逸多之閣門全彰剎
境毛孔中量容太虛之寬骨節裏響諧金石之韻縱
橫得妙體絕廉纖方許汝親到不疑之地藏舟於壑
藏山於澤藏天下於天下提起骨襯曰且道者箇藏
在何處無縫團團晏坐時銀鉤月挂珊瑚樹。

蔗菴範禪師語錄卷二十六

<sarticle><article>蔗菴範禪師語錄卷二十七</article></sarticle>
侍者智宸錄
<other>佛事</other>
大休法姪衣缽入塔花前一笑始親承奕世傳來繼
祖燈魔外欣思曾未許謂言名實要相應唯我曹溪
法姪大休禪師寶壽真苗象田嘉穗氣挺風雲有卷
有舒身為船筏以津以濟平地上輸機天花散彩荊
棘中移步密印全彰方恂恂以接後賢白蓮之風播
而匝地乃兢兢以深遠略曹溪之水決而滔天正宜
應物如春豈謂化絃改調呈起衣缽曰此是他一生
來憑著者箇展千佛無作之機啟列祖不傳之妙爭
之不得讓之有餘雖恁麼流傳將去至未來際而無
已日然難免其後人以為實法所綴山僧今日有一
言且為大眾蓋覆去不循雞足高擎例定隱安藏振
古今。
潤凡霖耆舊掩龕雨灑不濕風吹不入操履總貴尋
常谷呼而應鐘扣而鳴究竟驗在今日而況純真務
德常樂無為慈藹為鄰智愚俱利於是中間萬境千
殊左旋右轉著著定在機先事事不落人後行說兼
到而能風標傑出者也若尊貴不居功勳不立且又
如何丹樓凝曉色碧殿鎖春陰。
獅崖禪師入塔嘉禾匯秀煙水參尋毘贊叢林勤苦
不憚親疏等視行願一如道與道同諧心與心相續
提骨襯曰者箇生死火中煆不銷涅槃海裏浸不濕
不是心不是佛不是物是箇甚麼氣嬌千箇竹香綻
一枝梅。
大慶具之尼封龕出世因緣成就了金雞三唱鄰家
曉時節到來撒手歸銕蛇入海須彌倒恭惟具之菴
主符靈肘後鏡朗胸中塵鞅早斷法岸已登戒香與
旃檀等馥安忍偕金石同堅古佛心多方顯露祖師
印六字鑄成得先師不傳之秘訣指後人出離之要
津縱橫幻境不動不移深達真源忘彼忘此饑餐渴
<pb n="939"/>
飲曾不達時擇火拈香皆能合調所以或遇驚波險
浪總須廣大包容有時路滑霜凝全在精微履踐蓋
有如是虛空絕量之懷故有如是委蛻安詳之驗可
謂事在行不在說法由我不由人末後有一轉語山
僧舉似諸仁苔封古殿閒方好花落嵒前鳥不銜。
起龕大道在腳下踏著處無可拘遲好景在眼前受
用時有甚留礙所以大人境界如珠輥盤宛轉偏圓
無往不適以拄杖擊龕曰密移一步超空劫無限風
光指顧中　入塔生年七十九未曾劈二作三日用
本現成亦不分長別短平治自己田園靡不從心運
轉寶坊幻出深期主伴相參剎境莊嚴所貴隨家豐
儉律己則秋霜凜冽為人則春日溫和兜率宮中既
無夢想極樂國中已猒驅馳秖如泥牛吼海銕鷂摩
霄且道不動尊端居何處玉雞侵曉啼花外大慶徽
音振古今。
不訛知客起龕以拄杖擊龕曰識得者箇消息寸步
不移行藏已定一念未起去就無私截生死流出煩
惱海事無三頭兩緒用有千變萬化如或不然一聲
大笑出門去徹底風流在五湖　舉火畢志倚叢林
深心佐法苑有實則有名任勞必任怨舌頭快似刀
觸處命根斷剛柔略不均好惡總相半一箇無明窩
曠劫不移換今入大紅爐纔脫始終患更有一段事
為君通一線以火炬打圓相此是真人本來面　入
塔火聚裏鍛煉不銷輪鎚下敲擊不碎者邊那畔不
相應更嫌懶入時流隊畢竟歸著甚處喝一喝。
省愚老宿起棺大通智勝如來遷坐始成正覺妙峰
頂上高流轉步方可赴機而況深紅遍野淺綠盈郊
者邊那畔隨處稱尊十方薄伽梵一路涅槃門路頭
在甚麼處細草繁花香冉冉桃溪柳陌曉融融＆unrec;舉
火福城東際旭日憧憧冷水灣頭春風藹藹聖凡本
是同途迷悟原無異致為施設格外門庭遂打失娘
生鼻孔諸佛出身處雖為不錯商量東山水上行未
是十分親切舉火炬者著子釋迦辯析難明達磨究
竟不識省愚老宿備而行已周以及人以平等慈力
隨上下機宜一生一死皓月行空身後身前放光動
地山僧雖然經遊假道旅次匆忙不妨借勝熱翁廣
大辯才說箇無礙三昧乃擲火炬火中紙鷂翻身月
下金雞報曉。
德彰尼掩龕拈拄杖此一著子貫徹始終迥超情謂
妙絕功勳培養於曠大劫前成熟於無量佛所大千
俱壞本不動搖諸相推遷根無變異故名般若旌幢
堅固寶藏從上佛祖傳授無門一切眾生希求不得
惟德彰菴主憑著此一著子離生死宅出煩惱家乘
正法船到涅槃岸是故七十七年來棄捨世榮棲遲
林麓俗塵早洗知識遍參追蹤先哲真智恆存提訓
後賢深慈密布古柏庭前究竟己躬大事虯枝閣下
全彰本有家風其如幻出生也賓鴻來而應候其隨
緣入滅也玄鳥去不違時所以道真人離相無去無
來以願力故遊於世間敢問大眾今則願力已酬世
緣已謝且道他端的在甚麼處風冷秋山丹桂老夜
深吹綻月中枝。
詹雲法師掩龕年窮歲盡時梅花飛白雪向上不傳
機囫圇都漏洩我詹雲法師餘不溪邊踏翻皓月鴛
鴦湖上占盡風光慈腸愛物溫語如春實意為人直
言如矢所謂良遂知處諸人不知諸人知處良遂總
知因其生平有如是造詣故臨行有如是快捷生耶
死耶俱不可道但倒跨空中石虎驚動海底泥牛見
者聞者未免懷疑要東塔說箇根元在甚麼處門掩
長春無住相諸天何路散花來　起龕旅舍幽閒無
住而住春光明媚不行而行去就固然不苟到底要
人證明以拄杖擊龕曰請起　舉火一為無量無量
為一演出梅花曲調大中現小小中現大全彰無位
真人是僧是俗若智若愚或蒙授記或得出纏仔細
<pb n="940"/>
看來能開人眼亦換人眼要知他真實為人處只在
如今看取擲火炬勝熱風高冠今昔南湖水底火燒
空。
妙悟尼起龕多年鈍置成窠臼目前古路苔封厚此
云尋常異舊時塵塵剎剎獅子吼　舉火風吹樹響
雨過天晴高來高應低處低平究己躬之本有接無
著之真宗功業著於生前芳聲遺於身後言之則易
行之則難汝徒鼎悟禪有箇無難無易底句要山僧
為你舉揚擲火炬翻身火聚如冰煖撲鼻梅花鬥雪
香。
一德尼掩龕三吳人住浙東菴萬事漚花作指南喪
盡家私無半點到頭不改是鄉談蓋惟一德老菴主
諸佛正遍知海自己可識淺深六和真實家風別人
未知高下肘後佩靈符當是非錯綜而不動不移用
中懸寶鏡任妍醜紛紜而無留無礙茲值仲冬嚴寒
之際適逢千差坐斷之時全身放下來不管青苔生
古殿雙足跏趺處隨他黃葉墮空庭此又是極現成
底佛法最直捷底路徑現在大眾已是親見親聞他
更有箇安心法子不可不知棹轉蘆灣風月靜簾垂
層閣鳥聲閒。
大覺尼掩龕一切諸法悉如夢幻妄想本空塵境自
寂謂其生雨過不妨花片片道是死春來好看燕飛
飛所以生身閨閣踏腳名門苦樂安危靡不經歷著
如來衣成佛子住既無緣起不有緣滅在大覺分中
可謂驚世霜鐘無塵完璧始終操行皆為正因生平
大事已了畢也要到末後牢關更有一轉晝掩衡門
春闃寂花飛一任滿階前　起龕舊時行徑已是分
明本有風光不從人得雖則要止便止要行便行若
非山僧指南終是惑南為北以拄杖擊龕一下　入
塔最上一路密不通風此中一門渾無縫罅千聖莫
能窺測萬靈不敢希求是以想念於時興感於世今
日大覺既已到者裏安置向甚麼處月圓當戶垂簾
子坐斷威音可自由。
雪堂侍者火煙水參尋自遠過巾瓶半載病時多命
根子斷還鄉去慶快生平事若何擲火炬烈焰堆中
飛彩鳳鳥窠不用布毛吹。
克念庫頭火我與汝剃除鬚髮汝為我出賣生薑從
人之情是非兼到克己之念時候不違今朝消算清
楚我和汝兩不相虧然到命根斷處尚有箇口訣我
可傳汝大冶紅爐雪片飛生平慶快無如此。
為正修禪師起龕生於歙死於越心已安意已休十
方坦蕩一句截流春光處處堪行樂不必沉吟問路
頭　舉火天都生枝天華結果種種修持事事端正
增一點則失其真減一絲則非其志知君底事已分
明我亦不妨重指註擲火炬曰看火　入塔火出木
盡灰飛煙滅粉碎髑髏銀碗盛雪得旨歸根是甚時
節紅日三更照海門是非莫聽傍人說。
道勤尼入塔人人有箇安身處從古到今不動不移
同彼同此尚無染淨之殊豈有男女之異若是皮膚
脫盡底玉骨珊珊髑髏粉碎時春風浩浩自然一到
一切到一成一切成其奈時人不識山僧特為提撕
遂放下骨襯雨過花時候春風滿路香。
普雲尼入塔清風菴脫離殼漏子天華寺居安樂家
鄉其生平志略已謂無慚所作事業人皆仰之今日
到者裏更有甚麼事重重紅樹珊珊竹箇裏風光自
不同。
等觀和尚起龕大道體寬無易無難神機宛轉萬種
千般雖是後人想遺愛相知不在久盤桓　舉火我
愚菴老人生平用不盡一著子一切人攀陪莫及鑽
仰徒然惟等觀法兄一肩擔荷掇出威音那畔狼藉
百草頭邊縱橫幻境藹若春風尊貴勿居閒同秋水
有時電閃晴空應機而發有時慈雲法雨隨類而周
直得笠澤湖煙波鼎沸妙寶塔舞蹈稱奇在急流中
<pb n="941"/>
既已當頭坐斷向火焰裏正好大奮全提克家有子
於中無慍舉火炬此道神光貫牛斗法門寒冷不須
愁　入塔唱雲門曲白雪飛花敞慈雲門清風偃草
向來總道施機先妙用操從上鑪錘就鍛者規模鎔
盡入室者英器式傳正偏曾不安排箇般伎倆在等
兄分上只當餘事妙其間也則能出處同源必如是
也乃見兒孫得力湘南潭北已極分明葉落歸根載
容注腳蘆花月映當門處無縫明窺是指南。
鳳山晴和尚舉火沒量大人者立言如鐵石滲漏絕
無行事如日月隱顯全該故我鳳山法兄一生孤硬
四壁蕭然有時嘔心徹骨切切唯言毋自欺有時截
鐵斬釘諄諄只說住山好化鹿山頭放眼千峰寒色
桐水岸邊矢心一味古風棲鳳山二十載目瞠雲漢
手撮虛空石頭鈯斧轉見鋒芒愚菴家法愈加嚴整
所以兒孫得力室內閒閒錦織金梭絲頭井井然則
其道嵯峨勞心夢寐如老人幾人不慚荷負力砥囂
浮如吾兄幾兄津梁忽疲後昆何倚舉火炬尚遺者
一著子向大眾面門上放大光明耳根下震大雷音
總要諸仁箇箇知有去且知有箇甚麼從前高調無
人和火後莖茆展大悲。
為思以禪師起龕坐斷古風十五年源頭來自乳峰
前從今移步思無倦一道春光處處圓　同守菴舉
火二由一有一亦莫守金烏善飛玉兔解走當年同
燈作息有尊有卑此日合火還鄉無先無後明知箇
事如開藏取寶一切現成卻道陳年舊案全提不起
因未得轉身一路枯木巖前致留觀聽草菴門外尚
屬躊躇而今觸處皆真隨緣便了神光閃爍無回互
驚出雙雙彩鳳飛。
香萃妙明老宿掩龕修無相無願三昧而慈悲不捨
眾生唯地上聖人得殊勝慧曲垂方便提獎一切者
也故我香萃妙明老師生平也秪有一副慈悲利人
之心腸所以一動一靜願輪運於懷中一言一默慈
柄操於掌上有時不許夜行塵塵絕跡有時投明而
到法法圓成緇素因而感佩法胤以此森嚴與地上
高流同一規步可謂無憾矣而今慈範已停所作皆
息一門深掩無標的晏坐優游老太平。
金子乾州司馬木主入功德林扶挽世風垂其青眼
干城法苑見其赤心以不世出之哲不礙隨緣事有
可為之人何妨正性奮身博濟時猶花開錦上平懷
常實處如月在長空一周一切周一用一切用者般
說話尤是世情故常非道人之相為也且生也不道
死也不道千差坐斷一句流芳作麼生道踏著此中
田地穩更無天上與人間遂安位。
來峰房振宗慈霖如石中朗四亡僧火不變是體隨
緣為用示生示滅百發百中生平質朴遇物溫和振
宗老宿得其真體應彼雖殊我心恒一慈霖禪師有
其妙用所以或長或短收歸夢宅是好是惡屏疊幻
場得鶴林不傳秘訣堂前常挂水雲包扶清涼久破
砂盆腳下不辭風雪路為人亦如為己般般必仰先
猷受益全在受虧諄諄乃梯後進故春融秋肅之間
皆切磋琢磨之地祖祖孫孫趨趨步步用底苦心作
底事業于緇于素共知共見如石堅剛一毫搖動不
得如鏡中朗一絲揜蔽不得舉火炬獨有箇事未曾
倒斷山僧乘時一一點明遂擲下一毛頭上神光現
徹底施為在此時。
一指菴履常禪師起龕法無定相大道坦平百般妙
用一句分明千手大悲攔不住鐵牛無腳也須行
　舉火萬物一馬天地一指斗轉星移本不動此故惟
履常師兄論年汲汲披厥凄風終日皇皇捱其冷雨
有時親疏絕跡木人盡帶愁顏有時逆順同歸虛空
橫開笑口自謂如入海採寶先求如意可以到處稱
尊隨方受用若必待腦後迸出神光胸次始為開豁
則東塔有一轉語擲火炬火到松根知煖意堅冰厚
<pb n="942"/>
凍也銷融　入塔深冬殘雪盡村路早梅開者裏得
箇入處雖則拈得來放得下猶是平田淺草合水和
泥要作脫灑道人直下全機截斷果爾脫盡皮膚自
然頭正尾正纔好與家裏人說家裏話以杖擊塔三
下箇裏不須愁出入雲中犬吠是仙家。
誕生法姪掩龕虛空背上慣打鞦韆夢幻場中漫搖
木鐸惟我誕生法姪自有斟酌不作者般行徑所以
出象田門水銀無假絕孤鴻侶造詣皆真有時放身
林下盧仝月蝕詩讀到三更有時偕友水邊雲門太
古曲唱高一調若謂雨花堂青苔未埽須彌座曉霧
尚攢何殊墨上添煤可拈過也寬懷此日且高坐閒
看秋林黃葉飛。
幻居了蘊耆舊起龕一著既了五蘊即空頭頭無礙
法法圓通如今移步出門去一片秋光在眼中　舉
火拈火炬者箇杷柄我了蘊師兄一生憑此和氣待
人方春大地精嚴立己片雪紅爐僧俗心悅而誠服
慈大可尊遠近感慕而不休德純為重其志於至公
之道雖臨終不敢輕忽幻居屋數間破蒲團一箇委
託後賢已是極妥今日眾大檀越諸山尊宿團圞聚
會共作證明者箇杷柄也要放箇著處遂擲下大光
明藏絕邊涯出沒卷舒無不可　入塔本分事閒時
做得徹頭徹尾到臨時受用才得省力故放開時目
前指出千般有絕滲漏處卻道其中一也無有句無
句抹過一邊此中若了無餘事門外蒼苔任落花。
石齋入塔山中或有事即喚石齋來平常心是道說
著便疑猜從無量劫中幻生幻滅不知真際所詣如
今到了不用疑不用猜碧天月滿秋剛半遠浦雲衝
白鷺回。
臘八日密行尼請為母塔前法語恩思罔極密行叵
測日煖冰融山光水碧老釋迦夜裏被明星刺破眼
睛卻言一切眾生皆具以妄想執著不能證得山僧
道既人人本具要證便證有甚麼執卓拄杖箇中無
背面何處不玲瓏。
道目耆舊封龕大道無形至誠可表三十年風霜勿
厭一切事果決無疑或逆或順心內如如是短是長
目前了了憂慮實為叢林蕭條乃見行李自信得抱
道之人匡扶法社毘贊宗猷任勞任怨有所不免惟
志願堅固者能之幻緣既盡來去翛然如君標格今
時少門掩春風且放閒。
白蓮嗣法門人弘持願上座請為
先師太敬之璸禪師對靈法語云門前屋後稻花香
劫外風光已盡彰一曲還鄉秋日好白蓮風靜水亭
涼若論此段風光上至諸佛聖人下及蜎飛蠕動情
無情等皆有分非是佛向上人獨得之家私也恭惟
敬之老宿之靈素性淡如秋水凝神屹若寒巖戒肅
如霜德溫似旭培訓後俊不愧初心一生得力處世
路紛紜莫問渠萬事自甘休人情翻覆非關我是非
同異消歸一念冤親憎愛腦合一心有時小艇苕溪
閒＆unrec;野鶩有時一笻鴛水捷若飛鴻真寂高耆舊之
名白蓮重尊宿之望以其卷舒與奪任意縱橫故於
生死去來絕無拘礙雖然究竟到極則處更有商量
在且道商量箇甚麼卓拄杖云聖凡彼此無分別把
手同行一路。

<sarticle><article>蔗菴範禪師語錄卷二十八</article></sarticle>
侍者本玉錄
<other>雜著</other>
<other>訓門人十要</other>
<other>一既得法印必加精研差別不得離師太早</other>
古之學者嘉言可以軌物善行可以服人故奮志於
百城置身於萬里饑寒不顧毀譽不動秪期悟明生
死大事而後已一旦穿透投契師資如空合空如水
入水麾之不去召之不來有不可測度者蓋慮祖道
<pb n="943"/>
恐不得人則失其傳必須行解相應之士俾紹厥統
庶可以唱道利生而名譽勢利不足以為籓也今之
學者則異焉既不誠懇咨決心疑亦無淵弘博雅之
量足以服物汲汲以囑累虛名挂眸長老或委曲裁
成學人竟居然承續由是狂者妄行巧者僭竊既為
高飛得志遂爾遠舉暢懷至覈其差別因緣十箇有
九箇茫然無稽之談饒舌大書於冊貽笑明眼不可
勝指此非候蟲亂鳴槿花速萎之類乎昔南嶽讓得
法侍祖復十五年青原思得法侍祖復數載迄光千
古不殞其美恆為紬繹不勝懷想也屬我門下凡法
門為重者確到古人田地法法無差事事無礙纔聽
其天南地北東觸西觸否則面墻之譏飲冰之疾與
市輩不同者鮮矣。
<other>二發明心地當以報本為先不得辜恩負德</other>
孔曰無違佛曰孝順謂至道之法繹其旨趣娓娓洋
洋蓋世間出世天性孝義原無不恩不義之父母之
師友吾輩圓顱方服以至道為家務不思報本反加
戕害可乎視今惡薄入其室操其戈者有之受法乳
蒙提策一言不合飛謗書騰怨語者有之頑吝不神
習氣不化不能受鉗錘背楚投漢者有之未得記莂
而怨尤於人或承記莂蠱誘凡愚美食豐衣高居燕
享其師龍鍾白首屢年不一動省覲之思者有之與
同學論議參差致挾讎於師者有之是皆梟獍之所
勿若余甚不取也既定師資之分即有道義所屬休
戚相關患難相濟忍詬以塞嫌隙致敬以崇法模夫
風愈趨下誠在乎履至道篤孝義之人自礪為要耳
彼死後向土饅頭邊曲躬禱鬼何如生前面面相覷
為得時時相對為歡上報師恩下惇友誼此古人所
以必踐於禮也。
<other>三欲為人師廣究內外典籍不得疏慵自畫</other>
握塵面南稱為知識將行其道德而訓學者於未成
自有治己之術而無開物之能獨善可也利人則不
可何者才不足故也夫不究外書人事罔諳匪窮內
籍法性不弘武帝猶問劫灰羅漢不識赤鹽蓋有驗
焉歷觀上古尊宿三藏教理靡不精通諸子典章無
不辯析其人雖往道德垂於後世聲名顯著而與日
月爭光不滅也今之後生晚進雜毒蒸心即稱參禪
者佛之一字尚不喜聞況說甚三藏百家夫藉口自
飾不肯潛心蒐括體任力行至於輕忽毘尼增長貪
嗔如斯之謂敗種蕉芽不足齒頰爾等既卓然有操
道之心或於水邊林下或於叢林眾中宜堅強志氣
刻苦磨瑩不失寸陰斯為英特若安於慵惰畫於自
滿則猶脫韁之馬無楫之舟而欲馳遠道泛重溟其
有濟乎虛負堂堂之貌實同蠢蠢之流糞土墻擔板
漢一肩負去曷以無懼請試思之吾言果有當否歟。
<other>四出世行道切思開拓古風不得同異相埒</other>
世尊說法三百餘會王化恆河沙數剎土廓善權之
路弘濟益之津比三界為一家視四生為一子曾不
以牛羊眼觀眾生噫嘻眼界何其寬廣胸襟何其闊
大也後人不識大同無我之風堅執井蛙淺隘之量
乃謂爾是臨濟我是曹洞鄰比吳越至親仇讎何以
化世俗去貢高離我相乎追思馬祖爐中受煆石頭
家裏傳燈以洞山之敏學為臨濟之克家意誼和藹
乃若是哉夫世之矯枉是務媢嫉自矜者斯不可與
交耳況仁人具純誠救弊之心匪德全而量包之加
以讚美不存爾汝則爭鬥之風曷息而同異之情曷
捐又何以啟迪嗣良標幟後勁耶故處世當我禮於
人不責人禮於我便是超群拔萃之儔以此獎俗俗
無不淳以此行道道無不達則無量法門擎在掌中
四海波濤吸入毛孔誠為不難尚有宗風而不大振
者哉在後之賢智眼明者力行而質諸叢林之荷法
大老其可。
<other>五清節孤標應以甘貧恬守不得諂諛趨熱</other>
<pb n="944"/>
長老行道每不耐清苦而降志學者為道每不甘澹
泊而易心所以欲戀名固位者諂媚馳求無近名之
善遺遠誚之悲祖道由之陵夷化門由之衰弱古人
恆為歎息而不能已者此也雪山老比丘棄萬乘之
尊忍凍餒囓冰檗遂為三界師四生父無礙為用無
畏為尊洪仁累德迄茲不磨曹溪踏碓翁本是樵夫
佩黃梅法印衍達磨心宗王臣不理天書不采而至
道彌彰美德彌備歷有然也蓋世遠代崇雖不能面
承誨敕試景遺休猶洋洋乎如在几席所以抱道之
士有力則畢殫為法之功無緣則襲跡西山之趣清
風望重本色譽高何入不自得也奴顏婢膝徒供諛
媚已為有識者竊笑矣吾家苗裔其有門庭相勝熱
鬧效顰納誕貢欺務得患失汲汲營營啟壞法之端
者是為法門罪人鳴鼓攻之慎勿護惜。
<other>六崇事服食宜以簡素邁古不得奢侈恣縱</other>
趙州垂老不肯住院隱山至死不欲見人玄泰上座
麤布終身香林禪師紙襖挂體扁擔以橡栗為食大
梅製荷葉為衣惟政橘皮湯止渴懶瓚糞火芋充饑
真淨以舒王齋嚫素縑嫌其華麗卻之終不用投子
令人辦米同煮共餐是數老於法社為千古榜樣蓋
欲使求脫生死者休心息念斷絕攀緣耳豈今人不
可以為鑑每見近日長老既不能日中一食樹下一
宿以博清虛之益乃廣求玩器盛事服飾出則扃鐍
入則羅列食必求精器必尋美左右僕僕如豪門之
廝役甚至光梳頭髮緊峭紅鞋腰繫鱔骨絛手捏龍
頭杖莊點江湖衒耀耳目從者則稱此是某處大和
尚自矜則謂我是某宗正傳愚夫愚婦望而匍匐敬
為古佛降臨不知遇明眼人唾為白日妖精出現矣
吾雲門家法向惟真誠簡素流芳播美其有前項循
名背實之徒闖筵混譜即時擯黜免使簞瓢陋巷之
君子謗我佛法中多此妖邪也慎之慎之。
<other>七陶鎔後進所貴慈柔寬裕不得任意驅役</other>
四方衲子遠離父母之側千里奔馳問道知識之前
是知識即父母也試觀天地將欲栽成萬物先以春
風和氣鼓其姿胎既以秋霜嚴威肅其成效若寒暑
違時雨露爽節則萬物安能鬯茂乎故衲子最先造
就須為異日法門正器亦必春風以鼓之秋霜以肅
之始得成材不然則經春隨萎望秋先零何貴師長
也哉所以知識視衲子為真子衲子敬知識猶父母
導以慈柔厲以威嚴智者策其成鈍者撫其進老者
恤其寒溫病者濟其藥餌有一善為之揄揚有一過
令之洗濯淺窄者寬仁以廣之暴戾者和順以收之
如此提撕如此涵育其不成材者幾希昔黃龍南器
量深厚不為事物所遷平生無矯飾門弟子有終身
不見喜怒者雖走使致力之輩一以誠待之故能起
臨濟之道於笑談之頃舜老夫室中炙燈灑埽躬自
為之謂寒暄不定起止無常不欲終勞於人也奈何
今之長老視學者猶怨對不問饑寒莫省勞苦驅使
如奴隸呵斥如狗彘無故笞辱稱意嫚罵應拂以春
風者反降之秋霜應厲以嚴威者復與之和氣憎而
不詳其善蹟愛而莫審其惡源毋乃謬歟惜乎近時
衲子無真實心習輕狂而多憯刻尚猜忌而少節文
聞過不即改見賢不思齊佚逸縱橫切磋罔受語忤
則荊棘蔓於胸前機違則劍戟鳴於臍上又何其自
甘心而陷於禽獸之倫棄其始志也耶故望有志入
道者當挺身拯獘寬厚毓賢庶幾無愧古人也。
<other>八保身全德惟在謙恭盡禮不得倨傲招尤</other>
我見得法者自謂是大善知識矣凡詣客館旅亭神
堂鬼廟坐必移向南稱必曰山僧士大夫晉謁不論
其邪正高卑強之稽首師僧來見不問其盛德高年
久參宿學據位受禮及與之盤桓者識其知見偏僻
行業荒疏竟庸流之勿若由是被人驅逐而徂者有
之捶撻而遁者有之不亦辱宗門而羞當世之大人
<pb n="945"/>
耶原其所由蓋謂心麤器劣未能虛承師友之訓故
至於斯昔之高名尊宿往往有不能謙下及好譏議
人短長累嬰大患者雖其名高則累重功大則嫉深
然所以致禍之由皆起於倨傲也今與士大夫及名
德尊宿相見何妨主賓昭穆列坐晤談其或果具問
道之誠而有尊師之誼再為轉機亦何不可古云尊
莫尊乎道美莫美乎德豈必以南面之位為尊哉理
皎然也吾宗有尊卑之定禮上下名分無可移易或
他宗名德尊宿以道義枉顧相訪當從法門為重致
敬盡禮莫膠門戶乖於大雄則合於古人尊賢尚德
之高致者也。
<other>九居位激揚要在開豁正見不得廉纖湊泊</other>
先德以大事了達之後孤峰絕頂石室茆茨隱遯過
時曾無住持事間有雲水跂慕來咨詢者偶於石火
電光裏垂一機露一句穩實平坦毫無造作與學者
拔盡貪釘抽盡吝楔直使脫皮換骨頓悟佛之知見
而後已也逮百丈以後始有叢林行住持事而居位
提持猶純以向上一路示之直捷根源不許人坐於
識情坑子裏作鬼家活計如殿裏底青州布衫廬陵
米價曹山顛酒雪峰輥毬禾山打鼓溪深杓柄長鋤
頭三斤銕洞山曰我常於此切是數端者所謂如塗
毒鼓聲遠近聞者皆喪如清涼池使人能除熱惱如
大火聚使人不得湊泊蓋上古法幢大半於深山窮
谷而尊宿亦刀耕火種無求於世故為人激揚此事
長說短說正按傍提俱中律呂盡合古轍豈似今時
城隍裏趁熱鬧其上堂小參多人情修飾麗言綺語
周全世諦未嘗見為學者略一向上提持古風其埽
地也歟後之登曲彔木床欲代佛揚化者當如師子
吼作無畏說驚散狐狼野干之群揮金剛王寶劍掀
倒無明窠臼把學者心識路頭一時塞殺彼或是箇
人能於其間尋出一條通霄大路當下直詣如來不
動地位此謂之徹悟見道方敢曰移天轉地殺人活
人斯為長老者之作略出格也然時難獨異免不得
周全人情世諦秖將一二語便帶過去無斧鑿痕跡
是為善說法要雖然非徹法源底深蓄厚養於干戈
叢裏血戰一回欲得大自在恐難語哉。
<other>十詳求嗣胤從上慧命攸關不得妄授非器</other>
醍醐上味也非琉璃瓶貯之則器為之裂而醍醐亦
終棄於地而為穢物無上妙道醍醐也傳非其人是
貯不以琉璃缾也能不懼夫終棄於地乎惟儆惟慎
毋容忽也蓋菩提達磨觀我東土有大乘根器人可
以載道航海而來臨危不懼受毒不傷直以雞岫一
脈委付神光以至曹溪踏碓老翁衍而為二派曰青
原曰南嶽青原得石頭而正宗丕著南嶽得馬祖而
大用斯彰其風規亦可概見矣故大陽玄祖已嗣八
人而復託浮山遠公為求法器遂得投子青洞山一
脈迺綿亙繁衍以至雲門師翁示現大振新豐之道
王化於浙東時大江以南人人耳裏始聞得有少林
直指之道謂吾本有之一大事因緣也則親依者雲
龍風虎皆一時英雄豪傑之士然繼其傳者有數幾
人尚多赤梢鯉魚寧聽其搖頭擺尾向南方去者為
無限今雲門兒孫雖已偏地猶未免金鋀相混每恐
衰夷猶是漸也以故欽服先輩授受之際法眼何其
精哉古人十年二十年相依扣擊尚曰某甲何人敢
言住山某甲何人敢當此記莂然今時人心志陋劣
不重三學匪勤六度縱或聰明雖可心術乖舛非素
經陶鍊不可草草授非器而致累遺悔於後莫若謹
於先以須琉璃瓶而寶此醍醐可也。
<other>門榜</other>
去聖時遙人心日劣挾複參尋之士本為大事因緣
而梯山涉水冒暑經寒及乎到處惟愛優容軟款不
就本色爐鞴煆鍊盡向斷常阬子裏埋過一生縱得
一知半見從幻殼上捏怪心識裏摶量忽朝拶到涅
<pb n="946"/>
槃堂裏破床敗簣孤燈獨照纔將平昔學得底微細
揣摩毫無用處蓋無他故皆以沽名要譽而野狐窠
窟不曾擊碎也今特告諸賢衲緬離鄉黨遠挈瓢囊
入叢林親知識必以生死大事為懷操銕石心辦真
實志端在自己推求別人不能相代二六時中好惡
境上驀然踏著自家要路不妨瀝膽披陳是則與汝
決擇非則與汝蕩除果到大休大歇之地雲門不待
汝開口動舌即為稱賀曰且喜上座大事了畢那時
一任孤峰頂上呵佛罵祖不為分外如斯而報父母
撫育之恩酬師友獎提之德總不難也苟未到此境
界務要踏實做去命根自有斷時若謬生穿鑿妄意
馳求貼肉汗衫愈脫不下無明習漏轉見幽深然此
事在聲色語言上不可求離聲色語言外不可得貴
乎自肯不借他力到此便超生死始終之患或於差
別機緣相似配合光影門頭牢牢認定生滅居懷喜
怒著面據實而論總是棄舍金寶擔負瓦礫究竟是
自相欺誑徒役身心逆順境上打疊不過生死根前
無可濟事是故切須厲志研窮潛心體究真實履踐
審細參詳其正知見不生退屈則久之自有徹透之
日與釋迦老子作種草豈可輕小結裹耶如有擎拳
豎指胡言亂喝拂袖便行作種種惡態或以猖狂而
自恃或以多語為尊貴勘其見地茫然視其起坐乖
戾如斯之類是謂謗法亂群若阿容縱意則彼此造
地獄業皆無利益欲草鞋生翼扁擔橫肩姑聽之我
不敢強謂省事之為快也間有打破漆桶撞倒露柱
摸著鼻孔拾得眉毛卻請不時入室傾心吐露拄杖
子自能定其賞罰。
<other>題古雲門語錄</other>
宋雲門偃為雪峰嗣望石頭乃五世孫也其遊行如
獅子王說法如雲雨酬機如疾雷閃電出語如樹凋
葉落體露金風使人無處湊泊死盡偷心是故聲譽
赫奕愈遠而愈光者抑有股肱若香林遠巴陵鑑洞
山初之輩皆一時龍象此所謂為法門得人而其道
大也噫觀夫今之世祖道陵遲人心翻覆上下媮安
為人師者臨事而改步為人資者恃情而忘義以是
卜法道之興衰見人情之厚薄至此不覺掩卷長歎
涕泗橫流因援毫書之。
<other>閱散木師翁語錄</other>
明神廟時達磨一宗幾泯滅無聞矣散木師翁乘願
再來實古佛行事雅量寬宏道大德全於同源異派
見一善一德極口讚揚而亦以謙卑退讓不如是洞
上一宗何由振乎所以雲門會下無禪道可傳無大
法小法與人來者只教放下並不許栽他頭角也驀
地裏搆得著如晝錦還故鄉千萬人中不過幾人而
已有以得失相馳識情測度生滅填胸是非挂口知
其終不可以為種草不堪受鉗錘者益遜其言卑其
色以教誨之尚有望乎成大器吁大人眼界古佛心
境待人如此其廣謂可思議哉。
<other>因事偶書</other>
蔗菴二十時即行腳操方參十餘員知識歷無數名
山鉅剎凡所到之處如倚天長劍八風吹不動是非
不能搖研究之功好學之篤甘於惸獨能於忍詬殆
今四十有四齡尚不敢絲毫改步總以佛祖之道為
懷也是故有葛附者恆以本分事深相策勵念其饑
寒問其疾苦不翅如慈母之育其子蓋有望其為法
門材器然往往以事任之皆紛紛以是非相擊猜忌
相攻師資之道罔聞朋友之義不顧以此卜祖道陵
遲知法門衰弱矣或非其咎則循本而言莫不以予
夙昔緣薄之所致也自今而後不可更作此累氣蟲
豸以玷法社虛度光陰將訪亮公之跡於西山埋髑
髏於深雲絕巘此吾志焉庶可以謝過於後賢佩佛
祖之遺訓癸卯五月十七日書。
南禪師嘗曰我與翠巖悅在福昌時適病寒服藥出
<pb n="947"/>
汗悅從禪侶遍借被咸無焉有紙衾者皆以衰老亦
可數悅太息曰善公本色作家也夫今時壯盛者皆
豐其衣美其食而謀道之志浸荒其老大而不之省
豈人之非古而道之有獘也耶。
觀學者之大莫尚於氣節心術而氣節尤本於心術
何則有誠與偽也誠則久而日臻其盛偽則矯而日
見其衰矣昔暹道者受雪竇獎訓飾羽之惠最久將
舉住金鵝而暹公不欲赴乃潛書二偈於室中遁去
後嗣德山遠山下婆子聞之即詬詈氣節之謂何平
侍者承太陽玄栽培撫育之恩實深樂為背恩負義
之事後竟填於虎口心術之謂何噫二公之馳譽於
禪叢法社莫不以雄偉之器許之然自恃而背恩趨
豔而改節昭昭竹帛殆不免明眼之譏是以誠與偽
可辨不妄歟。
<other>讀紫柏集</other>
夫學者操心礪志期證妙道猶攷信於言行學問雖
淺然品質之粹可知也紫柏大師氣岸高古骨格純
鋼嚴門下人如疾雷閃電難湊泊者有英靈禪學乃
試之於位履歷既詳顛危不懼然後許其入室垂以
訓誨佛祖正脈授於人若斯之慎也三平為大顛侍
者因韓文公曰弟子軍州事繁佛法省要處乞一語
顛良久公罔措三平乃敲禪床三下顛曰作麼平曰
先以定動後以智拔公曰和尚門庭高峻弟子於侍
者邊得箇入處既見其侍者亦知其和尚門庭此二
尊宿可謂德博而緣厚師嚴而道尊故下令如流水
之原悉順眾心上下能相親也蔗菴見古道傾危欲
一意匡扶以效愚衷然道慚德薄力不從心餘不暇
論即侍寮約數條以輪直日乃怠翫不遵會客時召
之不至似謂立於左右有恥辱也強其所不欲則謂
慘礉少恩而生怨惡矣曾聞石屋云施為盡有不如
意只得消歸自己休余恆事斯語得省憂悶不為無
益也。
<other>送亡僧</other>
聞人遷故也親者號踊哭泣疏者驚訝歎傷然人於
世間生死亦常事富貴貧賤男女僧俗從古到今無
能免者其感傷歎息何哉為虛生於世間而不明於
道三途六趣未測其往也叢林中每見送亡僧者肆
志蕩然談笑戲謔恬然無憂戚習以成風欲佛法不
湮沒烏可得耶古德云亡僧面前觸目菩提此語絕
無人舉著即舉起皆輕輕放過悲夫。
<other>職事序</other>
道無汙隆世無醇薄觀其得人則盛衰可見也昔師
翁弘道東南之時純以大同之心廣以等慈之化鱗
萃匡維相與成褫皆賢才碩德之士噓氣為霧喝水
成冰提衡列剎彈壓諸山視為餘事即唱滅以來幾
四十年奕葉相承已數世矣法燈與慧日並輝而覆
盆之下盡睹其光耀也範惟慚德濫廁法門無力益
土巍山不能增鹽添醬所望其有志於道者同願弘
揚各肩分任恪承祖訓表率人天高精進之幢銷人
我之垢則師翁之遺風餘烈復見於今日矣。
<other>堂規序</other>
一大藏故紙不是瞿曇說底千七百葛藤亦非祖師
傳底以箇些子累得天下人橫也不是豎也不是陜
路上更被人推落萬仞懸崖直得筋斷骨折緩緩地
蘇醒將來尤道我因此出一身白汗慶快平生到雲
門會下猶是官驛裏撮馬糞底漢未為奇也欲紹此
箇大事須硬著脊梁骨把疑團子放在胸中勇於自
信任於安危有朝卷起簾來看見屋頭山色秖有㘞
地曰是吾本有之物豈復辨其是與不是耶此謂之
過關者不必從關吏問可否其或於坦途上自生窒
礙萌好惡之端乖動靜之相非特受關吏盤訐而自
無出身之路不見我雲門關裏妙密之事也故預約
法數章以作攻玉之石惟仁者慎諸。
<pb n="948"/>
<other>共住規約序</other>
夫先德出世利生孜孜焉不怠于心蓋鷲嶺大業之
重慎以禦防和以備禮惟恐廁以不勤不志之人養
其無慚無愧之習擾於群亂於眾而欲建法幢立宗
旨為甚難者故有叢林必有規矩以清規之整肅猶
王法之森嚴俾疏庸愚陋之人凜然懼而不敢犯也
所以開山師翁體先德教化之心痛切至深敦世厲
俗改薄從醇知無不言言無不行皆勒於石諸方嚮
風莫不以為法更加新條數款補于後要人人篤勵
事事整齊則法社日以滋盛化風日以悠長道業易
于成就也。
<other>題愚菴老和尚語錄</other>
愚菴老人天資豪爽風格凜然機辨宏肆造詣幽深
近代尊宿無可與並其至性孝友猶為古今之冠遇
猥媟不堪之士對以容氣穆然琢磨英偉之器不假
辭色往往聞風歸就者始依之視為甚難而親久不
自知其意消信之謂不可窺測也蓋眼高胸曠鋸牙
電舌呵佛罵祖以身任之其視門庭狂鬧得失交加
高尻低首媚悅凡愚以狙詐豕貪羅致學者為之扼
腕攢眉喟然而流涕曰時移世異真風埽地矣乃退
雲門之席而築室於明湖之上以忘機瀟灑為佛事
後雖攝化東吳弘法檇李悉如月印千江風鳴萬籟
事事隨緣應之而本無心此謂大慈適化之軌非今
世栽名培譽所能及者平時上堂示眾等語嚴峻高
雅有石頭德山之餘烈尟能契其機者有佩其語而
為箴誨老人聞見必責之曰語言文字壅蔽正途豈
爾所以求道之志耶嗚呼此言真為藥石深可以治
末世學者小知淺見之病但揭宗門旨趣啟向上妙
門終不可去其語言也予因輯之編之復刊刻之傳
於後世俾覽者其以是洞徹心源發明性地人人為
至寶可也或謂世尊說法四十九年未曾道著一字
紛紛以此為不必亦可也然不知誰是其人甲辰六
月日書。
<other>題佛日石和尚語錄</other>
佛日石師伯者天下之大人也何得而知之始吾於
崇禎壬午秋往寶壽見之睨其動止翩翩欲仙瞻其
形儀彬彬尚雅世所未見者逮閱其全錄妙唱非干
於舌全提不借於言燎天灼地鑄聖鎔凡相與戮力
而扶洞上將仆之宗概其布事行令嚴肅而寬餘使
一切人可親而可畏即吮毫揮紙亦別有一種宕肆
韻致是為天下之大人謂不謬蓋若人逝矣豈復有
哉因三復而置卷長歎。
<other>讀古南牧雲和尚語錄</other>
今時尊宿提唱舉揚其言句遍滿寰區然非困於重
遲則務於輕巧非涉于纖穠則固於鄙俗皆不能脫
略窠臼而遊自在中道也獨夫古南語錄平淡而雅
麗簡古而精到無論久參初學目之便曉然非見道
卓絕純素任真其應機說法不易到此田地若謂其
從事翰墨工於詩文則失卻一隻眼也蓋是天童真
子此其淵源所自明矣因讀其語乃喟然曰不獲親
依席末躬聽舉揚而為歎慕之不已故為譬曰如曠
劫饑人將無沙米作清淨飯愈食而愈不猒恐世人
鮮有知味者甲辰閏月日雲門某題。
<other>因事記言</other>
佛法全盛之世祖道大興之時知識道德是務勢利
罔趨學者節義為懷參扣為急故衲子為大事因緣
千里天涯孤蹤海角眼界寬廣胸次開闊是非得喪
無動其心榮辱毀譽不搖其志艱危不顧饑凍不憂
所到叢林有可住之緣遂放下瓢囊十年二十年撒
灰不去潑水怡然若不悟明誓不出山若不可住者
寧可民間借宿如過蠱毒之鄉水也不嘗一滴是為
英靈豪傑後或道成德粹一旦唱道利生事事法法
頤指如意乃見到行到其利益彌於大千光明亙於
<pb n="949"/>
萬劫也今時衲子見昧而局學之未至不親明眼尊
宿而望勢依違蓋終身望道而未之見者有驗於此
余於甲辰元宵期滿解制已晚參時諄諄開示謂大
事未明得住且住不宜浮游浪蕩虛翫歲月徒役身
心及乎詰朝粥罷高擔低揖傾堂而去後問侍者去
之所以侍者曰彼諸禪人願各久隨謂和尚不似諸
方卑躬確意挽留是以去之無他故也余聞之不覺
涕零哽咽者累日嗚呼古之學者撒灰潑水不肯去
今之學者優容婉語始能留是知佛法之衰祖道之
替人心矯詐一至於此雖黃面復生達磨再世恐亦
無能挽捄噫可不悲歟。

蔗菴範禪師語錄卷二十八

<sarticle><article>蔗菴範禪師語錄卷二十九</article></sarticle>
侍者超標錄
<other>雜著</other>
<other>雲門室中座右銘</other>
 祖既有嚴訓師亦有良謨世事甚浩博智力難與俱
隨緣是宗趣矯飾非宏圖捨己以逐物拾礫而拋瑜
營營愧青蠅寥寥無白駒運無百齡值空懷萬劫餘
法門最廣大無以同異區服人惟至德無以好惡拘
上下存謙厚聰鈍匪一途劣機莫峻拒韙器豈用呼
於心無諂曲於道何疾徐先輩漸凋落後賢將焉趨
不弘二利心何貴千金珠拊躬而循省孰謂非濫竽
疏慵而逸佚何以慰頭顱朝思而夕惕斯銘聊自書 
<other>寓室東銘</other>
 芙蓉崇化省緣嚴告雲門勵賢放下為要振獘典謨
曦鏡並照標格嵒嵒家聲浩浩半瓶若搖識者致笑
夏蟲亂鳴聽者增悼緊自箴歟宜端履操法海汪洋
道山峻峭約量而充隨力而到美器珍筵漏卮棄隩
慧命懸絲冰雪惟劭事帶纖疑風號萬竅羨巧沽譽
正人匪蹈厚德殊恩擬何酬報若頑若愚似矯似傲
與世茫茫罪貽名教 
<other>寓室西銘</other>
 高峰死關終身韜晦幻住活埋珠保絕纇扶顛勁志
積厚始邁一語流傳千古無配青蠅慕羶唾溺則敗
飛蛾赴焰憔悴可待故爾勗焉夙夜靡懈電影薄軀
空花世界寒暑交攻日月相代瞬息不來尊卑異態
先聖諄諄後人憒憒鷦鷯借枝毋論仄隘萍託雲浮
蹤跡何礙守朴從真釋尊遺誨于出于處審利審害
略書概言自警自佩 
<other>座右銘（東塔）</other>
 資非英敏氣不豪雄傳燈濫冒有玷祖翁茫茫業識
寸陰誰惜纔得知非齒搖髮白緣位忖量輕於弊帚
住持福城捉襟露肘正因衲子有志相親均嘗甘苦
培養元真隙駒電影豈羨久長榮枯成壞一味家常
關心慧命此中耿耿身輕匪知累重不省同異封疆
好惡紛競伐木傷枝法苑斯怲軫念切思世衰道弊
寥寥古人滔滔時銳隨流於昔老大惺惺驚天動地
深愧無能嫉忌風高我慢山峭無諍息囂吾宗綱要 
<other>龕室銘</other>
 普化作賊臨濟饒舌心不負人為巧成拙須彌粉碎
虛空落地迷悟淺深是非毀譽惟大死翁纖芥投鋒
日杲夜半消息誰通 
<other>自鏡五約</other>
 身本浮漚世維夢幻秋葉待霜夜船到岸髮白齒落
隙駒閃電閒嘗靜思誰之過患虛棄光陰循情流轉
進德無勇噬臍可歎不加報勤生平何辦（檢身醒惕） 
 行同跛鱉拙似山鳩荷負綿力竊位隨流人情非古
法苑凋秋鶩名致累蹈實招＆unrec;恆發深省有愧先猷
化城寶坊咸謝為籌老之將至應以退休（不赴別請） 
 法離同異道絕是非先哲雅量千古流輝焚香默坐
<pb n="950"/>
不負來機主賓歷然別傳是依訓言勗我佩如渴饑
世諦聒喿法屬怨誹登時揖退情願久違（謹謝是非） 
 從上關心慧命干係英特堪任匪器斯墜入室分燈
酬恩為志投子鷹揚雲門起弊大道復彰正宗有繼
梟獍嚚嚚鳳皇翽翽予莫能知瞻彼所契（授囑可省） 
 先聖入廛四生仰化安樂貽謀後賢斯藉尼院不登
難尋謗罅息世譏嫌至寶無價孰謂是法本無高下
縱到平懷自救不暇佛事齋筵概以辭謝（不履尼寺） 
<other>示印山公九</other>
 鑑湖秋水是吾家響接雲門路不遐信得歲寒松有
操鏗然古調向人誇 
 青山埋拙本初心豈謂虛名累到今鴛水擔肩能脫
卸長廊風葉揀秋陰 
<other>示曹山冰機</other>
 頭顱堆雪漸龍鍾蜃閣無能坐懶慵業債此時還得
盡歸來相對惜衰容 
 眼前世境實淆訛廚冷室空累汝多從上我知無定
法化龍杖子縱橫拖 
<other>勉天花法柱監寺</other>
 門庭浩大讓師翁旗閃大華四面紅腳下兒孫皆傑
出慚余無力顯家風 
 兩年坐笑舊乾坤汗馬多君實耐煩說到法門心耿
耿寫詩感謝不勝言 
 閒時耆舊隊中看垂老叢林任事難英氣堪為東道
主唯公楨幹可凌寒 
<other>十二時歌（檇李資聖寺作）</other>
 平旦寅語言動輒少機輪微妙百千俱抹過黧奴白
牯盡生嗔不求富豈嫌貧舖子臨街逐日新暗地思
量真好笑黑漆皮燈要照人 
 日出卯箇樣清閒無處討古路坦平過客希室內紅
塵長不埽聽綠樹啼黃鳥聲聲說與知音道照乘明
珠在眼前免得區區問王老 
 食時辰笊篱木杓盡翻身瓦缽香糜䭚箇飽家活從
前說向人利名路佛祖嗔青嶂白雲是舊鄰公候門
第慵趨謁留取精神益自新 
 禺中已此事賢愚定自委鈍＆CB21423;無福守林泉驀鼻牽
來入鬧市大官人老居士酬應稍遲便不喜如斯拋
擲好光陰曷曾達得空門旨 
 日南午滿堂雲水鳴齋鼓紛紜五味美諸方冷飯鹹
虀難落肚瓔珞糜橡栗脯不識古人義何取若問全
提向上關一箇拳頭當面豎 
 日昳未欲返神駒無巧計多聞閭巷賣花聲不見叢
林增道氣競高低立同異豈是靈峰真苗裔六窗虛
靜一甌茶誰管世波如鼎沸 
 晡時申魔佛同躔輥六塵為憐積劫飄零客未得歸
家問路頻縱相遇若不仁救焚手也無處伸銕牛入
海難尋跡嗟怨時常罵四鄰 
 日入西胸中冤恨難分剖細簡空囊一物無使得山
河顛倒走善不揚惡不朽銕脊金毛喚作狗象龍逐
隊進門來相知豈在千杯酒 
 黃昏戌幻影浮光俱屏跡壁根觸著赤斑蛇直欲咬
人到見骨枉施勞空歎息漫數疏鐘送白日味道英
靈亦可知少林堂奧生荊棘 
 人定亥精進不生多懈怠深繹雪山老比丘六年徒
把冰霜耐樂輕安恣皮袋纖暖高眠何罣礙一語參
差起怒雷當時牢扎無明寨 
 夜半子萬樣無如熟睡美隔壁人談夢裏情喚醒許
多閒道理每捫懷難啟齒從上祖風提不起心念紛
飛正未停始悔披緇靡及矣 
 雞鳴丑忽聞鐘響忙搓手不起繩床問阿誰看來徒
自揚家醜一爐香三稽首世間禮法何曾有紹續瞿
曇後可慚任從喚作癡獃叟 
<other>出家紀蹟</other>
<pb n="951"/>
<other>辭親</other>
 髻綰頭心揖北堂諸鄰指顧淚沾裳老親家裏悲傷
切遊子天邊去路長問學于時曾有志謀生在世豈
無方欲將己事求明白罔極深恩棄道傍 
<other>禮師</other>
 問津涉險為多岐明導深尋不可遲秪望銕頑堪入
冶敢言米熟未經篩狂猿心冷青山夜烈馬蹄神紫
陌時銜感豈同浮泛子翻雲覆雨口成碑 
<other>薙髮</other>
 世務塵緣冷似冰更推因地果相應披緇若不隨流
俗落䰂何難作好僧弊屣輕榮追悉達風旛擅議想
盧能從茲體被柔和鎧矯猾波旬盡服膺 
<other>擇友</other>
 葛倚長松聳太清人能弘道遠求盟伶俜秋雨惟三
省宛轉春風慎百城鮑叔情殷成管子義存雪阻喚
師兄世間出世論功業靡不承流藉友生 
<other>苦行</other>
 天生古敏不辭勞賦性愚頑惜我曹出世每聞家業
大入廛多羨行門高心燈譜上存冠冕冰雪業中見
節操耽懶情悠當憤激恐人譏虎類山貓 
<other>學律</other>
 鑄魯成賢理自如深知習氣最難除束身快入南山
室得意幽尋西竺閭制度擬追三代禮精微尤勝百
王書乘蘆踏碓諸先覺不識當年孰卷舒 
<other>聽講</other>
 曾戀筌蹄秋復春台賢席上有同倫修途託跡元隨
俗絕壁怡心似逼真耳畔畏聞擔板漢言中怕說守
株人寬洪法性波瀾闊入海量沙枉沸唇 
<other>參禪</other>
 花前一笑喪單傳得髓分皮更可憐欲辨是非高壁
壘強分迷悟困風煙誘人說有三乘旨叩己行無一
事便大夢枕邊時喚醒畫樓終日罵青天 
<other>悟道</other>
 水窮山盡擔蘇肩趯破塵埋甕裏天沙苑好隨黃蝶
舞蓼汀閒逐白鷗眠揭簾長慶空相語上樹香嚴亦
自顛景致現成無管帶與誰同樂太平年 
<other>受囑</other>
 路頭踏過萬千層歇得狂心累轉增笛裏應聲微白
鳳世間飛譽類青蠅敲門深夜堪聯譜立雪終朝可
繼燈謂我無斯雄略志芥針投處也吞冰 
<other>行腳</other>
 先賢老大擾煙波天塹知予遠亦過落日投村青眼
少空山問路白雲多鐘聲一塢尋松徑秋色千嵒上
竹坡菴主此時無定跡草鞋幾緉暗消磨 
<other>乞食</other>
 我自調心不借籌省緣循乞古規猷黃鸝語俏聽書
閣白雪歌清辨酒樓夢熟千家隨物化春濃一缽與
天遊垂裳秉鐸擔餘累肯把緇衣換綺裘 
<other>住山</other>
 到處衝人若醉狂此時甘分老山蒼愛閒已愜寒苔
屋閱世徒誇晝錦堂土硬鉏頭堪淬礪溪深杓柄可
能長古磚磨拭堪成鏡待照嬰兒兩鬢霜 
<other>開堂</other>
 抗跡嵒阿不自由風驕水急強隨流身依南北同征
鴈心逐高低任拙鳩顧我終慚搖玉麈逢時深可惜
金甌雲門石路松陰裏悵望千山一片秋 
<other>隨眾</other>
 豐筵荒席已同群詎埒甘辛悚異聞作息暑寒洵有
致精麤粥飯理無分純全兩足尊調御標幟諸仁載
逸勤後夜雞鳴常自省先賢版籍與誰云 
<other>看病</other>
 孤蹤百堞飽風霜己事深求遠故鄉抱疾到門詢地
主悟言伏枕聽醫王違和此日心宜冷挺志他年道
<pb n="952"/>
愈香老鶴形臞清入骨得閒拭目看斜陽 
<other>恤老</other>
 龐眉清夜歎龍鍾遠託何能事宿舂海上無方醫白
髮山中有眼看青松冷情可信安心法決意應高出
世蹤電影漚花知不久饑餐渴飲好相從 
<other>訓徒</other>
 欲辦平生入此門當思盡力整乾坤負擔莫猒肩頭
重遇物還須笑語溫人到中年青鬢少鶴歸深樹綠
陰繁休將俠骨同雞肋鳴世云何答至恩 
<other>授記</other>
 昔從斷臂敗家私難得門風似舊時花繡石頭妍御
陌葉聯散木衍虯枝鷹揚氣概雖人稟豹變文章不
自欺雞岫一燈傳汝去情鍾慧命鼎懸絲 
<other>退院</other>
 輥入毬場日已深浮名無謂退為箴法門欲砥非剛
骨世路將馳懶醉心清論不聞一語當摩頭多見二
毛侵青山然諾從人往瓚老投機可共吟 
<other>牧牛頌</other>
<other>尋牛</other>
 溪山循歷苦追尋險道窮經路轉深莫問危亡與朝
夕時中澤畔且行吟 
<other>見跡</other>
 岡巒重疊細思多陌上蹄涔是也麼塵劫到今惟此
物年來不必再疑他 
<other>見牛</other>
 墻外俄聽叫一聲愁雲飛散晚山青鮮妍毛色眼如
漆豈是戴嵩畫得成 
<other>得牛</other>
 氣頑性烈總由渠鼻孔穿繩習自除此後更休嫌異
類山南村北好同居 
<other>牧牛</other>
 春疇處處可橫身不顧風麤撲面塵噇飽夕陽坡下
臥高瞠碧眼看遊人 
<other>騎牛歸家</other>
 程途不遠即吾家灌木陰森麗彩霞牧笛吹歸牛背
上故廬寒鸛正磨牙 
<other>忘牛存人</other>
 綠樹穠陰正滿山我無牛牧任清閒周旋上下情難
測焉有浮名落世間 
<other>人牛兩忘</other>
 曾知顛倒夢元空客路從今處處通漆桶夜深連底
脫擬將何物播真宗 
<other>返本還源</other>
 境界重重自立功何消作啞與妝聾年年好景此時
節樹樹桃花映面紅 
<other>入廛垂手</other>
 改頭換面出場來累及傍人笑滿腮說是說非成大
錯金剛正眼幾時開 
<other>悼胡上林文學</other>
 素襟深怨貯紅塵特到雲門一問真松影月華相共
語亭亭不讓謫仙人 
 春催晴日過蕭然風約寒雲上渡船託問毘耶無恙
否尚遲山閣細談禪 
 域中清論猒塵勞方外遊心興始高俄泛仙槎銀漢
遠青松白晝響寒濤 
 夢殘槐國優場冷願入蓮邦眼界清安養亦知非久
戀轉頭法苑是干城 
 蕭曹事業冰三尺陶謝風流月一天取捨知君無固
必閻浮來往自翛然 
 金徽玉韻世難磨虛位浮榮水上波野鳥臨風歌楚
些綠筠雨灑淚痕多 
 匡維世道賴宏才曲罷悲風忽地來慧業斯文當不
朽凝神無復聽猿哀 
<pb n="953"/>
 短策敲門正有期忍將綺席散瑤墀遺音耿耿成千
古渴愛難忘寫作詩 
<other>示田頭</other>
 祖翁田地賴耕犁莫畏春疇沒脛泥肥瘠高低明歷
歷先來後進要提攜 
 古德曾開百丈田演揚大義至今傳山僧佛法雖無
得冷熱閒忙總現前 
 細簡傳燈標韙績作家多半種田翁苟非決志操方
客定道雲門會撮空 
<other>示柴頭</other>
 隨心砍斫不由人只要家山認得真小壽當年曾破
綻一言錯喚法王身 
 利刀橫按不抬眸緊縛勤挑第一籌最恐陰天風雨
夕零星狼藉在山頭 
 此事難分俗與僧爭先努力上高層若逢狐魅潛蹤
處斬盡纏人亂葛藤 
<other>示園頭</other>
 芳春萬樣皆勤謹生銕三斤一把鋤古塚荒堆翻得
轉盤中不怕少佳蔬 
 榮枯論事時人調損益由天古德標去穢刪蕪非失
候自然惡種不生苗 
 土瘠曾來茄子小地肥從古菜苗長己躬事不重饒
舌瓜熟疄頭自有香 
<other>關帝象</other>
 正氣飛霜青眸閃電世道惟欽君臣斯鑒浮雲卷舒
三界不戀千古追思如鏡照面 
<other>楊悾菴居士行樂</other>
 溯洙泗彌遠之源抱綱常倒地之憂知鼎移而無箸
可借惟瑾戶而密葆如鳩義醇古道韻度虛舟榮名
輕於脫屣墮甑曾不回頭湘浦混漁樵之跡蕭然爭
風月之籌適性時則藻飾萬物忘機處則狎翫群鷗
越格行藏既精直指之究踏翻泉缽更尋方外之儔
君所謂與大年無盡同途而合轍若將西河獅子兜
率老我不敢侔 
<other>丁謙之坐蓮葉圖</other>
 韻以純美致響麝以潛秘有香謙以後為益德以退
為良聲色堆頭轉步般若叢裏翱翔以道彌綸橫風
月之笛以時磅礡披鳧鷖之裳視功名其漚蕊玩秋
水以蒙莊幅巾葉艇岸柳堤楊聽鳥啼清晝翛然與
世相忘 
<other>具宗謨禪師行樂</other>
 教海中摸得半邊鼻孔禪河裏失下兩莖眉毛青獅
日吼義虎夜號為愛松間石上埽除蟻穴蜂巢語兒
溪坐觀成敗天台山淡抹輕描道伴交肩過略無情
況只平呼云天均天均酌水于暮獻花于朝久之自
見我風標 
<other>僧臞禪師行樂</other>
 清臞類鶴溫妍似旭僧中之英石間之玉搜古德腳
根不被他謾觀時人韻致深以自勗惟喜嵒穴而盤
桓肯受尊貴之拘束山光青水色綠適時行不時伏
含秋眼碧大於天坐看紛紛笑逐鹿 
<other>果謙副寺</other>
 性澹沙鷗氣挺霜竹毘贊法王匪辭煩燠思追古靈
揩背遺風相隨鴻跡盡瘁勞碌要得矯步玲瓏且到
人牛忘牧青鬢將斑白駒飛速心事短長應自知不
消絮語重叮囑 
<other>圓章禪德</other>
 雙眼炯如心期黃鵠無字貝多日不猒讀以空揄揚
口吻俱肅此中有句大難相續猗歟侍者亦自拔俗
恣其喜悅焚香致祝履道乘時萬福萬福 
<other>粹瞻禪師</other>
 白石磷磷松聲謖謖坐以盤桓光飛清旭以道粹躬
經不須讀高懸畫閣眾同瞻遠山青兮流水綠 
<pb n="954"/>
<other>宗一耆宿</other>
 身似浮雲髮如白雪隨遇而安順緣而歇坐石思惟
想有妙訣明珠在掌行不亂轍誰是其人宗一老衲 
<other>穎銳禪德</other>
 粹美如珵雄猛似虎三十之齡萬事皆妥教而入禪
可乎不可看罷無字經好著逍遙譜飯熟既多時已
知燈是火雲月溪山即我家青松白鶴相為伍劫石
春秋不須細數 
<other>水雲菴三世宗圖</other>
 同心則萬事有準共力則一法無遺道人活計別有
權宜力不曾費心無所思眉毛上橫鼻孔下垂談笑
而樹宗猷之本晏坐而擴梵宇之基或未見者誰能
信之皓月星攢麗可掬圖畫高懸無盡時 
<other>雙林吳體菴居士古稀壽象贊</other>
 彝倫蓍鑑寒際纖裀經滄桑而風儀如舊涉夷險而
襟度恒新世隘罔堪惟臨以德物淪俾艷允溢以仁
嵒桂香清雅奏古稀之曲秋蟾影麗觴稱誕育之辰
雙溪之逸叟山野之故人援毫擬可祝皆為有量因
謂數于瞿曇細末之塵而是謂齊于莊生不凋之椿
而非聽其秩秩之螽斯仰瞻推取任千古而無垠 
<other>江皓生居士與箬菴和尚林下坐談象</other>
 意有一缽高人之淡忘韻有五柳先生之洪亮世雖
遷改而不移步趨時所崢嶸而優以雅量貴其道也
鬚髮奚為粹其志焉浮榮豈望白石青松坐倚相向
茗有清香物無得喪祖師意世諦義激揚酬唱東林
之風西竺之盟江子皓生南澗和尚 
<other>懸嶼禪師</other>
 骨若霜嵒之峭氣如春風之穆和雅曲於明覺之庭
響清音於曹山之麓正期神駿遠馳所怪收韁甚速
有馥餘馨勤爾追逐日午月圓時是伊真面目 
<other>心超關主</other>
 鬢在霜前自杲神於雪後踰清灨水灘頭驚回蝶夢
雲門山裏聽徹猿聲萬事不求也青苔布地孤村坐
斷兮白鳥忘情寧使鮮魚爛壞不隨短敗同行君不
見牛糞火裏煨芋子馨香滋味久傳名 
<other>碧空監院</other>
 青松作蓋白石可依是非杳絕兀坐忘機只恐性情
不長久山頭又約野雲飛 
<other>法柱監院</other>
 有金剛不壞之體性經盤錯而匪渝拌叢林遠大之
身心當逆順而勿懼聞時千奇百怪似可驚疑行處
七高八低曾無怨惡箇中的旨已盡分明格外風光
指揮如意石邊獨坐意悠悠閒看浮雲朝與暮 
<other>苕帚菴止飾禪師</other>
 秋月方顏溫醇入骨厥量有容其言無飾披襟獨坐
逞憨布袋之風流淡漠怡情儼住山翁之本色打顛
狗不捏烏藤趕癡蠅安搖白拂既無事業可為欲贊
如何下筆寫盡伽陀一字無苕帚開花香馞馞 
<other>省愚禪師</other>
 面帶煙霞痕骨有峰巒色時光臨暮年豪興猶未息
不耐學枯禪懶與狎狂逸一句妙伽陀終身莫肯易
線斷忽珠拋生平志已得以此遺後賢瞻仰而取則 
<other>松濤慧燈禪宿</other>
 福城之東吳涇之北有哲人焉僧中模則濤響徹其
玄音松高見其顏色說實語必後生可規挽頹風則
先賢是式志同道合者謂真燈照世以詠歌性氣差
異者雖終日相逢敢保道箇不識 
<other>來峰振宗禪宿</other>
 千尋石壁一帶溪流獨行無伴舒卷自由我笑渠便
宜討盡人羨他樂以忘憂八百珠償口業債西方好
景不思求 
<other>環碧龍河書記</other>
 深靜若淵溫醇如旭大有來由本無拘束世途孔隘
<pb n="955"/>
人競而爭古道甚寬我讓而穆花木幽清溪漾綠樂
在其中己自知詩一卷不須讀有問其誰此是龍公
真面目 
<other>石門東寺梵孝禪宿</other>
 挺若山松澄如清泚語溪英標緇林綱紀法苑雍容
時流所倚妙香開基棄之獘屣梵行霜飛孝為宗旨
慈德洋溢孰不仰止遺烈餘芬偉公繼美我作贊辭
可補僧史 
<other>心純老衲</other>
 心直如弦德純於綺袈裟搭半肩語默全規矩如意
手執天花亂飛無累神怡至人宗旨我到定陽可述
可傳尊宿之名曾聞此矣 
<other>璞菴禪人</other>
 勉於己躬就勞舍逸毀譽合宜容以其默和爾從時
法無固必山路深幽松陰覆石縱意所如月明秋色
咦停眸天外想伊人不知誰是真相識 
<other>大慶院具之珍尼</other>
 冰雪為心溫慈成性德量有容柔和無諍臘樹彌高
戒珠瑩淨坐而所思夢幻自鏡道在何求行解相應
恂恂訓徒法法嚴正總持家聲垂芳大慶面目儼然
更無餘詠 
<other>念菴尼</other>
 丹桂香飄青松影碧兀爾忘緣超然自得參知識險
難莫辭念彌陀閒忙不易看富貴是漚花視身世等
夢宅盛德真風世已傳兒孫不用重鐫石 
<other>王公曉居士</other>
 襟度汪洋眉稜朗霽百埃涅而非渝千礪磨而愈銳
不羨杯中醽醁有至德可以醉心不理絃上宮商有
逸韻可以響世所立如有卓然向道匪埒同異智操
般若之神劍瑩金剛之利蓋本乎白業元賓風流俊
彥抑豈肯夢裏營營分蕉下之斃鹿而以為得計哉 
<other>馮爾赤居士</other>
 捷若鴻飛臞同鶴瘦面有煙霞胸無應垢即俗示真
記授靈鷲蕭蕭野服譽謝當途落落襟懷夢恬清畫
據石而談此意孰究羽扇頻搖仁風裕後閱變滄桑
目空宇宙青水綠波朝溶夕溜獨羨文鳧湜沚如舊
何人兮識君心白雲兮機相扣 
<other>浦洵之與僧對談</other>
 蕉下斃鹿世所必諍蠅頭微利人所必競洵之浦君
所趨獨異視富貴等浮雲羅丘壑於胸次謂研道龐
蘊家風謂居塵陶潛逸志不矜玉樹之歡娛高蹈林
泉之幽致拄杖有舌說盡妙義居士無聞老衲無示
庶幾乎方外深知法中臭味 
<other>正聞尼</other>
 般若園中果熟飄香實靈峰深下之種煩惱海裏收
帆轉棹蓋出塵雅度之儔慈容藹藹至性悠悠繼祖
續燈有賢子頹瀾將砥衍宗猷（子以揆法姪請） 
<other>衛生尼</other>
 靈根夙植標格軼倫絃斷云早培孤苦辛披緇稟志
雪柏霜筠如饑嗜道似幻視身德輝流遠秋月一輪
（子大機禪人請） 
<other>吼山德章靜主</other>
 炯也青眸皤然皓首不實所無能空諸有素位以自
行仁慈而啟後為愚菴裔衍奕葉之宗猷披古佛衣
提出塵之綱紐借片石時可應機倩高松日為震吼
妙語驚人浩且長同儔更有知音否 
<other>沈超宗</other>
 德厚於地無物不載風拂蘭叢香飛世界自慶耆年
熏修匪懈母子相憶金仙遺誡大夜夢醒出塵勞外
繩繩仰瞻虛空不壞 
<other>沈超喜</other>
 以堅密身示柔順體育物如春稟心似矢起後無慚
出塵有旨世出世間事盡善亦盡美莫問春秋是幾
<pb n="956"/>
多摩尼一貫無終始 
<other>楊門丁善人蓮開上品圖</other>
 柔和稟志淑順持身積慈導物累德富鄰婉言悟俗
飾智研真信心日益挹道時珍凡花有謝優曇方新
獨尊無比億劫常春蓮臺上品何足以論 

蔗菴範禪師語錄卷二十九

<sarticle><article>蔗菴範禪師語錄卷三十</article></sarticle>
侍者本玉錄
<other>攷定宗本說</other>
先老人住雲門時範問及湛祖拈大覺香謂傳洞山
二十六代董玄宰撰少林無言塔銘傳曹洞二十六
代續略則云三十二世何也老人曰前人不謬所謬
者後人以大覺無言俱出潤祖之門故敘洞上源流
世代井然老僧欲正之而此書傳久若動則費手矣
姑存疑以待賢者如天王古原無之為好事者疑議
妄捏假碑傳訛千百世下紛紜沸騰不已其立言豈
輕易哉老人意如翔空老鶴不染人情唯痛心法門
恒切誡曰凡立言思古人渾厚之風此繫心祖道之
遠慮也傳燈所載達磨六傳而至曹谿支分為二曰
青原曰南嶽而南嶽出溈仰臨濟青原出曹洞雲門
法眼洞山祖達磨為十一世鹿門祖洞山為九世據
鹿門塔銘曰鹿門自覺禪師從芙容楷公落髮親依
久之契悟出世住大乘徽宗崇寧間詔住淨因政和
遷鹿門遂終焉又青州辯祖自敘政和間參鹿門自
覺記莂後覺使見芙容道經鄧州得謁丹霞淳宣和
間出住青州次補華嚴此寔據也而後之續傳燈者
秪收丹霞至天童淨一派而不及鹿門青州者或世
同地異集其所聞見者其遐輒絕域雖或聞而未見
不敢擅收非埒彼此可想而知今丹霞淳至天童淨
之五代為疊出之祖為續略所誤蓋遠門禪師不知
丹霞與鹿門寔同門昆季而芙容嗣曰淨因自覺即
鹿門覺非天童淨下別有一鹿門覺也然遠公為祖
宗之苦心切矣乃洞上功人意在速成或未能廣蒐
備細詳攷今白巖考歷祖出處世數年代真確無疑
且有鹿門塔銘青州自敘可證吾宗人應尊行以傳
後庶宗本統系杲同日月莫存疑案載以傳訛否則
終古不明矣復考臨濟萬峰之嗣曰海舟普慈寶藏
普持寔同門伯仲而海舟之嗣曰寶峰瑄瑄出天奇
瑞則上下相安尊卑禮順若以寶藏東明插入二世
以海舟為東明之嗣似乎尊卑倒置世數混淆然子
孫繁世代遠難於詳究若言有二海舟慈則本宗知
識自有論議載籍甚詳也以宗祖譜牒道脈攸關為
兒孫者恪仍舊章且以缺疑亦正理予斟酌之至不
敢輕議以啟同異之猜疑夫昔楚人亡弓不能忘楚
孔子小之矧達磨一家法門一體如彼此相爭是非
交毀恐同流俗宜渾之共扶末運。
<other>自序</other>
蔗菴姑蘇吳江人族姓嵇名淨範字為則別號蔗菴
賦性愚朴能忍詬故父母愛之七歲入鄉校讀孝經
小學若獲故物遇禪書梵典如逢舊識九歲祖母攜
我謁天竺普門大士夜夢一老宿握手告我曰汝認
得我麼範曰不認得老宿隨口授一偈曰名山靈跡
遍優游賞勝心應近已休好住新豐古洞裏共揚佛
事老春秋受之而不解後閱真淨語錄載此偈十三
凡遇梵苑莊肅山水清幽處回翔忘返見行腳士草
履田衣負笈而過者心輒慕之十五出家志決父母
聽許於苕谿雙林中菴為受業以範稍有慧性復讀
書三載由是能依文剖義略知大意十七閱大慧語
錄以竹篦話有疑問人無能知者日月冉冉俯仰竊
歎而已十八剃髮而母逝中夜禮禱普門將酬罔極
更冀延年其生死大事茫然也二十聽雪航法師講
<pb n="957"/>
唯識論如嚼木屑宿峴山蘇菴有僧曰慧幢者至自
弁山說參禪為最上範聽之喜躍奮志趨弁山久默
音和尚見而問曰曾作甚麼來範曰念佛音曰念佛
者誰範不能對乃求挂搭入堂心中悒悒晝不語夜
不瞑誓悟為期行倦則倚柱而立每仆地不知也一
日普請歇肩於正中亭聞雷震有省偈曰百斤擔歇
正中亭雷吼山川草木驚喚弟呼兄誰荅應白雲推
出舊山青呈音音曰一口氣不來時如何範曰霹靂
打虛空音曰將謂你瞥地範曰不得壓良為賤乃拂
衣而出自知是輕安非悟境時崇禎己卯五月也二
十一受具於姑蘇瑞光適朝宗和尚至問眾曰許多
人豈無一個高沙彌耶眾無應者範曰設有向甚麼
處著宗回顧曰後生頭皮恁麼頑範曰臨濟當年見
黃檗宗拊掌笑之再謁弁山茶次音以古今淆訛商
確皆矢口不讓音日得處無正偏順逆縱橫處更加
鞭策踏破草鞋赤腳行去前頭自有知音二十二父
沒不及奔赴殊為痛心秋詣寶壽值石和尚團瓢下
曝背範趨前問曰如何是密室中事石曰不許外人
知曰如何是密室中人石曰曝背通身暖曰向上還
有事也無石曰你幾時到者裏曰一任一任石曰如
何是向上事曰竹疏拖鳳尾松老長龍鱗石哂之住
兩月即捨之岐路西東悠悠風塵有恨如何二十三
上徑山聽講休夏見雪嶠大師於語風居雪曰湛然
和尚真是悟道底卻是好講經範曰講經有何過雪
色厲擬拈棒範一喝曰秪得一橛二十四聞愚菴老
人唱道雲門意欲往猶躊躇乃卜之得易乾之九五
曰飛龍在天利見大人意遂決始到雲門入室問自
遠趨風乞師一接老人曰不接你者盲龜跛鱉範曰
豈無方便老人便打範拂袖而出即進堂坐香時忽
無故而喜自謂曰莫非魔境耶一夕聞鼓聲疑情豁
然有偈曰雲門毒鼓不容情擊著虛空粉碎崩拈得
鼻頭失卻口秪看碓嘴百花生呈老人惟痛叱無肯
語範心憤憤竊又疑焉一日普請上山挑柴踢破腳
指流血痛不已礙膺忽泮如夢忽覺輕快無喻曰石
亂山青古路危禍根今日遇何奇指頭鮮血橫流處
不是親遭痛不知入室老人見之即曰恭喜範曰血
流滿地有甚恭喜老人曰分付維那明日不得普請
範推傍僧曰記取和尚語自此徵詰古今勢如破竹
受苦口為之銘心經逆耳為之痛哭二十五參天童
凡所有尊宿悉摳衣請益則皆曰願勉之而已無所
針砭二十六返雲門掌記室蓋斯時儕輩崇事僥薄
尚無敦厚經眼入耳皆時囂之態背師恩棄友誼紛
紜可慨法運陵遲祖道之替實有顧慮故欲入天台
尋貫首座之遺跡活埋不出是吾志也以偈別老人
曰辣棒年來曾喫盡怖頭狂念已成灰酬恩報德慚
無日且入天台去活埋而老人誨敕激烈謂望西山
傲亮公想煨芋尋懶瓚固高尚事在汝非宜不可範
遲鈍匪才生平無他嗜好為世人所棄唯好學如貪
餮作事不欺形可使辱志不可陵而頑魯若斯實佩
老人之提訓二十八老人退居化鹿山範拉鄰哲彥
公入剡山結茆壁落蕭然狼虎為伍日用所需為本
恒定公濟之同居者不堪枯寂皆逸去亦不追二十
九隨老人赴弔龍門遂亦淹滯武林其剡山茆屋不
復問矣三十當己丑十二月八日老人授以洞上法
印偈曰剔瞎摩醯眼斜懸肘後符春雷一起蟄東壁
挂葫蘆為洞山二十九世初度日奠先人偈曰孃生
此日正懸弧家業勳榮望有孚壞衲既披雲外客竟
違庭訓意如何又北堂辭別意蕭然鳧伴鷗盟三十
年恩大也知酬未及遙筵聊奠一杯泉三十一老人
將搆愚菴養親以遊人雜遝為不便切諫不從而諸
公心由好惡情任毀譽有所議則以範百喙攢囓姑
聽之然欲扶法幢立宗旨盡心事師為法難於今日
矣三十五有人變亂祖燈諸方緇素攻擊萬端範過
<pb n="958"/>
維揚候山翁和尚轉金陵晤杖人但有迂闊之論無
周急之用人爭笑之此時也或弔影雲岫或託跡愚
菴而無定軌三十九住秀州古資聖寺始為老人燒
香志效古人惔怕簡素為道常患不勤律己惟恐有
怠不登謁總隨緣寧使草長法堂然衰風熾盛學者
多輕浮無醇粹器行道皆掣肘若探湯不及三載即
撾鼓辭退四十二西湖南山之楊菴德音老宿請掩
關以愚菴庶務轇轕不終夏而謝之四十四住雲門
顯聖寺髮斑齒搖矣情詭日撓事窮百變受以恕養
以寬夙興夜寐祖庭規模似為詳整而人境淆訛得
賢為難所荷猶有憾也四十六愚菴老人示寂請平
陽弘覺禪師主後事範自癸未冬始親近老人至乙
巳冬計二十三年範有過老人必恕老人有訓範必
佩服故恩不知戴過不加責雖久遠若一日四十七
陶檀越洎德璋菴主以曹山招為退居丙午正月十
一日退雲門即進曹山遠望青山俯看流水足堪養
拙藏樗其檀恩友思穆若金蘭真世外知己也復為
雪照洞明二禪士謂曹山固山明水秀實可怡情恐
遊人紛擾非道人久居之地我恂興有小搆實古鏡
清寺在水灣村落可避喧囂欲師往無疑也範喜丁
未臘月十一日赴之四十九應東塔五十一受天華
張登子刺史又以龜山靜室強欲受之道路皇皇惆
悵懷抱冷煖參差是非翻覆是為甚謬今年五十又
過五矣神頹心懶不復若平生之時勇退天華坏戶
東塔可以遠過矣嗚呼昔從事南詢時其人我長短
是非錯綜以生死為念故不顧既已老大又不能眼
看白雲身埋青嶂仍復越嶼吳灘隨波上下誠業使
然髮盡白齒盡落無力為法時愧古賢向來維持法
道之心自謂不難觀今日世風澆薄法門衰極拈椎
豎拂有何用處且朽鈍之年守拙甘分其架高養閒
趨聲負勢素無心緒以退藏為捄獘扶衰之宗旨可
免儕輩憎怨沸騰也承先人付囑之重不敢作斷佛
種人有提訓久者嫌恨益堅受恩深者疑謗亦烈或
宿緣所致自心亦安唯依依法道為太息耳範濫廁
僧倫於道無補唯有過不肯掩非獨於直心待物有
不知恥而以為知非安於杜口攢眉也有知我者曰
蔗菴心性平易而少剛斷行事寬厚而無矯強可為
我生平實錄矣授囑有幾人爰潛爰躍為龍為蛇聽
其自定故不書範年已老大竊位法社有負素飧追
想前境已成大夢況身世漚花命脆風燈光陰知有
幾何其後世事短長幻化遷訛惟不知故亦不書。甲
寅十月十七日蔗菴範道人自敘

