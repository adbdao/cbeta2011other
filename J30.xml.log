<file>
<pb n="1"/>
﻿<book id="J30">J30冊</book>
<article>禮佛發願文略釋</article>
<other>述意</other>
蓋謂勤求佛道要須立願為先。廣度眾生。必以發
心為首。心發。則眾生可度。願立。則佛道堪成。二者
兼之。盡善盡美。故從上佛祖。一切聖賢。未有不發
誓願。勤修行業。而能成證者也。後來人根漸薄。道
力衰微。將謂天生彌勒。自然釋迦。不肯專修。所以
怡山禪師。撰此願文。以為龜鏡。其間皈投三寶。則
至德可憑。披瀝一心。則惑業俱遣。四緣具。望修道
之有基。八難離期出塵之無障。發四弘。明自他之
兩利。開六度顯福慧之兼行。行同二聖之深因。願
證一生之極果。更冀散形遍界。普度群迷。見相聞
名。咸霑利樂。大哉斯文。實為成道利生之本也。然
願文雖簡。其義頗豐。苟非事理深窮焉能發心真
切。故余採集諸書。略疏大意。庶幾禮誦之人。作一
助顯云爾。時
康熙癸巳年佛誕生日蘭陵律學苾芻書玉題於
昭慶之法乳堂
<other>禮佛發願文略釋
凡例（五則）</other>
此文名禮佛發願者。謂發願後應禮十方諸
佛。及觀音普賢。以顯悲行二願也。今人樂簡
有名無實。若能如實行持。則其功不淺也。
禪師願文行世雖久。而餘典流傳者少。故此
行蹟。未及詳備。若以相似應之則于理不當。
今仍存闕略。俟高明者補足。
古來註述不一。而行款亦各不同。或本文大
字。註述字小。或雙行夾註。或單贅句下。今此
書俱寫大字。略釋則低一格。科目又低一格。
一者遵其先後。二者作述分明。不致紊亂也。
此文脈絡雖然一理貫通。而其間所述之事
則異。所以加科揭節次第分開。俾諸覽者。一
目了然。毋容擬議也。
誦此文。必須三業致敬對佛陳情。句句分明。
字字懇切。方能感應道交。功歸二利。若還如
誦經咒。風捲殘雲望其獲益者。未之有也。
<sarticle><article>禮佛發願文略釋</article></sarticle>
古杭昭慶萬壽戒壇傳律沙門書玉述
將釋此文。大分為二。初略標題名。二。正釋文
義＆CB18905;初中又二[○@乙]初。法題。
禮佛發願文。
此題以人法為名。禮佛者。謂禮十方三世一切
佛也。梵語槃談。此翻我禮。我者謂假五蘊而稱
禮者。有能所之別。能禮者即是我之三業。所謂
身業翹勤。口業專至。意業恭敬也。所禮者即是
諸佛三身。所謂實相身。等真法界。法門身。具無
量德。應化身。水月相好也。先由相以顯性。後因
性以明相。相。即性中之相。性。即相中之性。性相
圓融。交徹無礙。名為禮佛。譬如兩鏡相照。由明
淨故。方能互現。互為能現。互為所現。能所合契
機感道交。觀云。先運水月忘相之心。次禮鏡像
如空之佛是也。發願者。謂發自利利他之廣大
願也。然一切行門。願為前導。既發大心。須以大
願期之。因該果海。果徹因源。法不虛也。梵語僧
那。華言弘誓。天台云。廣普之緣。謂之弘。自制其
心。謂之誓。志求滿足。謂之願。如阿難云。如一眾
生未成佛。終不于此取泥洹是也。如有行無願
其行必孤。有願無行。其願必虛。行願相資方成
勝用。阿含經云。比丘不發願。終不成佛道故我
本師見月老和尚凡授戒法。必令發願。以見有
願必成故也。文者。法也。謂聚集諸法而為文也。
其間有通有別。通則通於一切經律等法皆名
<pb n="2"/>
曰文。別。則專就此願而說。故云禮佛發願文也。
略標題竟。
[○@乙]二。人題。
怡山然禪師撰。
怡山。山名。乃然禪師所居之處。時人貴其德而
不稱其字。故以山彰名也。詳如傳錄。茲不繁贅。
撰者述也。謂述諸佛菩薩出世利生之本懷以
顯自行化他之實行。四六成文。以便禮誦。大有
裨於來學也。
＆CB18905;二。正釋文義分三[○@乙]初。歸敬三寶。
歸命十方調御師。演揚清淨微妙法。三乘四果解
脫僧。願賜慈悲哀攝受。
發願之初。先須歸敬三寶者。有五義故也。一。令
見聞者。生信敬故。二。佛法聖眾。舉世樂聞故。三。
依戒修持。堪為福田生物善故。四。佛法二寶。由
僧建立故。五。乞求加護。令願速成故。又十方同
聚。凡聖交參。以顯同體法性故。具此多義故須
歸敬三寶也。先能歸。歸者趨向之義也命者有
二。一。身命。謂四大五蘊身。以為命也。二。性命。謂
六根。六識性。以為命也。今言歸者。謂身。禮拜。口
稱誦。意觀想。名為三業投誠。今舉身命。以攝口
意。二業也。又眼不觀色。耳不聽聲。鼻不嗅香。舌
不嘗味。身不覺觸。意不知法。名為六根六識歸
命。今舉其命。以該六根六識性也。然此命者。乃
世人最為保重。今以皈投三寶者。誠敬之至也。
△次。所歸有三。一。佛寶又二。初。約處該時。方者
方位有十。謂東西南北。四維上下也。時者時際
有三。謂過現未來。豎窮橫遍也。二。約人。顯號。調
御師者。正名調御丈夫。謂佛有十種通號此乃
十號中之一也。調。謂調伏。御謂制御。授法曰師。
謂如來具大丈夫力用。而說種種妙法。調伏制
御一切眾生。令離垢染得大涅槃。故名調御師
也。又世出世間。一切眾生悉皆皈命。故先皈命
十方調御師也△二。法寶。流轉曰演。稱讚曰揚。
又自此之彼曰演。從近而遠曰揚。梵語梵摩此
云清淨。離濁曰清。離染曰淨。最細曰微。難思曰
妙。軌持曰法。謂如來所說三藏十二部。一切修
多羅法。無濁無染。不可思議。皆為大小聖賢。人
天上下修行之軌則。故云演揚清淨微妙法也
△三。僧寶。三乘者。小乘聲聞。中乘緣覺。大乘菩
薩也。乘者。以運載為義。體通教。理。行。果。謂依教
解理。依理起行。依行得果。行果正運教理助運
正助合運故名為乘。四果。有大。有小。大乘四果
者。如古師云。從登地。至發光。名為初果。謂菩薩
盡佛境界。明了諸法。本覺之慧。光明開發故。燄
慧難勝。名為二果。謂菩薩所覺圓滿慧光發燄。
無有能勝故。現前遠行。名為三果。謂菩薩真如
淨性。顯明現前。盡其邊際故不動。至法雲。名為
四果。謂菩薩真如凝靜。即發妙用。大慈如雲。普
覆一切故。小乘四果者。一。須陀洹。此云預流。謂
斷三界八十八使見惑盡預八聖道法流。見真
諦理。名見道位。亦名斷分別煩惱故。二。斯陀含
此云一往來。謂斷欲界九品思中前六品盡後
三品尚在。名一往來。亦名斷欲界俱生煩惱六
品故。三。阿那含此云不來。謂斷盡欲界殘思進
斷上八地思惑。不來欲界受生也。此二名修道
位。四阿羅漢此云無生。謂不受三界生死故。又
云殺賊。謂能殺煩惱賊故。又云應供。謂應受人
天供養故。謂斷色無色界。七十二品俱生煩惱
皆盡。名無學道位。自利成就也。解脫僧者。三解
脫僧也。謂解粘曰解。去縛曰脫。一。慧解脫。修性
念處。破一切智外道。二。俱解脫。修共念處。破神
通外道。三。無疑解脫。修緣念處破文字外道。然
<pb n="3"/>
三乘四果解脫。由僧所證。故云三乘四果解脫
僧也。又僧者具云僧伽。此云和合眾。合。同也。和
合有二義。一者理和。謂同證擇滅無為。二者事
和。有六。謂戒和同修。見和同解利和同均。身和
同住。口和無諍。意和同悅。而言和合眾者。如君
子和而不同。小人同而不和。比丘亦同亦和。故
名和合眾也。自四人以上。乃至無數。名之為僧。
今不言眾。而言僧者。謂舉眾。但彰數。稱僧以表
德也。具理事二和名真實僧。但具事和名清淨
僧。真實僧寶能令勝義正法久住不滅。清淨僧
寶能令世俗正法久住不滅。故律藏云下至有
五人持律者和合同住。在於世間。是名正法不
滅。當知佛滅度後佛法命脈全寄於僧。是以供
僧。即為普供三寶也。然佛法二寶。必仗僧弘。縱
是凡僧亦能荷負如來正法。所以威德特尊也。
△後願攝。求遂曰願。惠與曰賜。與無量之樂曰
慈。拔無邊之苦曰悲。憐愍曰哀。護念曰攝。證明
曰受。謂願三寶慈悲加護俯攝投誠之意。令一
切所求皆如我念。故曰願賜慈悲哀攝受也。
[○@乙]二。披陳懺悔分三。初違真逐妄。二。漸生三
障。三。總申懺悔＆CB21706;今初。
弟子眾等。自違真性。枉入迷流。隨生死以飄沉。逐
色聲而貪染。
先。明能懺之人。弟子者謂學在師後曰弟。解從
師生曰子。眾者。謂同禮誦之人。等者統攝之謂
也。如一人念。則云弟子某甲△次。明所懺之事。
真性者。正因佛性也。所謂常住真心。性淨明體。
自。從也。違背也。謂自從無始以來。一念妄動所
以背覺合塵。迷此真性。故曰自違真性。又自己
也。謂此皆自己迷惑。非餘人之所累也。錯誤曰
枉。趣向曰入。無明曰迷。迷有三種。一癡。二惑。三
顛。輪轉曰流。流有四種。一。欲流。二。有流。三。見流。
四。無明流。欲流者。欲界惑也。有流者。上二界惑
也。見流者。三界見惑也。無明流者。三界癡惑也。
如上諸障皆由真如不守自性。所以顛倒癡迷。
誤入其中。故云枉入迷流也。隨。順也。生死有二。
一。凡夫。分段生死。二。三乘變易生死。飄沉者。為
境風之所飄流識浪之所沉沒也。如楞嚴云。生
滅相續生死死生。如旋火輪未有休息。故云。隨
生死以飄沉也。逐色聲而貪染者。逐。追也。色者。
形貌好醜。顏色黑白等。聲者。宮商絃管妓樂歌
唱等。此六塵中二法也。愛欲曰貪霑粘曰染是
六根中情愛。三業中貪欲也經云。從無始來。循
諸色聲。逐念流轉。曾不開悟。性淨妙常。不循所
常。逐諸生滅。故云逐色聲而貪染也。
＆CB21706;二。漸生三障分三＆CB21418;初煩惱障。
十纏。十使。積成有漏之因。
煩惱障者。謂昏煩之法惱亂心神。障不得自在
故此總有二。一。十纏。二。十使。十纏者纏。縛也。謂
一切眾生被此十法纏縛。不能出離生死之苦。
證得涅槃寂滅。之樂故。一。無慚。慚。即慚天。謂人
於屏處作惡。不自慚恥故。二。無愧。愧。即愧人。謂
人於見處為非。不知羞愧故。三。嫉。嫉。妒也。謂見
他人榮富。心生妒忌故。四。慳。慳。吝也。謂人於世
間資財。及出世間法財。不肯惠施故。五悔。悔。恨
也。謂人於所作之過。蒂芥胸臆。不能自安故。六。
睡眠。睡眠者。謂人惛懵不惺。常樂睡眠。無省察
故。七。掉舉。掉舉者。搖動也。謂心念動搖。於諸禪
觀。無由成故。八。昏沉。昏沉者。昏。鈍也。沉墜也。謂
昏鈍無知不加精進之功。沉墜苦海故。九。忿。忿
怒也。謂人於違情境上發怒。而忘失正念故。十。
覆。覆藏也。謂隱藏所作過惡惟恐人知。不能悔
過遷善故。是為十纏△十使者使。即驅役之義
<pb n="4"/>
謂此十使皆能驅役心神流轉三界生死故一。
身見。謂於五蘊身中。妄計有我。強立主宰故。二。
邊見。謂於斷常中。但執一邊故。三。邪見。謂邪心
取理。不信因果。斷諸善根故。四。見取。謂於非真
勝法中。謬計涅槃。心生取著故。五。戒取。謂於非
戒中。謬以為戒。取以進行故。六。貪。引取之心無
厭曰貪。謂於一切財物。及順情境上。引取無厭
故。七。瞋。忿怒之心為瞋。謂於一切違情境上。起
忿怒故。八。癡。迷惑之心為癡。謂於一切事理。無
所明了。妄生邪見。起諸邪行故。九。慢。自恃輕他
之心為慢。謂由恃己種姓。富貴才能。輕蔑於他
故。十。疑。迷心乖理為疑。謂修戒定等法。不別真
偽。猶豫不決故。前名五利。利。即快利。謂此妄惑
動念即生。造次恒有故。後名五鈍。鈍。即遲鈍。謂
此妄惑。由推前身見等利使而生故。積成有漏
之因者。積。聚也。漏落也。謂諸眾生。由起惑造業。
積聚牽纏。所以漏落三界。生死不能出離故。然
有因果之分。惑業。為諸漏之因生死為諸漏之
果。漏有三種。一。欲漏。謂眾生。因欲界見思二惑。
造作諸業不能出離欲界故。二。有漏。因果不亡
曰有。即色界無色界見思煩惱也。謂眾生因此
煩惱。不能出離色無色界故。三。無明漏。即三界
癡惑也。謂眾生因此無明漏落三界故。斷此三
漏。即超出三界矣。因種也謂是有漏種子皆由
纏使煩惱聚成故云積成有漏之因也。
＆CB21418;二業障。
六根六塵。妄作無邊之罪。
業障者業。即業行。謂由貪瞋癡。起身口意。造諸
惡業。障蔽正道是名業障。又障者蔽也。礙也。蔽
則六根不能見佛聞法等。礙則身心流轉六道
等。起有二種。一。六根。二。六塵。六根者。根即能生
之義。謂能生六識故。一。眼根。謂能觀眾色故。二。
耳根。謂能聞眾聲故。三。鼻根。謂能嗅眾香故。四。
舌根。謂能嘗眾味故。五。身根。謂諸根之所依止。
能覺觸故。六。意根。謂於五塵境上分別好惡。起
三毒故△六塵者。塵。即染污之義。謂能染污情
識。而使真性不能顯發故。涅槃經中。稱此六塵。
名六大賊。謂能劫奪一切善法故也。一。色塵。二。
聲塵。三。香塵。四。味塵。五。觸塵。六。法塵。謂意根對
前五塵。分別好醜而起善惡諸法故。妄誣誕也。
作。營辦也。罪過愆也。無邊者止觀云。種種妙色。
能令愚人。見則生愛作諸惡業。歌樂音聲能令
凡夫。聞即染著。起諸惡業。男女身香愚人不了。
嗅即愛著開結使門。造有漏業。肴膳美味能令
凡夫。心生染著。起不善業。身分好醜。愚人無智
為之沉沒。起障道業。悟達法師云意多亂想。觸
向乖法由此所造罪業無量。故云。妄作無邊之
罪也楞嚴云。汝愛我心。我憐汝色。經百千劫。常
在纏縛。唯殺盜淫。三為根本。以是因緣業果相
續是也。
＆CB21418;三。報障。
迷淪苦海深溺邪途。著我耽人。舉枉錯直。
報障者報。即果報。謂善惡業果。如影隨形由煩
惱惑業。生在地獄。餓鬼畜生。諸趣。因此障蔽正
道。故名報障。迷淪苦海者。謂昏昧不醒曰迷漂
溺無度曰淪愛不能離苦不能盡故喻如海。謂
於愛河苦海之中。隨波逐浪。總未能歇。故云。迷
淪苦海也。深溺邪途者。謂水不見底曰深。身首
沉沒曰溺。邪途者。邪見之路也。由根塵相偶。煩
惱牽纏致生邪見。不逢正化。故曰。深溺邪途也。
又邪途即彌戾車。及闡提等。彌戾車。此云惡見。
慈恩云。邊地。智論云。弊惡人地。資中曰。是邊邪
不正見人。所住之處也。闡提涅槃云。不信因果。
<pb n="5"/>
無有慚愧。楞伽云。焚燒一切善根謗菩薩乘。名
為闡提。是知邪見外道。不信佛法。斷善根業。起
諸邪見。撥無因果。後墮邊地下賤種中。今云深
溺邪途者。亦可畏矣。故楞嚴云。一切如來。色目
惡見。同名見坑。菩薩見諸虛妄遍執。如臨毒壑
著我耽人者謂遍執曰著。不捨曰耽。計內曰我。
計外曰人。即般若四見中。前二見也。自高曰舉。
執劣曰枉。捨置曰錯。勝行曰直。在世間而言耽
著我人。造諸不善報感三途名為舉枉。不行五
常。障受人天之樂。謂之錯直。在出世間而言耽
著欲樂造有漏因。名為舉枉。不修解脫之道。障
受寂滅之樂謂之錯直。故經云縱得四空果報。
三界極尊福盡還作牛領中蟲。況復其餘無福
德者。在小乘而言。耽著自利。久住化城。名為舉
枉。不發大心。往趣寶所。障受真常之樂。謂之錯
直。此皆知見偏僻。顛倒是非。故以惡為善。以苦
為樂。以劣為勝不求上進。故云。舉枉錯直也。其
義深遠願毋忽焉。
＆CB21706;三總申懺悔。
累生業障一切愆尤。仰三寶以慈悲。瀝一心而懺
悔。
累生者非止一生也。所謂假使百千劫。所作業
不忘。故云累生業障。然三障之中。業為最重。故
特舉也。一切者總攝之義。罪過曰愆。怨責曰尤。
謂招報受苦之罪責也。報有三種。一者現報。二
者生報。三者後報。此雖通三義局後報。古德偈
云塵沙劫又塵沙劫數盡塵沙劫未休。當念只
因情未撇無邊生死自羈留。又云。五趣遷流不
暫停。百劫千生受凄楚。故云一切愆尤也。前三
障中。纏使。是起惑。根塵是造業。苦海邪途。是感
果。雖未見造。然無始以來孰能免之。識情迷覆。
不覺不知。所以總申也。仰三寶以慈悲者。仰望
也三寶者佛法僧也。如如意珠。隨心應量。故稱
為寶。約事相言佛。即三身相好。法。即修多羅教。
僧。即菩薩羅漢。約理性論。心性本覺。佛也。性德
軌持法也。覺持不二。僧也。慈則除其惑業。悲則
滅其苦報。故云。仰三寶以慈悲也。上明所求三
寶。下為能懺一心。瀝一心而懺悔者。滌盡無餘
曰瀝。謂無始至今。所有過咎。向三寶前盡情發
露也。一心者事理圓融也。如禮讚觀想名事一
心。了達法性。名理一心。梵語懺摩。華言悔過。今
言懺悔者。華梵雙彰也。清涼疏云。懺名陳露先
罪。悔名改往修來。事懺。作法。取相。理懺。無生。實
相。事悔業苦皆消。理悔煩惱悉淨。一心作法。理
事皆周。故云瀝一心而懺悔也。
[○@乙]三。發願回向又三。初具緣離難二。正發四
弘。三。總結回向＆CB21706;初中復三。初。具緣。二。離難。
三。重結＆CB21418;初。又分四＆CB21705;一。師友緣。
所願。能仁拯拔。善友提攜。
所願者。樂求也。謂樂求諸佛菩薩慈悲拯拔。令
我等所求。不違本誓也。然菩薩誓願。不出四弘。
故下詳列開明。又願者。希望也。是初求義。誓者。
期約也。乃終到義。又誓前立志曰願。願後勇往
曰誓。謂欲求無上妙道。必須先立其志。故發誓
願也。釋迦。本師佛號也。此云能仁。謂能以仁慈
化度眾生故。拯謂拯昏迷之失性。拔。謂拔滯溺
之沉流。此總結上文也。又拯。援救也。拔。提出也。
謂願釋迦本師。以種種教乘。循循善誘。拯救於
苦海之中。拔出於邪途之外。令常修學。而不相
侵也。善友。出世三乘聖賢。住世四眾善信人也。
提。謂提出煩惱之深淵。攜。謂攜到涅槃之彼岸。
此引起下文也。又提挈舉也。攜。相執也。謂望菩
薩善友。以一切法行。曲垂慈誨。提舉於道階之
<pb n="6"/>
上。相執於精進之場。令久修持。而不退失。故云
能仁拯拔。善友提攜也。然佛種從緣起。所以先
願具緣也。
＆CB21705;二。淨證緣。
出煩惱之深淵到菩提之彼岸。
破裂無明曰出。水盤漩處曰淵。煩惱者即根。隨
等。諸煩惱也。百法論云。根煩惱有六。謂貪瞋。癡。
慢。疑。惡見也。隨煩惱二十。於中分三。小隨十。謂
忿。覆。慳。嫉。惱。害。恨。諂。誑。憍也。中隨二。謂無慚。無
愧也。大隨八。謂不信懈怠。放逸。失念掉舉。昏沉。
散亂。不正知也。乃至八萬四千塵勞。及塵沙。無
明等。諸煩惱。如淵之深。難以出離。故望諸佛。菩
薩慈悲救拔。令佛法時時現前。煩惱塵塵解脫
故云。出煩惱之深淵也。到菩提之彼岸者。到。至
也。梵語菩提。此云覺道。乃如來之智果。非同聲
聞緣覺之菩提也。彼岸者。謂出生死此岸。渡煩
惱中流。到涅槃彼岸。故經云。眾生心水淨。菩提
影現中。今轉煩惱而成菩提。故云。到菩提之彼
岸也。
＆CB21705;三。植福緣。
此世福基命位。各願昌隆。
此世。現生也。福基者。基。址也。本也。洪範明五福。
謂福壽。富貴。康寧。好德考終也。福從布施禪定
中來。故菩薩修道。先行檀度。以施為助道之緣
故云福基也。命位者。五福中之壽考也。壽從持
戒放生中來。故如來成道先結戒品。以戒為成。
佛之本。故云命位也。又位。座也。佷也。唯識論云。
色心連持。相續不斷。稱為命根。色心者。即識。息
煖。三也。施資身命戒資慧命。施戒共修。故曰福
基命位也。盛顯曰昌高大曰隆。各願者。普願一
切人也。淨名云。諸佛得解脫。當於眾生心行中
求。是以菩薩發心。自未得度。先度於人。所以願
自他福壽。如杲日麗天。光明顯大以毘尼久住
正法永昌。故云各願昌隆也。然有慧無福。則行
道艱難。是故先願植福也。
＆CB21705;四。種智緣。
來生智種。靈苗。同希增秀。
來生。後世也。智種者。菩提道種智也。智從般若
中來。故云智種。靈苗者。靈明覺性之苗也。靈從
正助道品上顯發。故云靈苗。加益曰增榮茂曰
秀。慕望須求曰希。同希者。未種善根者。今當令
種。已種善根者。今令增長。金剛種子。彼此種在
八識田中於當來世。遇善知識。一言半句。即便
抽芽。如苗之秀實得成道果。故云同希增秀也。
然有福無慧則道心難發。悟入無由。如來兩足
稱尊。自他俱利。故願智種增榮。為進道之緣也。
＆CB21418;二。離難分八＆CB21705;初。離邊地難。
生逢中國。
中國者離邊地曰中。周境曰國。即南閻浮提也。
此云勝金。有三事勝於東。西。北。三洲也。一。勇猛
強記。謂南洲之人。於諸教法。勇猛讀誦。記聞廣
博。心不忘失。餘洲不能所以稱勝。二。勤修梵行。
謂南洲之人。於諸清淨梵行。則能精勤修習。期
證道果。餘洲不能所以稱勝。三佛出其土。謂南
洲。乃是中華文物之國。故名中國。一切聖賢。皆
出其中。其人易化。所以佛之降生。必在斯土。其
餘三洲。則不示現。所以稱勝。經云。中國難生。故
願生也。若生餘處。障不得見佛聞法。即如邊地
難也。
＆CB21705;二。離佛法難。
長遇明師。
長者。對幼而言。遇者師資道合。明師者。明。眼師
家也。又能具正眼曰明。解行相應曰師。若無解
<pb n="7"/>
何以開吾迷。無行。何以成吾德。然弟子雖有根
性。堪為法器。若不逢良匠。切磋琢磨。終久難成
古云。玉不琢不成器。人不學不知禮。故遇明師
如逢良匠。良匠能成世間美器。明師。能出佛法
大器。如臨濟參大愚。夾山見舡子。一言之下。超
凡入聖。展轉相傳。續佛慧命。故願長遇明師也。
若不遇明師開導。則。佛法難知。即如佛前佛後
難也。
＆CB21705;三。離世智難。
正信出家。
正信出家者。謂心相不異曰正。決定不疑曰信。
為生死。為菩提不為名利不為債負。不為偷安。
不為避難。故曰正信。出生死家。入如來家。故曰
出家。然正信。即好心也。好心出家者。南山律祖
云。怖四怨之多苦。厭三界之無常。辭六親之至
愛。捨五欲之深著能如是者。方名好心出家。古
德云。出家乃大丈夫事。非將相之所能為。寶積
經云。無有在家能修習無上正覺之道。大緣經
云。以一日一夜出家功德。二十劫不墮三惡道。
然雖有如是功德全在念頭真切。若不真切。則
信施難消。出家無益。華嚴云。信為入道之源。佛
法如大海。惟信得入。信心一發。萬善從生。故願
正信出家也。若無正信則知見差殊。障不得見
佛聞法。即如世智辯聰難也。
＆CB21705;四。離長壽難。
童真入道。
童真入道者。山無草木曰童。心無變異曰真。謂
十五以下也。此時枝葉未分。其心純一。易得入
道。既入道已。則以佛法為己任。自不參於世事
也。若逾斯年。於道漸違。恐難務本。故願童真入
道也。如或耽著世樂。不求佛道。縱百千歲虛度
光陰。即如長壽天之難也。
＆CB21705;五。離根缺難。
六根通利。三業純和。
六根通利者。謂眼根徹見於色。故名曰通。見色
不粘於色。故名曰利。其餘五根。亦復如是。若有
霑粘。則成生死。若得解脫。即證涅槃。故經云。輪
生死也是此六根證妙常也是此六根。古德云。
見相不生癡愛業洞然便是釋迦身如法華。六
根清淨。楞嚴六根圓通是也。若順事而言眼不
能見。耳不能聞謂之根缺以理而論眼著色耳
著聲不能見佛聞法。即為根缺故願六根通利
也。然通利即解脫義三業純和者三業謂身。口。
意所作之業也。有善有惡純和者心口相應也
三業之中意業為主心王若正則六臣不邪如
身造殺盜淫。口說妄言語。意起貪瞋癡。謂之三
業乖諍。則成惡法。如身防一切不善之法。口出
真實之言。意地專念於道如是收攝身心。謂之
三業清淨則成善業。古云。心田不長無明草覺
苑常開智慧花故願三業純和也。如根不通利。
三業為非。違法障道。即如根缺難也。
＆CB21705;六。離旁生難。
不染世緣。常修梵行。
不染世緣者。離塵脫俗也。耽著曰染。世緣不出
名利兩種。佛法。世法。如天平相似。世情若重一
分。佛法則輕一分也。既為佛子。當行佛事。休心
息念。杜絕諸緣。精勤辦道。塵心不動慧性自然
圓明。若經理塵緣專於世事。則身雖出家。心不
入道。所謂山泉流出人間去。清水依然成濁波。
故願不染世緣也。常修梵行者。潔身慕道也。梵
行。亦名淨行。謂遠離貪愛清淨行持之行也。常
修。謂行住坐臥。依戒而行心不放逸也。故華嚴
云。戒為無上菩提本。應當具足持淨戒。若能堅
<pb n="8"/>
持於淨戒。一切如來所讚歎。故願常修梵行也。
如或樂著世緣。不修淨行則信施難消。古云。十
方一粒米。重如須彌山。若還不了道披毛帶角
還。披毛帶角即如旁生難也。
＆CB21705;七。離餓鬼難。
執持禁戒。塵業不侵。
執持禁戒者。謂誓願嚴淨毘尼。以立其本也。執。
是信受持。是專念。謂信受於戒。專念不忘。故曰
執持。禁是禁止。戒。是戒法。謂如來所制之法。禁
止不得違犯故曰禁戒。塵是微塵。業是貪業。侵。
是侵犯。謂秉受佛戒乃至微塵之物。誓願不侵
犯也。然出家稱為上人。如世人所貪我不貪世
人所愛。我不愛出人之上。故名上人。若心隨境
轉。身被緣牽貪著一文。則不值一文。書云。有所
好樂。則不得其正是也。僧祗云。戒是佛法平地。
萬善由之生長。一切佛弟子。皆依戒住。若無此
地。則善不能生也。毘奈耶云。諸佛證菩提。獨覺
身心淨。及與阿羅漢咸由律行成。當知諸佛菩
薩。聲聞緣覺。雖權實不等然總以淨戒而為其
體。佛滅度後以戒為師。依戒而住。內秘菩薩。外
現聲聞。尤必執持禁戒嚴護威儀。戒身清淨定
慧發生。雖未證果亦稱聖眾以登壇時所得如
法清淨律儀即是無漏戒身直至成道更無別
體。故願執持禁戒塵業不侵也如或貪著財物。
禁戒不持。便成漏器。則法喜不能充滿。既無法
水所潤。即如餓鬼難也。
＆CB21705;八。離地獄難。
嚴護威儀蜎飛無損。
嚴護威儀者。上明自利。此兼利他也。嚴。謂嚴謹。
護。謂守護。威。謂清嚴可畏。儀。謂形儀可軌。謂嚴
謹三業。守護威儀。以成二利行也。律云。威儀乃
是無言之教堪發有情之信。內則軌範僧徒。外
則利益檀護。廣有三千八萬之多略則行住坐
臥四種。舉足動步。如法行持。能住持正法建立
僧倫。所謂淨行成於道儀清白緣於戒品是也。
蓋如來處世。深達物機。凡所施行。必以威儀為
主。內懷獅子之德外現象王之威。以顯沙門戒
德。有可觀也。蜎飛是空中細蟲。此舉上以該其
下。無損者不傷也。言其行動之間。上至蜎飛。下
及蝡動。一切微細蟲蟻。並願不傷其命。故云嚴
護威儀。蜎飛無損也。微類尚然。大可知矣。是故
佛言。具足守持淨戒律儀能令三寶慧命不斷。
如或不依佛戒。不守律儀。生他不信。造下業因。
必招業果。受業果者。即如地獄難也。其蜎飛無
損。塵業不侵。及常修梵行等句。即三根本戒也。
如法思之其義自顯。
＆CB21418;三。重結。
不逢八難。不缺四緣。
八難者。八處障難也。一。地獄難。謂眾生因惡業
所感墮於彼處。長夜受苦。障於見佛聞法。故名
為難。二。畜生難。謂眾生隨因受報墮於此中。常
被鞭打殺害。互相吞噉。受苦無窮。障於見佛聞
法。故名為難。三。餓鬼難。謂隨因受報感此道中。
長劫不聞漿水之名。飢火逼腹。渴燄燒心。受無
量苦。障於見佛聞法。故名為難。四。長壽天難。即
四禪中無想天也。無想者。謂心想不行故以五
百劫為壽。外道多生其中。障於見佛聞法。故名
為難。五。北鬱單越難。此云勝處。謂感報勝於東
西南三洲也。人壽千歲。命無中夭。為著樂故。不
受教化。所以聖人不出其中。不得見佛聞法。故
名為難。六。盲聾。瘖啞難。謂此等人。雖生中國。業
障深重。諸根不具。雖值佛出世。不能見佛聞法。
故名為難。七。世智辯聰難。謂世間人。邪智聰利
<pb n="9"/>
者。惟務耽習外道經書。不信出世正法。故名為
難。八。佛前佛後難。如來出世為大導師。令諸眾
生。離生死苦。得涅槃樂。緣薄之人。業障深重。生
不遇時不能見佛聞法。故名為難。然此之八處。
雖感報苦樂有異。而皆不得見佛聞法。故總稱
為難也。經云。寧受一切苦。得聞諸佛名。不受無
量樂。而不聞佛名是也。不逢者從今以去。乃至
菩提。誓願常聞佛法教化眾生終不遇此難也。
如楞嚴經觀音云。我以聞熏聞修。金剛三昧。無
作妙力。令諸眾生。獲十四種無畏功德。準知深
禪大定之人。不逢八難倘或遭遇轉難成祥是
也。四緣者。一。師友緣。夫人求道師友為先。師有
匠成之功。友具資輔之德。切磋夾輔以成道器。
今求諸佛菩薩為師友者望其拯拔提攜故發
此願也。二。淨證緣。欲登聖地。先須清淨身心。煩
惱不除塵不可出。故發此願也。三。植福緣。載道
之器。身命為先。助道因緣福施為上。有命無福
道不能行。有福無命福不能施。故發此願也。四。
種智緣。菩提種子。成佛正因。願世世生生。靈苗
增秀。猶恐隔世昏迷。故發此願也。以上四種若
少一緣難以成道。故願不缺也。若為飲食。衣服。
臥具。醫藥。而發是願者。其心則劣矣。前為細分
其事此乃總顯其要也。
＆CB21706;二正發四弘分四。初。誓斷煩惱願。二。誓學
法門願。三。誓成佛道願。四。誓度眾生願。
＆CB21418;今初。
般若。智以現前菩提心而不退。
先。自利。智起惑除。故云斷惱也。梵語般若。此云
智慧。今華梵兼舉也。決定審理謂之智。造心分
別謂之慧。又智者。決斷義。但唯決定朗然獨照
故。慧者揀擇義。揀擇惑障顯無為法故。只是一
法。受此兩名。如臣破敵為將。功成為相也。然諸
佛菩薩。利益眾生。無不以智慧為先導。故云。現
前。因修戒定熟脫智慧無不開顯。由是照了諸
法。妙證真源也。所謂因中道慧。道種慧。果上一
切智。一切種智悉皆現前也。次。利他。菩提心者。
即菩提大道心也。乃是智慧根本。謂發此心時。
願與法界一切眾生。一時同得無上菩提大覺
果故。如起信論明。發心有三。一者直心。正念真
如法故。二者深心。樂集一切諸善行故。三者大
悲心欲拔一切眾生苦故。釋曰。此之三心。即是
四弘願也。初心。即成佛願上求。自利行也。三心。
即度生願。下化。利他行也。二心。即學法。斷惱。二
願。中修。二利行也。故此一句。為通章之大體。願
文之根本。餘皆枝末也。佛言。不發菩提無上道
心。譬如耕田。不下種子。既無其芽。何處求實。以
是義故。菩提道心。是體是根也。不退者。謂永不
退轉也。又為欲利益一切眾生故發菩提心。非
止一過唯應數發。令菩提心。相續不斷也。故行
願品云。諸佛因於眾生而起大悲。因於大悲。生
菩提心。因菩提心。成等正覺。故菩提心。即是佛
心。功德智慧。不可格量若無智水所潤。恐菩提
芽不能滋長。故願般若智以現前。菩提心而不
退也。
＆CB21418;二。誓學法門願分二。＆CB21705;初。自修行願。
修習正法了悟大乘。開六度之行門。越三祗之劫
海。
此四句具教理行果。四法。初句。教也。二句。理也。
三句。行也。四句。果也學此四門。能達諸法。故曰
法門。修習者。謂熏修習學。溫故而知新也。正法
者。即諸佛所說五戒。十善。四禪。八定。四諦。因緣
之正法也。起信論云。法者。即眾生心。正人心之
不正。名曰正法。毘奈耶云。若有為自身。欲求於
<pb n="10"/>
佛道。當尊重正法。此是諸佛教。其戒善。禪定。是
人天乘教。修習能令出離三途。超升人天諦緣
二法是聲聞。辟支乘教。修習能令出離三界。超
升小乘聖果。故願修習也。發明曰了。透徹曰悟。
大乘菩薩乘也。謂小乘法雖已修習若不深契
大乘。則福不能足。慧不能圓。故須了悟大乘。以
滿菩薩行願也。向下開權顯實。正明大乘之事。
開六度之行門者。啟閉曰開。六度。施。戒。忍。進。禪
慧也。謂修布施行。治慳貪敝。度貧窮苦。得富足
樂。修持戒行。治毀禁敝。度惡趣苦。得善道樂。修
忍辱行。治瞋恚敝。度醜陋苦。得端正樂。修精進
行。治懈怠敝。度根缺苦。得神通樂。修禪定行。治
散亂敝。度人間苦得生天樂。修智慧行。治愚癡
敝。度三界苦。得涅槃樂。前五是修福後一是修
慧。又開施。三輪體空。開戒不見持犯。開忍能所
俱忘。開進身心不動。開定不亂不味。開慧非智
非愚。故云開也。行。行也。門。通也。謂開此行門。行
此六波羅蜜。能令眾生。度到涅槃彼岸。故願開
六度之行門也。越三祗之劫海者。超過曰越三
祗。謂三大阿僧祗劫此約釋迦如來修行菩薩
道時。以論分限也。始從古釋迦佛。至尸棄佛。值
七萬五千佛。名初阿僧祗。次從尸棄佛。至然燈
佛。值七萬六千佛名第二阿僧祗。次從然燈佛。
至毘婆尸佛。值七萬七千佛。名第三阿僧祗。梵
語阿僧祗。華言無數時。此乃無數中之有數也。
俱舍論問。既云無數。何復言三。答曰。言無數者。
顯不可數。非無數也。梵語劫波。華言分別時節。
俱舍論云。時之極少。名為剎那。時極長者。名之
為劫。什師云。減劫中。人壽十歲時。婆須密從忉
利天下生王宮。而為太子。化眾人言。我等祖父
壽命極長。以今瞋恚無慈故。至此短壽。是故汝
等。當行慈心。眾人從命惡心漸薄。此後生子。子
年倍父年。壽二十歲。如是增至八萬四千歲。後
百年減一歲。如是減至十歲。此一增一減。名一
小劫。二十小劫為一中劫。成住壞空。各二十番
增減。為一大劫。無數大劫。為一僧祇。劫無數量。
故喻如海。經如許時。修六度竟。更住百劫種相
好因。種。即修也。修百福。成一相。但福義多途。難
可定判。有云。大千盲人治。差。為一福等。然修六
度。各有滿時。如尸毘王代鴿檀滿。普明王捨國。
尸滿。羼提仙人。為歌利王割截無恨。忍滿。大施
太子抒海。并七日翹足讚弗沙佛。進滿。尚闍黎
鵲巢頂上禪滿。劬嬪大臣。分閻浮提七分息諍。
智滿。次入補處。降兜率。託胎。出胎。出家。降魔。安
坐不動。成正覺果轉法輪。入涅槃。謂如來不惜
身命。如是證入。今願不歷僧祗獲法身。一生成
辦。故云。越三祗之劫海也。
＆CB21705;二。利他行願。
建法幢於處處。破疑網於重重。降伏眾魔。紹隆三
寶。
建法幢於處處者。建。立也。幢者。功德高顯。表法
殊勝。故曰法幢。處處者。隨處建立也。長阿含云。
若沙門於諸法中勤苦得證。一法門者便當豎
幡。以告四遠。謂有少欲知足人居此。羅什師云。
外國破敵得勝。則豎勝幡。今道場降魔建幢者。
亦表勝也。法華云。表剎甚高廣楞嚴云吾今為
汝建大法幢。亦令十方一切眾生獲妙明心。得
清淨眼。故云。建法幢於處處也。破。裂開也。疑。猶
豫不決也。網謂羅網。重重者。層層疊疊也。謂凡
事猶豫不決。障覆聖道故喻如網。層疊無盡。故
曰重重。百法論云。於諸諦理。猶豫為性。能障不
疑善品為業。障善品者。以猶豫不決故。則善不
能生是也。又有三疑。一。疑自非器。二。疑師誤我。
<pb n="11"/>
三。疑法非理。法華云。生疑不信者。即當墮惡道。
今皆為其破罥裂網斷疑生信。於諸佛法。莫不
圓通也。楞嚴云。十方菩薩。咨決心疑。況餘乘耶。
故願破疑網於重重也。梵語魔羅。此翻為障。能
為修道作障礙故。眾魔者謂五蘊魔。煩惱魔。死
魔。天魔也。降伏者。謂威降制伏也。淨印法門經
云。以無所畏心。降伏諸眾魔。知苦。降五蘊魔。斷
集伏煩惱魔。證滅。降死魔。修道。伏天魔。果能豎
諸佛之正宗建列祖之法幢。則一切邪魔外道
無不歸伏。故願降伏眾魔也。紹隆者。謂紹繼隆
重也。謂佛法僧三寶。住持世間。有大利益故。佛。
則範金合土。紙素丹青。法則黃卷赤牘。三藏靈
文。僧。則剃髮染衣。紹隆佛化。又佛為無上醫王。
法是眾生良藥。僧乃看病之人。如地藏菩薩。以
聲聞像。入大集會。世尊廣歎功德勝利。不可稱
計。超過一切諸大菩薩。以比丘是住持僧寶。關
係佛法故。既讚歎已。說十輪經。遺誡末世。不得
於出家人輕賤毀辱。以剃髮染衣。即是聖賢幢
相。雖破戒。乃至無戒。猶為人天福田。況復具戒
況復證果。菩薩大人。為護正法。往往示作比丘
混入庸侶。逆順縱橫。隨機設化。俾無信之輩。了
知聖凡難測。不敢以凡夫眼觀視出家弟子。而
取重愆。以此方便。令僧寶種性不斷佛法賴以
久存。故願紹隆三寶也。
＆CB21418;三。誓成佛道願分二＆CB21705;先。修因。
承事十方諸佛。無有疲勞。修學一切法門。悉皆通
達。廣作福慧普利塵沙。
初。上求。承事者。謂親承奉事也。十方諸佛者。謂
盡虛空遍法界。微塵剎土。一切諸佛也。承事無
疲勞者。謂三業精勤。毫無懈慢故也。如行願品
云。願常面見諸如來。及諸佛子眾圍繞。於彼皆
興廣大供。盡未來劫無疲厭。故願承事十方諸
佛。無有疲勞也。二。中修。修學者謂行持研究也。
一切法門者。謂大。小。權。實。頓。漸。偏。圓。一切諸法
門也。通達者。謂貫通豁達也。如普賢請轉法輪。
常隨佛學。三乘九藏。無不明了。故願修學一切
法門。悉皆通達也。然法門雖曰無量。修行必須
以戒為本。若無淨戒為本。則諸善功德不能發
生。何以故。蓋謂攝心由戒。故楞嚴云。佛告阿難
我於毘奈耶中。宣說修行。三決定義。所謂攝心
為戒。因戒生定。因定發慧。是則名為三無漏學。
故律云。戒淨有智慧。便得第一道是也。三。下化。
極多極大曰廣。專心成辦曰作。承事諸佛曰福。
修學法門曰慧。行願品云。為一切智。勤修福聚。
不惜身命。經不可說。不可說佛剎。極微塵數劫。
一一劫中。捨不可說不可說佛剎。極微塵數。頭
目手足。如是一切難行苦行。圓滿種種波羅密
門。證入種種菩薩智地。自覺覺他。廣大功德。是
為廣作福慧也。塵者。言其極細。沙者。言其最多。
不論遠近上下。若大若小。微塵剎土。盡己之心
盡境之量。平等普施。是為普利塵沙也。品又云
經於一切佛剎。極微塵數劫為欲利樂一切眾
生。又云。處於如是種種眾會。以圓滿音。如大雷
震。隨其樂欲。成熟眾生。故願廣作福慧普利塵
沙也。初二句佛寶。直心智也。次二句法寶深心
行也。後二句僧寶悲心。益也。
＆CB21705;後得果。
得六種之神通圓一生之佛果。
得。成就也。六種者。一。天眼通。謂能徹見三千世
界內外色故。二。天耳通。謂能具聞三千世界內
外聲故。三。他心通。謂他人心事。悉能了知故。四。
宿命通。謂宿生壽命。始終洞達故。五。神足通。謂
能示現種種變化。遠近往來。無阻隔故。六。漏盡
<pb n="12"/>
通。謂諸漏已盡慧性圓明。實知苦集滅道四諦
法故。此六種皆稱神通者。謂神名天心通名慧
性。天然之慧照徹無礙故。其義兼於三明。謂天
眼明。宿命明。漏盡明也。輔行云。通通於六。明。惟
局三。諸羅漢。皆能得之。圓滿足也。佛果。菩提道
果也。一生者謂願不歷三大阿僧祗劫。剎那而
成正覺也。經云。狂心頓歇。歇即菩提。如善財。龍
女。皆是現在一生圓辦。此身不向今生度更向
何生度此身。故願得六種之神通圓一生之佛
果也。
＆CB21418;四。誓度眾生願。分二。初。運智。二。興悲。
＆CB21705;今初。
然後。不捨法界遍入塵勞。等觀音之慈心。行普賢
之願海。他方此界。遂類隨形。應現色身。演揚妙法。
初四句意密意業鑒機。記心輪也。然後者。乃承
上起下之辭。謂前已發斷惱學法。成佛願竟。今
當發願度生也。法界者。一真法界也。無二曰一。
不妄曰真。交徹融攝。故曰法界。即是諸佛平等
法身也。不捨者謂應化不離也。塵勞者塵中勞
擾也該通九界。菩薩無明未盡二乘樂著涅槃
皆名曰塵。遍入者周遍普入也。謂塵勞遍入。而
真際不離皆是權智所現喻如月印千江本體
不動。故云不捨法界。遍入塵勞也。淨名經云雖
知諸佛國及與眾生空。而常修淨土。教化於群
生。又云。弟子眾塵勞隨意之所轉。此二句所鑒
機處。下二句能鑒機意。類同曰等。楞嚴云。觀音
上同諸佛慈力。現起三十二應。而為說法故願
等觀音之慈心也。營為曰行。華嚴云普賢告善
財言若欲成就如來不可窮盡功德應修十種
廣大行願。一者禮敬。諸佛乃至十者普皆回向
又云普能清淨諸行海圓滿一切諸願海。故願
行普賢之願海也。既云慈心願海是心輪也。他
下。身密身業現化。名神通輪此界。謂此娑婆世
界也。他方謂餘處世界也。此一句約處貫下二
句約身。先所隨逐。十類五乘等。次能應現。七趣
五位等逐類隨形者。謂隨類現形化度也。應現
色身者。謂法身無相難以接機如世尊往昔行
菩薩道時應本同流九界廣度眾生。猿中現猿
鹿中現鹿。雖六道四生。無不應現等是也。演句。
口密。口業說法。名正教輪。演揚者弘演闡揚也
妙法者。謂不可思議之法也。一開示間。莫不悟
入。此三皆能摧碾惑業。故名三輪。下地不測。亦
名三密。有是勝益所以發此勝願也。
＆CB21705;二。興悲分三。初現境發心。二。轉苦為樂。三。
冤親普度＆CB21701;今初。
泥犁苦趣餓鬼道中。或放大光明。或現諸神變。其
有見我相乃至聞我名。皆發菩提心。永出輪迴苦。
先。標所救。有二。一。泥犁。翻為苦具。或云苦器。謂
造惡者。受苦之器具。地獄別名也。上品十惡。五
逆所感。苦趣者。三惡趣中。第一最苦故。謂八寒。
八熱。并叫喚等。大地獄也。叫喚者。謂罪人於中。
受苦難忍故。閻羅大王。呵云。汝在陽間不修善。
如入寶山空手回。汝今自作還自受。叫喚苦者
欲何為。二。餓鬼。梵語闍黎哆。此云饑餓謂不聞
漿水之名。常受饑虛之苦。下品五逆十惡所感。
道中者。謂鬼神一道中也。次釋能拯有四一。放
光。如毘盧足輪。放光地獄苦滅。鬼眾升為兜率
天子。超登十地。及法華處林放光濟地獄苦等。
二。現神。謂現六種神通及十八變化等。如淨藏
淨眼為父妙莊嚴王。現諸神變轉彼邪心。及觀
音現面然相度諸鬼類等。三。見相。如妙音現一
切色身。說法諸有地獄。餓鬼畜生。及眾難處。皆
能救濟等。四聞名。如普門品云。聞名及見身。心
<pb n="13"/>
念不空過能滅諸有苦。後結勝益。發菩提心者
謂見如上勝境故也。永出輪迴苦者。輪迴。輪流
迴轉也。謂眾生於三惡道中。受諸逼惱。猶如車
輪。迴轉不絕。故名曰苦。然菩提心一發能破無
明煩惱惡業不受輪迴生死之苦。故云皆發菩
提心。永出輪迴苦也。
＆CB21701;二。轉苦為樂又二＆CB21704;初。三途脫苦。
火鑊冰河之地。變作香林。飲銅食鐵之徒。化生淨
土。披毛戴角。負債含冤。盡罷辛酸。咸霑利樂。
三途脫苦者滅報障也。先。地獄。火鑊。八熱獄也。
冰河。入寒獄也。香林者。花樹香果樹香。諸天園
林等香。法華云。栴檀香風。悅可眾心是也。變作
者。謂變濁處而為淨土也。次餓鬼。飲銅食鐵者
謂渴飲銅汁。饑餐銕丸也。地獄經云。閻羅大王
住地獄中。晝夜三時。有大銅鑊。自然在前。有大
獄卒。鐵鉤擘口。烊銅灌之。從咽徹下。無不燋爛。
彼諸大臣亦復如是。化生淨土者。謂化生歡喜
佛國。極樂淨土莊嚴。諸上善人。俱會一處。見佛
聞法等。如觀經云。地獄猛火。一時俱至。聞說阿
彌陀佛名號。地獄猛火。化清涼風。吹諸天花。花
上皆有化佛菩薩。迎接此人。生極樂國是也。又
如目連尊者。依佛設供。救母上生化樂天宮等。
故發是願也。三。畜生。梵語底栗車。此云畜生。謂
牛。馬。雞。豚。羊。犬。六畜也。亦云旁生。謂形旁不正
也。中品十惡五逆所感。所謂因地不真。果招迂
曲。披毛走獸等戴角。鹿龍類負債者。謂假借不
還故。楞嚴云。若用錢物或役其力。償足自停。殺
彼身命。或食其肉。經微塵劫相食相誅。無有休
息。除奢摩他。及佛出世。不可停寢。又云。汝負我
命。我還汝債。以是因緣常在生死含冤者。謂含
恨在心也。經云。與元負人。怨對相值。身為畜生。
酬其宿債。辛酸者。謂辛苦酸痛也。盡罷者。一時
俱脫也。此總顯三途脫苦之意。咸沾者。彼此均
霑也。利樂者。利益安樂也。如藥師經云。牛馬駝
驢。恒被鞭撻。饑渴逼惱。又常負重。隨路而行。若
聞世尊藥師琉璃光如來名號。眾苦皆除。受安
隱樂。故曰。盡罷辛酸。咸霑利樂也。
＆CB21704;二。人道除災。
疾疫世而現為藥草。救療沉痾。饑饉時而化作稻
粱。濟諸貧餒。但有利益。無不興崇。
先。別列二。初。疾疫災。內傷外感曰疾。天行時氣
曰疫。金。石。草。木。能療病者皆名藥草。極力拯拔
曰救。用心調治曰療。病久不起名為沉痾。謂遇
疾疫之時。現身而為藥草。如藥王藥上菩薩等。
親嘗其味。濟諸眾生。不惟身病得愈。而且心病
皆除。故云救療沉痾。法華云。乃知此藥。色香美
味。即取服之。毒病皆愈是也。二。饑饉災。穀不熟
曰饑。菜不熟曰饉。秈粳曰稻。黍粟曰粱。周給曰
濟。窮困曰貧。饑餓曰餒。謂遇饑饉之時化作秈
粳黍粟。如八地菩薩攪長河為酥酪。變大地作
黃金。魚米肉山等。普濟貧窮。皆得飽滿。故云濟
諸貧餒。行願品云。種種飲食。種種供養。我皆於
彼。隨順而轉。於病苦者。為作良醫。於貧窮者。令
得伏藏者是也。但。凡也。拔苦與樂曰利益。舉作
尊行曰興崇。謂凡有利生益物之處。靡不舉作
而尊行也。瑜伽論云。壞人不壞劫。名為小三災。
一。饑饉災。謂人壽八萬四千歲時。歷過百年。人
若生時。壽減一歲。如是人壽減至三十歲時。天
不降雨。由大旱故。草菜不生。思欲見水。尚不可
得。何況飲食。以是因緣世間人民。饑饉死者。其
數無量。七年七月七日方止是名饑饉災。二。疾
疫災。謂人壽減至二十歲時。有大疾疫。種種諸
病。一切皆起。以是因緣。世間人民。疾疫死者。其
<pb n="14"/>
數無量。七月七日方止。是名疾疫災。三。刀兵災。
謂人壽減至一十歲時。諸人各起鬥諍。手執草
木。即成刀仗。由此器仗。互相殘害。以是因緣世
間人民。刀兵死者。其數無量。七日七夜方止。是
名刀兵災。此中缺後一難。故總結云。但有利益
無不興崇也。如淨名經云。劫中有疾疫。現作諸
藥草。若有服之者。除病消眾毒。劫中有饑饉。現
身作飲食。先救彼饑渴。卻以法語人。劫中有刀
兵。為之起慈悲。化彼諸眾生。令住無諍地。或時
作地水。或時作火風。盡現行此事。饒益諸群生
是也。又普門品云。設入大火。火不能燒。大水所
漂。即得淺處。又曰慧日破諸闇能伏災風火。於
苦惱死厄能為作依怙。謂諸佛菩薩行願如是
我願亦如是也。
＆CB21701;三。冤親普度。
次期累世冤親現存眷屬。出四生之汩沒捨萬劫
之愛纏。等與含生齊成佛道。
先。別脫苦輪。對前普願為之次誓願約到。謂之
期。累世者。謂過去多生也。枉屈讎恨曰冤恩愛
切近曰親。親有六種。謂父。母。兄。弟。妻。子也現存
者。謂現在一生也。內外姻親曰眷。姊。妹。姑。姨等。
宗族連續曰屬。伯。叔。姪。女等以人天拘恩愛之
情。故先己而後人。菩薩運同體之悲故先人而
後己也。又對初所願。謂之次。蓋前詳列四弘。皆
唯為己。故別一誓也。此後親疏總願是與冤親
及非冤親等故共一誓也。超脫曰出胎。卵。濕。化。
名為四生。卵唯想生。魚。鳥。龜。蛇等。胎因情有人
畜龍仙等。濕以合感。含蠢蝡動等。化以離應轉
蛻飛行等。混亂曰汩。沉溺曰沒。捐棄曰捨。貪欲
曰愛。結縛曰纏。楞嚴云想愛同結。愛不能離。則
諸世間。父母子孫相生不斷。是等則以欲貪為
本。圓覺經云。一切眾生。皆因淫欲而正性命。當
知輪迴生死愛為根本。有愛則生。愛盡則滅。欲
脫生死。先斷愛根。故云捨萬劫之愛纏也。次。總
成佛果。涅槃經云。一切眾生皆有佛性。有佛性
者。定當作佛菩薩。處胎經云。一彈指頃有三十
二億百千念。念念成形。形形皆有識。佛之威神。
入微識中。皆令得度故含生。含識生靈也。佛道
涅槃妙果也。均平曰等。普共曰齊。謂是冤。是親
含情含識願了生死。而共證涅槃。或眷。或屬。生
物。生靈。願轉煩惱。而皆成妙果。故云等與含生
齊成佛道也。
＆CB21706;三。總結回向。
虛空有盡。我願無窮。情與無情。同圓種智。
總結回向者。初。稱性願無窮。如行願品云。虛空
界盡眾生界盡眾生業盡眾生煩惱盡我此回
向。無有窮盡。故總結云。虛空有盡。我此稱性心
願。終無窮盡也。二。法界性無盡。情即有情。六凡
法界。情世間也。無情。即剎土。五大法界器世間
也。同圓。共證也。種智。即佛果。四聖法界。覺世間
也。華嚴云。應觀法界性。一切唯心造。楞嚴云。大
地草木。蝡動含靈。本元真如。圓覺云。眾生國土。
同一法性。杜順和尚曰。情與非情共一體。處處
皆同真法界。故願情與無情。同圓種智也。此名
向事向理。亦即回自向他。回因向果。舉一全收
也。言回事向理者元由理具方有事用一切修
證。不出理性。眾生強執。計是有為。今回此心向
於實際也。回自向他者。昔迷理遍凡所修善莊
嚴自身。及己眷屬。今順本性。回向眾生也。回因
向果者。一毫善種。三業熏修。不趣二乘。寧滯三
有。修既順性。則成緣了二因。因必顯真。同歸究
竟。是名回因向果也。此三種回向。一切菩薩共
修。是故行人。依此回向也。其發願是總。回向是
<pb n="15"/>
別。回向必以大願為體。故回向則必兼發願。然
發願必以回向為用。故發願則必兼回向也。願
無向不成。向無願不顯。如發心修道若無願力
相助。猶苗而不秀。如發願利生。若不回向佛果。
猶秀而不實。故發願須兼回向也。大論云。以此
福德。回向佛果菩提者。為度眾生故。為得無量
佛法故。如人以少物上王得報甚多。又如迴聲
入角。其音甚大。故回向者得大利益也。又妙臂
菩薩經云。或獻香華燈塗讚歎供養。乃至持戒。
精進禮誦修行一切善法。皆悉回向佛果菩提
若回向人天。未免諸苦。若回向二乘。秪能自度
若回向菩薩尚未究竟。唯是佛果菩提。誠為歸
趣。寶所。譬如眾流。皆歸於海既入海已。咸同一
味。是故總結回向於妙覺果海也。所謂千山勢
到嶽邊止。萬派聲從海上消。則此然禪師願文。
圓裏十虛遍周法界。能依教行持者。所獲勝益。
非淺尟也。釋文已竟。

禮佛發願文略釋（終）
<talk>跋</talk>
右此怡山願文。雖則四百八十八字而功高九界
德備五乘。權實雙彰。事理一貫。其心最大。其願最
廣。不可視為泛常。惟是課誦邊事。譬如摩尼珠王
隨眾生心。應用無盡。智者得之。則雨眾寶普濟貧
窮。愚人得之。但貿衣食。自利而已。斯文亦然。凡修
學者先須體會其意令起殷心。然後如教行持發
弘誓願。而所求必應。所獲必勝也。願我同志幸毋
忽焉。癸巳夏安居書玉閣筆識
<ps>事義</ps>
實相身（謂凡聖情盡。人法雙忘。離一切相。故名實相）。法門身（謂自性清淨。名
淨法身。說法被機。名法門身）。性念處（謂念自性染污。緣理斷結。解空直入。除自性過
故）。共念處（謂念事理正助。兼修無礙。三明八解。十八神變圓滿具足故）。緣念
處（謂緣念三藏。及世間經書。無不通達故）。擇滅無為（擇。即揀擇。滅。即寂滅。無為。
即真空。謂用智揀擇四聖諦法。遠離見思煩惱。證寂滅真空理故）。勝義正法（謂三
乘道果也）。世俗正法（謂法律教戒也）。正因佛性（謂。佛性有三。一。在自性。名
正因佛性。二。引出性。名緣因佛性。三。至得果。名了因佛性）。分段（謂界內支形分段故）。變
易（謂界外改麤形為細質。易短壽為長年故）。蔕（音嘬。蔕芥。小鯁也）。遍執（謂遍一切
諸法。而起執著故）。真常（謂真如佛性。無生無滅故）。隨煩惱（隨者隨其根本煩惱
分位差別等流性故。由自類俱起。遍染二性。遍諸染心。此之三義皆具。名大隨具一。名中隨。仝
無。名小隨）。聲聞緣覺菩提（聲聞但樂自利以求解脫名聲聞菩提緣覺但起心
念。觀諸緣法。名緣覺菩提）。識息煖三（唯識云。謂壽煖識三。煖即阿賴耶相分色法。身
根所取故。此識種子名壽。以能生識故。現行是識。執持為義故由此三法。更互依持。相續而為
命也）。道種智（謂知十法界諸道種故）。正道（六度行也）。助道（三十七品助道
法也）。臨濟參大愚（臨濟義玄禪師參大愚。愚問甚處來濟云。黃檗來。愚曰。黃檗有
何言句。濟云。弟子問佛法的的大意。三度被打。不知有過無過。愚曰老婆心切。為汝徹困。更問
有過無過。師於言下大悟）。夾山見船子（夾山善會禪師上堂因語不契道吾指見
船子。子問大德住甚寺。山曰。寺即不住。住即不似。子曰。不似似個甚麼。山曰。不是目前法。子曰。
甚處學得來。山曰。非耳目之所到。子曰。一句合頭語。萬劫繫驢厥。山無語。子曰。垂絲千尺。意在
深潭。離鉤三寸。子何不道。山擬開口。被師一橈打落水中。山纔上船。子曰道道。山擬開口。又打
落水。山於此大悟）。道慧道種慧（謂見道實性中。得聞佛知見。名曰道慧。知十法
界諸道種。別解惑之相。一一皆示佛知見。名道種慧）。一切智一切種智（謂知
一切法。一相寂滅。即悟佛知見。故名一切智。知一切法。一相寂滅。種種相貌皆知。即入佛知見。
故名一切種智）。檀滿（謂如來修檀度時。號曰尸毘。此云與施。帝釋天主。欲驗其虛實。身變
為鷹。天臣變鴿。鷹來逐鴿。鴿入王胸。鷹為索鴿。王曰我割身肉以代。鷹言。肉要與鴿相等。其時
秤之。鴿愈重。而肉愈輕。王便舉身削盡而與。不惱不沒。即時身體平復如故。是為檀滿）。尸
滿（如來修戒度時。號普明王。時斑足王。欲取千王以祭山岳。唯少一人。王被所獲。王告彼言。
吾生來不妄。欲建大會普濟貧窮。願延七日。當來應之。斑足云。今如所願。汝若不來。欲取無難。
時王回國。作會已畢。委付國事。即便往彼。斑足語言。世間之人。貪生畏死。汝去復來。真不妄語。
我今放汝。並釋千王。是為尸滿。忍滿（如來修忍度時。為忍辱仙人。岩間坐禪。時歌利王。遊
歷山中。形乏寢息。時宮妃諸仙問法。王醒不見。巡至仙所。問曰。汝得非非想否。汝得四道果否。
皆答言未。王曰。未離欲人。為何視吾宮眷。即便割截身體。王曰。汝嗔恨耶。仙曰。我不嗔恨。即時
血變為乳。身體平復。王見此相。即便求悔。是為忍滿）。進滿（如來修進度時。名大施太子。求
如意珠。甫寶濟貧。得珠墮海。抒海取珠。諸天問言。抒海云何。答言。得珠墮海。故抒取之。天云。海
<pb n="16"/>
水如何得竭。答曰。海水不竭。我終不休。天知心固。共助抒之。水即減半。龍恐海乾。送珠與之。是
為進滿）。禪滿（如來修禪度時。號螺髻仙人。亦名尚闍黎。得第四禪。出入息斷鳥謂為木。
於髻生卵。定起欲行恐傷其卵。即更入定。鳥飛方起是名禪滿）。智滿（如來修智度時。號劬
嬪大臣。時有七王。各欲吞取閻浮提界。軍民不安。劬嬪大臣。分為七分。城邑山川。不多不少。遂
而息諍。是為智滿）。降兜率（謂菩薩利生念切。從兜率天。將降神時。觀閻浮提內。迦毘
羅國。最為處中。往古諸佛。皆生於此。即便下生。是名降兜率。梵語兜率。此云知足。謂此天於五
欲境知止足故）。託胎（謂菩薩將託胎時。觀淨飯王。性行仁賢摩耶夫人。前五百世。曾為菩
薩母。應往彼託胎。大機之人。見乘旃檀樓閣。小機之人。見乘六牙白象。從右脅入。如處琉璃。身
映於外。是名託胎）。出胎（謂四月八日。日初出時。摩耶夫人。在毘嵐園。手攀無憂樹枝。菩
薩從右脅而出。放大光明。九龍吐水。沐金色身。是名出胎）。出家（謂太子年至十九時。出遊
四門。見生老病死之相。厭世無常。心思出家。啟白父王。父王不許。二月七日。諸天白言。太子於
無量劫來所修行願。今正是時。太子遂於後夜。乘馬入山。至跋伽仙人所。苦行林中。剃除鬚髮。
是名出家）。降魔（謂菩薩將成佛時。放大光明。隱蔽魔宮。時魔波旬。即令三女。亂其淨行。菩
薩以神力故。變其魔女。皆成老母。魔王大怒。遍敕部從。上震天雷。雨熱鐵丸。刀輪器仗。交橫空
中。挽弓放箭。箭停空中。變成蓮花。不能加害。群魔驚怖。悉皆歸服。是名降魔）。成正覺
（謂菩薩降伏魔已。坐菩提樹下。即便入定悉知過去所造善惡。死此生彼之事。於臘月八日。明
星出時。豁然大悟。得無上道。是名成正覺。轉法輪（謂菩薩成正覺已。即便思惟。我所得
法。無能信受。不如入於涅槃。爾時梵天白言。今日法海已滿。法幢已立。潤濟開導。正在此時。云
何捨於眾生。欲入涅槃。爾時如來受梵天請已。先於普光明殿。為利根菩薩。說梵網經。頓制五
十八戒。次於鹿野苑中。為憍陳如等轉四諦法輪。是名轉法輪。入涅槃（謂如來度人已
畢。將入涅槃。二月十五日。於拘尸那城。娑羅雙樹間。臥七寶床。其林忽然變白。爾時佛受純陀
供已。與文殊師利等言。諸善男子。但當自修其心。慎莫放逸。遂於中夜。即入涅槃。是名涅槃。
十類（即十法界身也）。七趣（六趣加仙）。五位（資糧。加行。通達。修習。究竟）。足輪
放光（出華嚴經）。十八變化（右脅出水。左脅出火。右脅出火。左脅出水。身上出水。
身下出火。身下出水。身上出火。履水如地。入地如水。空沒在地。地沒升空。空中行。空中住。空中
坐。空中臥。現大身滿虛空。大復現小）。奢摩他（此云止。以寂靜為義。乃定之別名也）。與
元負人（謂地獄報是情業。餓鬼報是想業。故鬼業盡。二報俱空。則為畜生。與前造惡因
時。與負債元人相值。而酬償先債也）。五大法界（地水火風空）。

<talk>大懺悔文略解序</talk>
夫欲求生淨域。先須洗浣身心。入聖超凡。必使根
塵迥脫。所以如來。示懺悔之方。先德述修淨之法。
攝生之要。無逾此也。惟智者覺照愚者沉迷。故我
本師見月老和尚。每於布薩之期。先令懺摩。然後
說戒。今此文者。乃大唐不空三藏。所譯三十五佛
名經禮懺法也。五天竺國遵行。甚有靈應。迨於趙
宋不動三藏。復以五十三佛洪名。增之於前普賢
十大願偈。續之於後。共成一百八禮。題云大懺悔
文始從讚禮稱名終於發願回向。事理一貫權實
雙彰。令人朝夕禮誦。期斷百八煩惱。後來人根漸
薄。皆悉跪諷由是誦者頗多而達者無幾心既不
誠。云何感通諸佛。故余不揣荒陋詳閱諸經。採取
要文。發明少義名曰略解。文雖不廣三懺全收。法
或未周五悔並攝願諸覽者如法行持庶得理顯
情忘。則蓮邦淨域不期而至也。
時
康熙四十八年迦提吉旦蘭陵律學苾芻書玉題
<other>凡例（十條）</other>
佛號題文。俱書頂格低一字者。乃是今解。所
列科目。又低一字。一則尊敬佛法。二則作述
分明。庶無紊亂其先後之次也
集法之人。流通本遺失。飲水思源。烏可缺焉。
故於釋題之次。即便補出其名。恐日久漸湮
以昧古德弘法利生之願力也
此懺悔願文。髫年即能讀誦。而有髮白不了
其義者。皆由文簡義深。人多輕忽故也是以
勉力解之作一助顯
文中讚禮。皈依懺悔發願。雖則各自分開。而
佛號願偈。不無疑議尤恐初心未了。今亦科
明。庶幾覽者。如指其掌
五十三佛三十五佛。緣起各有不同故今採
取冠於兩節之前。以見諸佛菩薩慈念眾生
如母憶子之切。不可忽也
<pb n="17"/>
出義消文貴在直捷爽快。如開門見山。不容
他往。故此解中。不論經律教部。凡有與本文
相符者。即便錄出。以顯其義。並不局於一處
而生別見也
諸佛德號。義海難窮。管見愚資。如何測量。但
非解說。則其德不顯。故今隨號釋之。雖不能
深達佛理。然亦無礙於法義也
此中發心原揀去權小。唯依上乘。今釋文中
又大小兼收者。蓋欲令其回小向大。會三歸
一故。毋得論其混雜也
集此懺法。普利群情。不論道俗男女。一切皆
當修學。然未登聖地已還誰能無過。天中雖
樂。五衰相現。即便向佛皈依。何況人間。眾苦
縈纏。而不勤行懺悔。果能至誠禮誦。而諸佛
菩薩不攝受者。未之有也
誦此佛號。必須精誠作觀。如法稱揚。一尊念
完。即便換氣。不得帶南無二字。如或上下牽
連。則冠履倒置。於理不便。務必留心。至於如
來十號。亦要念得清楚。善逝。與世間解。是兩
號。不可作一句念也
<other>禮佛大懺悔文</other>
 大慈大悲愍眾生  大喜大捨濟含識 
 相好光明以自嚴  眾等至心皈命禮 
南無皈依金剛上師。
　　皈依佛　　皈依法　　皈依僧。
我今發心不為自求人天福報。聲聞緣覺。乃至權
乘諸位菩薩。唯依最上乘發菩提心。願與法界眾
生。一時同得阿耨多羅三藐三菩提。
南無皈依十方。盡虛空界。一切諸佛。
南無皈依十方。盡虛空界。一切尊法。
南無皈依十方。盡虛空界。一切賢聖僧。
南無如來。應供。正遍知。明行足。善逝。世間解。無上
士。調御丈夫。天人師。佛。世尊。
南無普光佛　南無普明佛
　南無普淨佛　南無多摩羅跋栴檀香佛
　南無栴檀光佛　南無摩尼幢佛
　南無歡喜藏摩尼寶積佛　南無一切世間樂見上大精進佛
　南無摩尼幢燈光佛　南無慧炬照佛
　南無海德光明佛　南無金剛牢強普散金光佛
　南無大強精進勇猛佛　南無大悲光佛
　南無慈力王佛　南無慈藏佛
　南無栴檀窟莊嚴勝佛　南無賢善首佛
　南無善意佛　南無廣莊嚴王佛
　南無金華光佛　南無寶蓋照空自在力王佛
　南無虛空寶華光佛　南無琉璃莊嚴王佛
　南無普現色身光佛　南無不動智光佛
　南無降伏眾魔王佛　南無才光明佛
　南無智慧勝佛　南無彌勒仙光佛
　南無善寂月音妙尊智王佛　南無世淨光佛
　南無龍種上尊王佛　南無日月光佛
　南無日月珠光佛　南無慧幢勝王佛
　南無師子吼自在力王佛　南無妙音勝佛
　南無常光幢佛　南無觀世燈佛
　南無慧威燈王佛　南無法勝王佛
　南無須彌光佛　南無須摩那華光佛
　南無優曇缽羅華殊勝王佛　南無大慧力王佛
　南無阿閦毘歡喜光佛　南無無量音聲王佛
　南無才光佛　南無金海光佛
　南無山海慧自在通王佛　南無大通光佛
　南無一切法幢滿王佛　南無釋迦牟尼佛
　南無金剛不壞佛　南無寶光佛
　南無龍尊王佛　南無精進軍佛
　南無精進喜佛　南無寶火佛
<pb n="18"/>
　南無寶月光佛　南無現無愚佛
　南無寶月佛　南無無垢佛
　南無離垢佛　南無勇施佛
　南無清淨佛　南無清淨施佛
　南無娑留那佛　南無水天佛
　南無堅德佛　南無栴檀功德佛
　南無無量掬光佛　南無光德佛
　南無無憂德佛　南無那羅延佛
　南無功德華佛　南無蓮華光遊戲神通佛
　南無才功德佛　南無德念佛
　南無善名稱功德佛　南無紅燄帝幢王佛
　南無善遊步功德佛　南無鬥戰勝佛
　南無善遊步佛　南無周匝莊嚴功德佛
　南無寶華遊步佛　南無寶蓮華善住娑羅樹王佛
　南無法界藏身阿彌陀佛。
如是等。一切世界。諸佛世尊。常住在世。是諸世尊
當慈念我。若我此生。若我前生。從無始生死以來
所作眾罪。若自作。若教他作。見作隨喜。若塔。若僧
若四方僧物。若自取。若教他取。見取隨喜。五無間
罪。若自作。若教他作。見作隨喜。十不善道。若自作。
若教他作。見作隨喜。所作罪障。或有覆藏。或不覆
藏。應墮地獄餓鬼畜生諸餘惡趣邊地下賤。及蔑
戾車。如是等處。所作罪障今皆懺悔。今諸佛世尊
當證知我。當憶念我。我復於諸佛世尊前作如是
言。若我此生。若我餘生。曾行布施。或守淨戒。乃至
施與畜生。一摶之食。或修淨行所有善根。成就眾
生。所有善根。修行菩提。所有善根。及無上智。所有
善根。一切合集校計籌量。皆悉回向。阿耨多羅三
藐三菩提。如過去未來現在諸佛。所作回向。我亦
如是回向眾罪皆懺悔。諸福盡隨喜及請佛功德。
願成無上智去來現在佛於眾生最勝無量功德
海。我今皈命禮。
 所有十方世界中  三世一切人師子 
 我以清淨身語意  一切遍禮盡無餘 
 普賢行願威神力  普現一切如來前 
 一身復現剎塵身  一一遍禮剎塵佛 
 於一塵中塵數佛  各處菩薩眾會中 
 無盡法界塵亦然  深信諸佛皆充滿 
 各以一切音聲海  普出無盡妙言辭 
 盡於未來一切劫  讚佛甚深功德海 
 以諸最勝妙華鬘  妓樂塗香及傘蓋 
 如是最勝莊嚴具  我以供養諸如來 
 最勝衣服最勝香  末香燒香與燈燭 
 一一皆如妙高聚  我悉供養諸如來 
 我以廣大勝解心  深信一切三世佛 
 悉以普賢行願力  普遍供養諸如來 
 我昔所造諸惡業  皆由無始貪瞋癡 
 從身語意之所生  一切我今皆懺悔 
 十方一切諸眾生  二乘有學及無學 
 一切如來與菩薩  所有功德皆隨喜 
 十方所有世間燈  最初成就菩提者 
 我今一切皆勸請  轉於無上妙法輪 
 諸佛若欲示涅槃  我悉至誠而勸請 
 惟願久住剎塵劫  利樂一切諸眾生 
 所有禮讚供養福  請佛住世轉法輪 
 隨喜懺悔諸善根  回向眾生及佛道 
 願將以此勝功德  回向無上真法界 
 性相佛法及僧伽  二諦融通三昧印 
 如是無量功德海  我今皆悉盡回向 
 所有眾生身口意  見惑彈謗我法等 
 如是一切諸業障  悉皆消滅盡無餘 
 念念智周於法界  廣度眾生皆不退 
 乃至虛空世界盡  眾生及業煩惱盡 
<pb n="19"/>
 如是四法廣無邊  願今回向亦如是 
南無大行普賢菩薩（三稱）。
<sarticle><article>大懺悔文略解卷上</article></sarticle>
古杭昭慶萬壽戒壇傳律沙門書玉釋
解此懺悔。大分開三。初題目。二。集人。三。入文
＆CB18905;今初。
大懺悔文
大者。大乘之法也。謂揀去權小。特發大心故。懺
悔者。乃萬行之初機。解脫之根本。入道之要門
利生之方法也。解黏去縛。莫過於此。依之而修
則無罪不滅。無福不生。其福之生也。如春回大
地。罪之滅也。如雪點紅爐。故經云。懺悔則安樂
不懺悔則罪益深。由是觀之。蓋吾人不可不為
當務之急。而勤行懺悔之法也。梵語懺摩。華言
悔過。今言懺悔者華梵兼舉也。光明文句云。懺
者。首也。悔者。伏也。順從為首。不逆為伏。謂行人
順從三寶足下。依教修行。不敢違逆故。所以作
法之時。先敬三寶。次伸懺悔也。又懺名白法。悔
名黑法。白法須尚而行之。黑法須棄而捨之。取
捨合論。故言懺悔。亦即改往修來之意謂修將
來之善果。改已往之惡因也。又懺名披陳眾失。
發露過咎。不敢隱諱。悔名斷相續心。厭悔捨離。
能作所作合棄。故言懺悔。如後說罪之法是也。
又懺者名慚。悔者名愧。慚則慚天。愧則愧人。人
見其顯。天見其冥。冥細顯麤。麤細皆惡。故言懺
悔。總而言之。已作之罪。悉願消滅。未作之罪。不
敢更作也。然懺法有事理之不同。事懺者。謂晝
夜六時。三業清淨。對於尊像。披陳過罪。無始至
今。凡所造作。五逆十惡。及餘一切。隨意發露更
不覆藏。畢故不造新者是也。理懺者。謂斂攝身
心。深念實相。觀此罪性。不在內外。亦非中間。更
推能作之心。亦不在內外中間三處。能造之心
既爾。而所作之罪亦然。心既當體即空。罪性了
不可得者是也。故普賢觀經云。若欲懺悔者。端
坐念實相。眾罪如霜露。慧日能消除。其事懺。懺
苦道。業道。理懺。懺煩惱道。又理事懺法。不出三
種。理。謂無生妙懺。事。謂取相。作法也。無生懺者
謂了我心自空。罪福無主。觀業實相。見罪本源。
法界圓融。真如清淨故。取相懺者。謂定心運想
相起為期故。作法懺者。謂身口所作。一依法度
故。然法雖三種。要須行在一心。當知三種懺法
無生是正。二為助緣。如灰汁皂角。助於清水。正
助合行。如膏益明。證理彌速也。又此三種懺法
後一雖可獨修。不進須假前二。而前二。不可暫
離無生。得此意已。方可說行三種懺法也。若論
其功能作法。滅違無作罪。及違戒上罪三惡報
障業。障。怖畏。憂愁。煩惱。取相。滅性罪。及犯定上
罪。人道報障。業障。四住煩惱。無生滅無明。及犯
慧上罪。三界有漏報障。業障無明。煩惱作法。屬
身口二業。取相。屬意之事一心上二。皆事也。無
生。屬意之理一心。此一。唯理也。窮理在事。了事
即理。理事融通。是名懺悔。如別時而修。則作法。
喻服薑桂。差病而已。不能肥身。若取相。喻服五
石。病差身充。不能得道。修無生喻服五芝。病除
身飛。升仙得道。故知懺悔。不出此三法也。文者
能詮文字也。若論至道之法。本來離言說相。離
文字相。古云。大道元來不屬言。擬談玄妙隔天
淵。豈可以文言而能詮者哉。然道雖無言。要因
言以顯道。故清涼疏云。雖空空絕跡。而義天之
星象燦然。湛湛忘言。教海之波瀾浩瀚。則無文
字中。不妨有此懺悔文也。
＆CB18905;二。集人。
宋西夏護國仁王寺金剛法師不動集
<pb n="20"/>
宋。朝代也。西夏。國名也。謂地在寧夏西邊故。宋
真宗。封趙德明。為夏王。仁宗。又封其子趙元昊。
為夏國王。法師西來先至彼處。弘法利生也。護
國等五字。寺名也。謂師以護國仁王般若經。普
令緇素誦持。祝國祐民故。金剛等六字。人號也。
上四字。通稱下二字。別名。法師者。謂通顯。密。三
藏。法中最上之稱也。金剛者謂瑜伽有五部。曰
佛。曰金剛。曰寶生。曰蓮華。曰羯磨也。師現傳金
剛一部。故名金剛法師。此乃灌頂時所授稱也。
梵語阿閦撇。此云不動。謂師最初依阿閦部法
而行持故。集者。顯德也。謂師欲令道俗修證。故
以唐三藏不空法師。所譯三十五佛名經禮懺
文。前增五十三佛德號。後綴普賢十大願偈。前
後共成一百八禮。期斷百八煩惱故。後遷四川
蒙山。又集施食儀文。為出生軌範。因以甘露度
孤。復稱甘露法師。今時諸方叢林靜室目為課
誦。以山彰名。所謂蒙山施食也。此實法中二利
行用之要。大有功於佛門者也。餘諸神應備載
別記。
百八禮者。謂初偈一禮。上師一禮。佛法僧一
禮。發心一禮。三皈三禮。十號一禮。八十九佛
名。八十九禮。懺悔一禮。回向一禮。前八別願
八禮。後一總向一禮。初後各三禮。不在此數
內。自修行本。斯為第一。非如今時跪⿰言奉而已
也。恐後遺失。故贅於此。
＆CB18905;三。入文。科分為五。初。讚禮。二。發心。三。皈依。
四。懺悔。五。發願。[○@乙]今初。
 大慈大悲愍眾生  大喜大捨濟含識 
 相好光明以自嚴  眾等至心皈命禮 
初二句。讚佛心。三句。讚佛身。四句。皈命也。慈者
與其樂。悲者。拔其苦。喜者。慶其善。捨者。去其惡。
大者。以此四種。名為無量心故。不同世人愛染
慈悲。情見喜捨。乃無緣大慈。同體大悲。故曰大
慈大悲。喜無所喜。捨無所捨。故曰大喜大捨。愍
者。憐愍濟者。濟度。眾生者。眾法相生也。此指六
道而言。含識者。含靈抱識也。此指四生而言。實
則眾生。即含識易名不易體也。相好光明者。謂
如來身有八萬四千相。一一相中。有八萬四千
隨形好。一一好中。有八萬四千光明。以此相好
光明。而為莊嚴自佛之身。故云以自嚴也。至心
者。一心也。一心作法理事皆周。內心既虔。外儀
必敬也。命者。命根。以壽。煖。識。三。一期連持不斷。
稱之為命。即八識。自體也。經云。元依一精明。分
成六和合。則命為六根之總。六根乃命之別。今
攝別歸總。故曰命耳。而云皈者。有事。有理。理。則
以六和合。還歸一精明體。事。則世人最重。惟命
與財。若捨財。猶有命在。今捨性命皈投於佛。一
捨而無所不捨。以表誠敬之至。故曰皈命禮也。
[○@乙]二。發心分二。先。皈依性相勝境次。正發菩
提大心。＆CB21706;初中復二。初。同體三寶。二。別相三
寶。＆CB21418;今初。
南無皈依金剛上師。
金剛上師者。毘盧教主也。以毘盧如來。是金剛
瑜伽大秘密主。而為無盡三寶父母。師長故。又
四方四佛。及一切賢聖。皆從毘盧金剛心中之
所流出。故先皈依自性三寶。次皈依別相三寶。
然自性。即同體也。南無。梵語。皈依。華言。今雙標
者。二音兼舉也。又灌頂疏。南無。翻為度我。謂能
救度我等眾生。是故先須皈依毘盧遮那最上
師也。餘皆倣此。
＆CB21418;二。別相三寶。
皈依佛　皈依法　皈依僧。
佛者。娑婆。華藏。剎海佛也。法者。顯密教部。無上
<pb n="21"/>
法也。僧者。大小乘中。凡聖僧也。皈依者。佛為兩
足尊。皈則不墮地獄故。法為離欲尊。皈則不墮
餓鬼故。僧為眾中尊。皈則不墮旁生故。又復皈
依三寶者豈唯離三途之苦而已實欲得三菩
提之樂也。
＆CB21706;次。正發菩提大心分二＆CB21418;初。揀去權小。
我今發心。不為自求。人天福報聲聞緣覺。乃至權
乘。諸位菩薩。
我者。指行人自己而言。發心者。謂發菩提大道
心也。不為自求者。正揀權小之境。謂不為自己
以求人天福報及權乘小果也。若為自求。即落
五乘。非真發大心也。人中福者。貴為天子。富有
四海是也。百官。四民。福報劣矣。洪範。明五福。謂
福壽富貴。康寧。好德考終也。雖則一期快樂。難
免生死輪迴。故不求也。天上福者。六欲天中。光
明殊勝。眷屬相隨。華冠鮮麗。衣食豐盈等。色界
諸天。有四禪福報。乃至無色界天。亦有四空定
報。經云。六天雖貴。福盡還作牛領中蟲。非想雖
高。壽盡還墮飛狸等類。故不求也。聲聞者。謂聞
四諦法。而得其名。即小乘果斷見思惑。證真諦
理者。雖云逮德己利。盡諸有結高超三界。迥脫
四生。奈如獐獨跳。不顧後群。唯求自度。不能度
人。喻如羊車。不堪載物。故不求也。緣覺者。梵語
辟支。此有二種。一云緣覺。佛在世時。聞十二因
緣悟道者。二云獨覺佛滅度後。獨宿孤峰。觀緣
悟道者。即中乘果。更侵習氣者也。今單列緣覺
者。舉緣攝獨耳。謂雖有度生之念其心不大。喻
如鹿車。雖可載物不堪重運。故不求也。權乘者
大乘權教也。諸位菩薩者。藏通二教。及別教地
前之菩薩也。以藏教菩薩。三祗修六度。百劫種
相好。帶惑行因故。通教菩薩道觀雙流。真俗並
現。所侵習氣。猶餘少灰故。別教三賢。雖各斷惑
行事六度。著相修持未斷無明。未證實理。故名
權乘。謂雖發大心。廣度眾生。以其纔行四百由
旬。未能超過。直至寶所。喻如牛車。雖可重載。不
能致遠。故不求也。法華云。但以假名字。引導于
眾生。則知三乘皆權。非實。不言別之登地者。以
斷惑見理仝圓故。然自他既不願求云何為彼
發其心耶。經云。十方佛土中。惟有一乘法。無二
亦無三。一乘者。最上乘也。
＆CB21418;次。顯發大心。
唯依最上乘。發菩提心。願與法界眾生。一時同得
阿耨多羅三藐三菩提。
文分兩節。一。生起。二。開顯。初句。出所依之乘。言
最上乘者。圓教一佛乘也。謂圓悟妙理。不與餘
乘共故。般若云。此經為發大乘者說。為發最上
乘者說。法華云。無有餘乘。唯一佛乘。以一乘圓
頓教人。一斷。一切斷。一證。一切證。終日成佛。無
成佛相。終日度生。無度生相。喻如大白牛車實
行五百由旬。不滯化城。直登寶所。遊於四方。嬉
戲快樂。是故不依餘乘。而依最上乘也。次句。明
能發之心。菩提者。成正覺之心體也。謂能破無
明。煩惱惡業。不被染壞。故當發也。二。開顯。願與
等四句。示心相也。言願與法界眾生者。正顯不
為自己一人而求也。一時同得者。揀異權乘漸
教。三大阿僧祗劫而後得也。阿耨菩提者。諸佛
無上正覺之果也。阿者。言無。耨多羅。言上。三藐
言正等。三菩提。言正覺。覺。異三途之不覺。正。異
人天之邪覺。等。異二乘之偏覺。上。異權乘之未
上。無。異因地之有上。則此無上正等正覺。乃是
圓教一。佛乘果也。總而言之。謂我今時。唯依最
上佛乘。圓頓教中。發大菩提道心為因。願與法
界一切眾生。不前不後。一剎那間。同在現前證
<pb n="22"/>
得諸佛無上菩提。圓妙覺果。此。心此願方稱究
竟也。若不如斯。因果寧能該徹乎。
[○@乙]三。皈依分。二＆CB21706;初。無盡三寶。
南無皈依十方。盡虛空界。一切諸佛。
南無皈依十方。盡虛空界。一切尊法。
南無皈依十方。盡虛空界。一切賢聖僧。
十方等。舉所依。之境也。皈依。顯能依之人也。十
方者。橫遍也。空界者。豎窮也。皈須塵方剎土。盡
空法界者。以顯行人皈敬之心極廣大也。一切
者。普攝之辭。若局一處。心則不廣。願則不周。安
能與法界眾生。一時同得阿耨菩提耶。必須仗
承三寶神力加被。運心周廣。立願弘深。方可與
法界眾生同得也。一切佛法賢聖僧者。謂三寶
有小乘。大乘。住持。同體。別相。之不同也。小乘以
丈六金身為佛。四諦。因緣為法。四果。四向。為僧。
大乘以三身。十身為佛。二空三空理等。為法。三
賢。十聖。為僧也。別相三寶者。謂佛在世時。如來
雪山夜半睹明星而悟道。菩提樹下成等正覺。
即佛寶也。寂場。鹿苑。初轉法輪。即法寶也。度諸
菩薩。五比丘等。即僧寶也。住持者。謂。刻像圖形
即佛寶。黃卷赤牘。即法寶。圓頂方袍。即僧寶。此
之三者。不為世法之所侵凌。不為煩惱之所染
污。世出世間。皆可尊重。故稱為寶。住於世間。持
乎正法。能令慧命不斷。故名住持三寶也。同體
三寶者。謂名雖三種。同以真如理性為體故。真
如性上有覺照義。即名佛寶。性有軌持義。即名
法寶。性有和合義。即名僧寶。須知捨住持三寶。
別無同體三寶。離同體三寶。更無住持三寶。住
持是相。相。即性中之相。同體是性。性。即相中之
性。性相一如。二而不二。迷之者。流轉生死。悟之
者。成等正覺也。涅槃經云。若能觀三寶常住。同
真際淨名云。佛即是法。法即是眾。如是三寶。皆
無為相。同體屬理性。住持屬事相。大小乘事理
雙通。詳如賢首三寶章明。今所皈者。盡我人之
心。盡法界之量。盡三寶之際。塵塵剎剎。無不皈
命。故曰無盡三寶也。
＆CB21706;次。通別二號分二＆CB21418;初。通號。
南無如來。應供。正遍知。明行足。善逝。世間解。無上
士。調御丈夫。天人師。佛。世尊。
如來者。十號經云。如過去諸佛。行六波羅密。得
諸法如相來至佛道。今佛亦如是道而來。故號
如來也。又具三義。謂法。報應也。般若經云。無所
從來。亦無所去。故名如來。此以法身釋。轉法輪
論云。本覺名如。始覺名來。始本不二。故名如來
此以報身釋。成實論云。乘如實道。來成正覺。此
約應身釋。三身圓顯。故名如來△應供者。謂萬
行圓成。福慧具足。應受天上人間供養饒益有
情。故號應供也。然人天賢聖。無明住地。全缺應
供。二乘但盡見思。未斷塵沙。無明。受人天供名
半應供。如來五住究盡。二死永亡。非惟受人天
供。亦受九法界供養。是名全應供也。又證涅槃
時。斷盡一切煩惱。令身口意清淨。無染無著。復
名無所著也△正遍知者。謂具一切智。於一切
法。無不了知。故號正遍知也。什師云。正遍覺。謂
言法無差。故言正。智無不周。故言遍。出生死夢。
故言覺也。又以一切法。平等開覺一切眾生。成
無上覺。復號等正覺也。妙宗鈔云。此之三號。即
名三德。今就所觀。義當三諦。正遍知。即般若德。
真諦也。應供。即解脫德。俗諦也。如來即法身德。
中諦也。若廣說此三句義者。億劫不能盡也△
明行足者。明。即三明。謂天眼。宿命。漏盡明也。行。
即六度萬行。足者。謂三乘雖得三明。明不滿足。
唯佛無缺。萬行圓修。故號明行足也△善逝者。
<pb n="23"/>
善。妙也。逝。往也。謂如來正智。能斷諸惑。妙出世
間。能往佛果故。又地持經云。第一上升永不復
還。故號善逝也。亦云好去。大論云於種種諸深
三摩提。無量智慧中去也△世間解。無上士者。
謂世出世間因果諸法。正覺正知。無不解了。故
云世間解。三界人天。若凡若聖。乃至一切有情
之中。惟佛第一。最上無有與等。故號為無上士
也△調御丈夫者。謂佛具大丈夫力。以第一義。
涅槃之法。顯示調伏。六道狂象。御駕一乘寶車。
直至涅槃彼岸。故號調御丈夫也△天人師者。
謂如來示道一切眾生。是應作。是不應作是善
是不善。非獨為四眾之眼目。在於天上人間邪
魔外道。無不依教秉命於佛。故號天人師也。又
云度餘道眾生者少。度天人眾生者多△佛者。
覺也。覺具三義。一自覺。謂悟性真常。了惑虛妄。
二覺他。謂運無緣慈度有情界。三覺滿。謂窮源
極。底。行滿果圓。三覺圓明。智慧具足。故號佛也。
華嚴云。一切諸法性。無生亦無滅。奇哉大導師。
自覺能覺他△世尊者。謂具上九號。為物欽重。
故曰世尊。又云。以無量智慧等法破無邊惑業
惡法。滅生死苦。得無上覺。天人凡聖世出世間
皆悉尊重。故號世尊也。一。是倣同先跡號。二。是
堪為福田號。三。是遍知法界號。四。是果顯因德
號。五。是妙往菩提號。六。是達偽通真號。七。是攝
化從道號。八。是應機授法號。九。是覺悟歸真號。
十。是三界獨尊號。此十號義。若總略釋。無虛妄。
名如來。良福田。名應供。知法界。名正遍知。具三
明。名明行足。不還來。名善逝。知眾生國土。名世
間解。無與等。名無上士。調他心。名調御丈夫為
眾生眼。名天人師。知三聚。（謂正定聚邪定聚不定聚）名佛。具
茲十德。名世間尊。前十。是別。後一是總。法數云。
祖師所述經教。皆依此義而釋。然阿含。及成論
合無上士與調御丈夫為一號。故至世尊。十數
方滿。涅槃。及大論。開無上士與調御丈夫為兩
號。今此經中。將世間解與無上士以為一號。雖
開合不同。其義則一。故皆存之。問。剎塵。心念可
數知。無能盡說佛功德。德既無盡。號亦無盡。何
惟舉此十耶。答。此舉大數而言。如華嚴說。十表
無盡故。一者數之始。十者數之終。故舉此十號
即攝諸佛無盡德也。又此十種通號。佛佛皆具
故於三皈依後。諸佛名前。特加稱讚也。
＆CB21418;次。別號分二。初。五十三佛。二。三十五佛。
＆CB21705;初中復二。初序源。次。顯名＆CB21701;今初。
觀藥王。藥上。二菩薩經云。爾時藥上菩薩為行
者稱說過去五十三佛名。告言法子。過去有佛。
名曰普光。次名普明。次名普淨。乃至次名一切
法常滿王佛。爾時藥上菩薩。說是過去五十三
佛名已。默然而住。爾時行者。即於定中。得見過
去七佛世尊。第一毘婆尸佛而讚歎言。善哉善
哉。善男子。汝所宣說五十三佛。乃是過去久遠
舊住娑婆世界成熟眾生而般涅槃者。若有善
男子善女人。及餘一切眾生。得聞是五十三佛
名者。是人於百千萬億阿僧祗劫。不墮惡道。若
復有人。能稱是五十三佛名者。生生之處。常得
值遇十方諸佛。若復有人。能至。心敬禮五十三
佛者。除滅四重。五逆。及謗方等皆悉清淨。以是
諸佛本誓願故。於念念中即得除滅如上諸罪。
次尸棄如來。毘舍浮如來。拘留孫如來。拘那含
牟尼如來。迦葉如來。亦如是讚五十三佛名已。
亦復讚歎言。善男子。善女人。能聞是五十三佛
名者。能稱名者。能敬禮者。除滅罪障。如上所說。
爾時釋迦牟尼佛告大眾言。我曾往昔。無數劫
時。於妙光佛末法之中。出家學道。聞是五十三
<pb n="24"/>
佛名。聞已合掌心生歡喜。復教他人。令得聞持。
他人聞已。展轉相教。乃至三千人。此三千人。異
口同音稱諸佛名。一心敬禮。如是敬禮諸佛因
緣功德力故。即得超越無數億劫生死之罪。初
千人者華光佛為首。下至毘舍佛。於莊嚴劫。得
成為佛。過去千佛是也。次中千人者拘留孫佛
為首。下至樓至如來。於賢劫中。次第成佛。後千
人者。日光如來為首。下至須彌相。於星宿劫中。
當得成佛。佛告寶積。十方現在諸佛。善德如來
等。亦曾得聞是五十三佛名故。於十方面。各皆
成佛。所謂寧受一切苦。得聞諸佛名。不受無量
樂。而不聞佛名也。若有眾生。欲得除滅四重禁
罪。欲得懺悔五逆十惡。欲得除滅無根謗法。極
重之罪。當敬禮七佛。復當敬禮五十三佛。然後
遍禮十方無量一切諸佛。晝夜六時。心想明利。
猶如流水。行懺悔法。機感道交。自然除滅。然諸
佛各具萬德。但於中隨義釋之。應當如法理會
毋得依文局執也。
＆CB21701;次。顯名科分十八＆CB21704;初普光之普淨三佛。
南無普光佛。南無普明佛。南無普淨佛。
南無者。皈命稱禮也。佛者。十號中之一也。普光
等。是佛別名。各有稱故。後皆准此。言普光者。謂
化身百億。光照大千故△普明者。謂報身相好
放無邊光。明如杲日故△普淨者。謂一真法身。
猶若虛空。本來清淨故。此三如來。約三身釋。
＆CB21704;二。第四之五。二佛。
南無多摩羅跋栴檀香佛。南無栴檀光佛。
多摩羅跋。此云離垢。牛頭山名也。栴檀。此云與
藥。香也。能除風熱等病。以喻如來眾德妙香。普
薰一切。眾生聞者。離垢清淨。故名多摩羅跋栴
檀香也△栴檀光者。楞嚴云。自得心開。如染香
人。身有香氣。今本佛香光莊嚴。明淨滿足。眾生
見者。心眼開明。故名栴檀光也。此二如來。以德
表顯。
＆CB21704;三。第六之七。二佛。
南無摩尼幢佛。南無歡喜藏摩尼寶積佛。
摩尼幢者。幢。功德高顯之貌。謂如來利生。處處
建大法幢。如摩尼珠隨方現色。摧伏魔軍。破諸
黑暗。凡有見者。無不皈敬。故名摩尼幢也△歡
喜藏摩尼寶積者。如來無盡法喜。名之為藏。眾
生聞者。離苦得樂。故云歡喜。猶若如意寶珠。利
益無盡。故名歡喜藏摩尼寶積也。此二如來。以
喻表顯。
＆CB21704;四。第八。一佛。
南無一切世間樂見上大精進佛。
一切世間。乃普及之辭。樂見。是喜好之意。上大
精進。揀非權小之行也。謂此如來因中發最上
心。修廣大行。精進無移。故於果上感得一切眾
生所愛樂身。能令見者聞者。皆發菩提故。上句
名覺他。功也。下句顯自覺。德也。功成德滿。故名
一切世間樂見上大精進也。此約因果同圓。顯
德為號。
＆CB21704;五。第九之十。二佛。
南無摩尼幢燈光佛。南無慧炬照佛。
摩尼幢燈光者。謂以實智證理。喻如摩尼珠幢。
權智鑒機。喻如燈光遍照。權實雙彰。故名摩尼
幢燈光也△慧炬照者。謂以聞思修三慧火炬
照破見思（塵沙無明）三惑故。如燈明暗盡。慧起惑除
故名慧炬照也。此二如來。法喻表顯。
＆CB21704;六。第十一之十二。二佛。
南無海德光明佛。南無金剛牢強普散金光佛。
海德光明者。光明。表智德。謂如來智德無盡。以
喻如海。故云海德光明也△金剛牢強普散金
<pb n="25"/>
光者。金剛。性最堅利。不為物壞。而能壞一切物。
喻佛不為煩惱破壞。而能破壞一切煩惱。故名
金剛牢強也金體極明。不為物照。而能照一切
物。喻佛不為無明暗障。而能照破無明。故名普
散金光也。此二如來。智德表顯。
＆CB21704;七。第十三之十六。四佛。
南無大強精進勇猛佛。南無大悲光佛。南無慈力
王佛。南無慈藏佛。
大強精進勇猛者。不雜曰精。不退曰進。不怯曰
勇。不怖曰猛。謂世尊無量劫來。於諸善法。不雜
不退。故稱為大。於諸惡道。不怖不怯。故稱為強
由大強故不休不息。故得斷除三障證三菩提
故名大強精進勇猛也△大悲光者。謂豎窮橫
遍曰大。法身德也。運心拔苦曰悲。解脫德也。寂
照不二曰光。般若德也。三德圓融。故名大悲光
也△慈力王者。力。勝也。王。往也。謂佛念眾生。慈
無能勝。能令人天。皆共歸往。故名慈力王也△
慈藏者。謂一極慈心。攝歸萬善。法界含容。出生
無盡。故名慈藏也。此四如來。從德表顯。
＆CB21704;八。第十七之二十。四佛。
南無栴檀窟莊嚴勝佛。南無賢善首佛。南無善意
佛。南無廣莊嚴王佛。
栴檀窟莊嚴勝者。妙香之所成也。謂如來八萬
四千毛孔。皆出妙香。猶如栴檀。普熏一切。以此
妙寶莊嚴法窟。最勝無比。故名栴檀窟莊嚴勝
也△賢善首者。如來道高德重。故稱為賢。迥出
九界。故稱曰善。為天中之天。聖中之聖。故名賢
善首也△善意者。謂如來慈念一切眾生。猶如
赤子。從生至生。接引無倦。故名善意也△廣莊
嚴王者。謂如來色相。萬德莊嚴。故稱為廣。無量
劫來。自在安然。不為物轉。故名廣莊嚴王也。此
四如來。依正顯德。
＆CB21704;九。第二十一之二十四。四佛。
南無金華光佛。南無寶蓋照空自在力王佛。南無
虛空寶華光佛。南無琉璃莊嚴王佛。
金華光者。謂戒心發行。喻如金華。離欲清淨。喻
如金光。金。表法身。華。表解脫。光。表般若。三德理
圓。故名金華光也。此顯如來清淨光明。無邊相
好。皆以持戒而得莊嚴成就。故律云。諸佛證菩
提獨覺身心淨。及以阿羅漢。咸由律行成△寶
蓋照空自在力王者。以信為實。七菩提分為蓋
照耀虛空。令諸眾生。得大利樂。自在無礙。故名
寶蓋照空自在力王也△虛空寶華光者。法身
無相。猶若虛空。本來無染。故稱為寶。心花發焰
照真法界。故名虛空寶華光也△琉璃莊嚴王
者。梵語琉璃。此云青色寶。乃七寶中之最勝者。
佛身清淨。故曰琉璃。內外明照。故曰莊嚴。不為
群魔之所障蔽。故名琉璃莊嚴王也。此四如來
法喻表顯。
＆CB21704;十。第二十五之二十九。五佛。
南無普現色身光佛。南無不動智光佛。南無降伏
眾魔王佛。南無才光明佛。南無智慧勝佛。
普現色身光者。華嚴經云。佛身充滿於法界。普
現一切群生前圓光普照于十方。示現種種所
行事。故名普現色身光也△不動智光者。不動
智。即根本智體也。謂本佛法身。如如不動故。光
者。即差別智。用也。謂從體起用。如月印千江。故
名不動智光也△降伏眾魔王者。謂如來以無
漏慧力。降伏諸魔。波旬受化。於法自在。故名降
伏眾魔王也△才光明者。謂以無礙智慧辨才
照了諸法。破諸煩惱。利益群生。故名才光明也
△智慧勝者。勝力也。謂以一切智力破見思惑
以道種智力。破塵沙惑。以一切種智力。破無明
<pb n="26"/>
惑。三惑既除。覺體常照。功強於彼。故名智慧勝
也。此五如來。以法表顯。
＆CB21704;十一。第三十之三十三。四佛。
南無彌勒仙光佛。南無善寂月音妙尊智王佛。南
無世淨光佛。南無龍種上尊王佛。
彌勒仙光者。彌勒。此云慈氏。姓也。仙覺也。謂從
發菩提心以來。未嘗入俗。故以為姓。仙光者。離
垢清淨之光也。佛為大慈金仙。以無垢清淨智
光。普照諸有。離苦得樂。故名彌勒仙光也△善
寂月音妙尊智王者。謂智照如月覺妙若音。經
云。菩薩清涼月。常遊畢竟空。善寂月音也。又云。
眾生心水淨。菩提影現中。妙尊智王也。上句為
喻。下句為法。謂以權實智光。覺法自在。如月形
影音響一切。雙亡雙照。故名善寂月音妙尊智
王也△世淨光者。謂如來出世以諸道法。教化
眾生。清淨身心。永離黑暗。故名世淨光也△龍
種上尊王者。謂龍種。世間最為尊上。聞佛音教
感發信心。歸投於佛。而得自在。故名龍種上尊
王也。此四如來。種智顯德。
＆CB21704;十二。第三十四之三十八。五佛。
南無日月光佛。南無日月珠光佛。南無慧幢勝王
佛。南無師子吼自在力王佛。南無妙音勝佛。
日月光者。謂以根本智證理。以後得智斷惑。情
忘理顯心地開明。光同日月。故名日月光也△
日月珠光者。謂如來以三覺智光。照破一切眾
生。無明不覺之惑業。故名日月珠光也△慧幢
勝王者。謂如來建大智慧幢幡。降伏魔軍。功力
殊勝。故名慧幢勝王也△獅子吼自在力王者。
獅子獸中之王。發聲哮吼。百獸潛藏。如來法音
奮同獅子。智慧威德。力勝如王。故云獅子吼自
在力王也。古云。佛獅子吼。魔外拱手。四眾聞之
得大無畏是也△妙音勝者。謂如來說法不動
聲色而周遍十方。故曰妙音。眾生聞之。隨類得
解。究成種智。故名妙音勝也。此五如來。法喻表
顯。
＆CB21704;十三。第三十九之四十一。三佛。
南無常光幢佛。南無觀世燈佛。南無慧威燈王佛。
常光幢者。謂如來常建大光明幢。無明黑暗。悉
皆摧滅。故名常光幢也△觀世燈者。謂如來觀
彼世間眾生。從冥入冥。不思返照。是故以大法
燈。引歸寶所。故名觀世燈也△慧威燈王者。以
根本智。起後得智。現大法威。故名慧威。猶如燈
王。傳耀無盡。眾生蒙光。而得自在。故名慧威燈
王此三如來。以法顯德。
＆CB21704;十四。第四十二之四十三。二佛。
南無法勝王佛。南無須彌光佛。
法勝王者。經云。我為法王。於法自在。故名法勝
王也△須彌光者。須彌。此云妙高。山王名也。謂
四寶所成。故稱為妙。迥出群峰。故稱為高。既高
且妙。稱為山王。照耀四方。故名曰光。以喻如來
四智轉成妙覺佛果。高出人天。光明普照。故名
須彌光也。此二如來。法喻表顯。
＆CB21704;十五。第四十四之四十五。二佛。
南無須摩那華光佛。南無優曇缽羅華殊勝王佛。
須摩那華光者。須摩那。此云稱意華名也。色有
黃白。而香光遠徹。以喻如來戒善香光。無不稱
意。故名須摩那華光也△優曇缽羅華殊勝王
者。優曇缽羅。此云靈瑞。又云瑞應華名也。三千
年一現。現則金輪王出。故名殊勝。以喻如來希
有難遇。故名優曇缽羅華殊勝王也。經云。諸佛
興出世。懸遠值遇難。譬如優曇華。時乃一現耳。
此二如來從喻表顯。
＆CB21704;十六。第四十六之四十九。四佛。
<pb n="27"/>
南無大慧力王佛。南無阿閦毘歡喜光佛。南無無
量音聲王佛。南無才光佛。
大慧力王者。顯非權小智慧之力也。謂如來法
王。以大智慧力。引導眾生。直到涅槃彼岸。故名
大慧力王也△阿閦毘歡喜光者。阿閦毘。此云
不動。佛名如如不動故。歡喜。國號。人天喜愛故
光者。謂依正二報。並放光明。不動寂常。十方遍
照。一切人天。無不歡喜。故名阿閦毘歡喜光也
△無量音聲王者。謂如來以無盡音聲。說無窮
妙法。自在無礙。故名無量音聲王也△才光者。
才辨才也。光。智光也。謂如來具足無量辨才。智
慧光明。普利一切。故名才光也。此四如來。從法
為名。
＆CB21704;十七。第五十之五十一。二佛。
南無金海光佛。南無山海慧自在通王佛。
金海光者。謂佛身如海。金光紫赤。照耀無窮。以
喻海印三昧。表法殊勝。故楞嚴云。如我按指。海
印發光。故名金海光也△山海慧自在通王者。
謂真實慧如山。方便慧如海。合則成無障礙慧。
故名山海慧也。自在通王者。俗諦曰自在。真諦
曰通。中道諦曰王。以此三種大智慧。會入三諦
理。故名自在通王也。此二如來。智慧表顯。
＆CB21704;十八。第五十二之五十三。二佛。
南無大通光佛。南無一切法幢滿王佛。
大通光者。謂覺體曰大。法身德也。覺用曰通。解
脫德也。覺相曰光。般若德也。三德圓融。不可思
議。故名大通光也△一切法幢滿王者。謂五教
三乘。名一切法標示人天曰幢。周遍法界曰滿。
法法自在曰王。以一切法豎窮橫遍圓融無礙
故名一切法幢滿王也。此二如來。以法表顯。略
釋五十三佛名竟。
佛名經云。三千諸佛。因禮五十三佛。滅除積習
得成正覺。佛尚懺禮。況餘下耶。今不動法師。集
此懺文。將五十三佛。增於三十五佛之前者。普
願法界眾生。同共稱禮。亦如三千諸佛。一時同
得阿耨多羅三藐三菩提也。

大懺悔文略解卷上

<sarticle><article>大懺悔文略解卷下</article></sarticle>
古杭昭慶萬壽戒壇傳律沙門書玉釋
＆CB21705;二。三十五佛復二＆CB21701;初。序源。
大寶積部。決定毘尼經云。舍利弗。白佛言。世尊
是諸菩薩。於貪瞋癡。不怖畏耶。佛言。舍利弗。一
切菩薩。有二犯戒。何等為二。一者。瞋相應犯。二
者。癡相應犯。如是二犯。名大破戒。舍利弗。因貪
犯者。為過微細。難可捨離。因瞋犯者。為過麤重。
易可捨離。因癡犯者。為過深重。復難捨離。所以
者何。貪結能為諸有種子。生死蔓延連持不絕
以是義故。微細難斷。因瞋犯者。墮於惡趣。可速
除斷。因癡犯者。當墮八種大地獄中。難可解脫。
舍利弗。若諸菩薩。成就五無間罪。及犯餘罪。菩
薩應當於三十五佛前。晝夜獨處。殷重懺悔。
＆CB21701;次。顯名。科分十二＆CB21704;初。第一佛。
南無釋迦牟尼佛。
釋迦牟尼者。釋迦。此云能仁。姓也。從慈悲利物
以立名。牟尼。此云寂默。字也。依智慧冥理而為
號能仁故。不住於涅槃。寂默故。不住於生死悲
智並運。真俗雙融。故名釋迦牟尼也。此佛從姓
字合稱。
＆CB21704;二。第二之第六。五佛。
南無金剛不壞佛。南無寶光佛。南無龍尊王佛。南
無精進軍佛。南無精進喜佛。
<pb n="28"/>
金剛不壞者。淨名云。如來身者。金剛之體。物不
能壞。諸惡已斷眾善普會。何疾何惱。故名金剛
不壞也△寶光者。楞嚴云。從肉髻中。涌百寶光
光中現佛。宣說神咒。故名寶光也△龍尊王者。
謂龍中最尊。故稱曰王。以喻如來法王眾聖中
尊。故名龍尊王也△精進軍者。謂世軍勇猛精
進。能卻怨敵。如來為大法將。降伏魔軍。故名精
進軍也△精進喜者。謂精進。乃修道之寶。由精
進故。專心向道。得法喜樂。佛果圓成。故名精進
喜也。此五如來。法喻表顯。
＆CB21704;三。第七之第十。四佛。
南無寶火佛。南無寶月光佛。南無現無愚佛。南無
寶月佛。
寶火者。顯非世間之火也。有四義故。一。焚燒義。
以喻燒諸煩惱故。二。照了義。以喻佛光普照故。
三。熏炙義。以喻真如內熏故。四。成熟義。以喻成
熟善根故。具此四義。故名寶火也。如楞嚴云。如
來藏中。性空真火。清淨本然。周遍法界。隨眾生
心。應所知量。是也。此喻如如佛身△寶月光者。
寶。體也。以表法身。月。相也。以表解脫。光。用也。以
表般若。體相用顯。故名寶月光也。此喻如來功
德佛身△現無愚者。謂智光一發。癡障全消。故
名現無愚也。如圓覺經云。智慧愚癡。通為般若。
此喻如來智慧佛身△寶月者。寶。濟苦義。月。清
涼義。謂以清涼寶。普濟眾生。除熱惱苦。故名寶
月也。此喻如來應化佛身。此四如來。法喻顯德。
＆CB21704;四。第十一之十二。二佛。
南無無垢佛。南無離垢佛。
無垢者。謂如來自性清淨。本無垢染。故名無垢
也。如法界論云。自性清淨。無有染著。故名如來
也△離垢者。謂如來覺體。無量劫來。永離煩惱
塵垢。故名離垢也。如法界論云。不淨眾生界。染
中淨菩薩。最極清淨者。是說為如來。前是在纏
如來藏。本覺性淨故。後是出纏如來藏。圓覺究
淨也。此二如來。並約法說。
＆CB21704;五。第十三之十五。三佛。
南無勇施佛。南無清淨佛。南無清淨施佛。
勇施者。謂以財法無畏三種。等施眾生。無有懈
退。故名勇施也△清淨者。謂如來自性清淨離
諸塵染。內外洞徹。無幽不燭。故名清淨也△清
淨施者。謂以正助道法。教化眾生。三輪體空。能
所不著。故名清淨施也。此三如來。悲智雙融。事
理顯德。
＆CB21704;六。第十六之十九。四佛。
南無娑留那佛。南無水天佛。南無堅德佛。南無栴
檀功德佛。
娑留那者。此云甘露水。謂甘露有起死回生之
功。佛法具轉凡成聖之德。有此功能。故名娑留
那也△水天者。謂以性天理水長養心苗。修習
觀行。成正覺果。故名水天也△堅德者。謂以無
漏戒法。修攝其心。如保浮囊。堅守不破。以德彰
名。故名堅德也△栴檀功德者。謂有益於事曰
功。救度一切曰德。謂如來說法。不可思議。眾生
聞之。如得栴檀。病即除愈。具此力用。故名栴檀
功德也。此四如來。法喻顯德。
＆CB21704;七。第二十之二十二。三佛。
南無無量掬光佛。南無光德佛。南無無憂德佛。
無量掬光者。掬。撮也。謂如來妙相。撮出光明。重
重無盡。故名無量掬光也△光德者。謂慈光普
照。利益有情。恩德無盡。故名光德也△無憂德
者。謂如來證大涅槃。永離諸漏。無有憂惱。具此
功德。故名無憂德也。此三如來。皆以德顯。
＆CB21704;八。第二十三之二十六。四佛。
<pb n="29"/>
南無那羅延佛。南無功德華佛。南無蓮華光遊戲
神通佛。南無財功德佛。
那羅延者。此云堅固。謂佛身堅固。猶若金剛。無
能沮壞。故名那羅延也△功德華者。謂如來功
成妙智。了悟真常。萬行因華莊嚴果德。故名功
德華也△蓮華光遊戲神通者。華光。表佛智也。
謂光雖遠照。而本不移。以喻如來遊化諸方。不
離華光三昧。皆以神通變現。故名蓮華光遊戲
神通也△財功德者。謂如來以功德法財。普濟
諸有。證大菩提。故名財功德也。此四如來。從喻
顯德。
＆CB21704;九。第二十七之二十九。三佛。
南無德念佛。南無善名稱功德佛。南無紅焰帝幢
王佛。
德念者。德。成佛之本也。念利生之心也。以德故
上弘佛道。以念故。下化眾生。二利同圓。故名德
念也△善名稱功德者。善。讚美之稱。謂如來所
修利生功德讚莫能窮。見相聞名。咸霑利樂。故
名善名稱功德也△紅焰帝幢王者。紅焰。乃天
帝宮中赤珠幢之光也。珠光遠射。故曰紅焰。此
幢惟天帝宮中所有。故稱為王以喻如來身相
紫金光焰。大千國土。惟佛最尊。故名紅焰帝幢
王也。此三如來。法喻表顯。
＆CB21704;十。第三十之三十三。四佛。
南無善遊步功德佛。南無鬥戰勝佛。南無善遊步
佛。南無周匝莊嚴功德佛。
善遊步功德者。謂如來行步。猶若象王。不類餘
人。輕舉妄動。凡所施行。皆能感發一切眾生。發
菩提心。增長功德。故名善遊步功德也。又具三
種意生身。善遊步者種類意身。功者。三昧意身。
德者。覺法意身也。詳如楞伽經說△鬥戰勝者。
謂佛以智箭禪弓。光明慧劍。與陰魔煩惱魔共
鬥。諸天魔外。戰力不如。咸皆受化。故名鬥戰勝
也△善遊步者。謂如來以神足力。周遍十方。自
在遊行。感化諸有。故名善遊步也△周匝莊嚴
功德者。謂十方三際生佛依正。悉以功德法行
淨妙莊嚴。非類世間。有為物比。故名周匝莊嚴
功德也。此四如來。以法表顯。
＆CB21704;十一。第三十四之三十五。二佛。
南無寶華遊步佛。南無寶蓮華善住娑羅樹王佛。
寶華遊步者。有二意。一。謂盛眾妙華供養他方
十萬億佛。即以食時。還到本國。飯食經行也。二。
如來足下。有千輻輪相。凡所遊行。寶華乘足。故
名寶華遊步也△寶蓮華善住娑羅樹王者。寶
蓮。清淨無垢之華也。善住。身心安住故。娑羅。此
云最勝。亦云堅固。既勝且固。故名樹王。謂如來
於此樹下。安住身心。起智斷惑。心寶如蓮永離
諸垢。猶如樹王。最勝堅固。故名寶蓮華善住娑
羅樹王也。此二如來法喻表顯。
＆CB21704;十二。法界身佛。
南無法界藏身阿彌陀佛。
法界藏身者。有其二意。一。謂因名法藏比丘。果
成法界藏身報也。二。如觀經云。諸佛如來是法
界身。入一切眾生心想中。今彌陀亦法界身。遍
十方虛空法界微塵剎土中也。阿彌陀者。此翻
亦有二意。一。云無量壽。謂彼佛壽命。無量無邊
阿僧祗劫故。二。無量光。謂彼佛光明。照十方國
無有障礙故。然理實身相功德。依正莊嚴。皆無
有量。故稱阿彌陀也。此亦單就法說詳如諸淨
土經。略釋三十六佛名竟。
寶積經云。一切眾生。若有五逆十惡萬劫不通
懺悔者。應須頂禮三十五佛。至心懺悔。一切罪
障。即皆除滅也。然此三十五佛後加彌陀佛者
<pb n="30"/>
有四意故。一。彌陀佛名。一稱禮時。能滅八十億
劫。生死重罪。五逆三途。悉超脫故。二。彌陀化主
雖在西方。發願來度娑婆世界眾生。接引十念
往生九品故。三。成佛以來於今十劫。現在說法。
普度十方。諸眾生故。四。釋迦如來。與十方佛。並
讚阿彌陀佛故。有此四意。所以加也。問。如來德
號有無量義。今約此一種以釋者。豈非缺略耶。
答。有二義故。一者諸佛名號。無有定故。或依姓
立。如釋迦。彌勒。或從字稱。如無垢。離垢。或依。或
正。如栴檀窟。阿閦毘。或喻。或法。如山海慧。金海
光。因果如彌陀。功德如勇施。名雖各異。義實互
通。故法苑云。如釋迦翻能仁。豈有一佛非能仁
也。阿彌陀。云無量壽。豈有一佛非長壽也。但以
逗機設化。故隨世建立也。二。諸佛名號通同一
故。華嚴云。十方諸如來。同共一法身。一心一智
慧。力無畏亦然。楞伽云。一切諸佛。四種皆等。一。
字等。如佛十號。二。語等。六十四種梵音言語。三。
身等。法及色身。四。法等。正助道品。準二經義。則
此八十九佛名德。一多遍容。彼此交攝。舉一佛
即通一切佛。釋一義。即顯無量義。有何增減不
圓融耶。
[○@乙]四。懺悔分二。初。長文。二。重頌＆CB21706;長文復二
初。發露懺悔。二。陳善回向＆CB21418;初中又三。初求
佛哀祐。二詳列罪障。三總申懺悔＆CB21705;今初。
如是等。一切世界。諸佛世尊。常住在世。是諸世尊
當慈念我。
如是下四句。總結諸佛也。如是。指上八十九佛
而言。等者。該通十方微塵剎土無量佛也。向下
正顯在無量諸佛前發露之意。一切世界諸佛
世尊者。是橫遍而言。常住在世者。乃豎窮而說
謂佛真法身。湛若虛空周遍法界。恒常不動故
是諸等二句。求佛哀祐也。謂諸佛大慈當哀念
祐助於我。令我今日發露懺悔。罪障悉除也。
＆CB21705;二。詳列罪障分三。初業障。二惑障。三報障。
＆CB21701;初中又二。初總陳。二別舉。＆CB21704;今初。
若我此生。若我前生。從無始生死已來。所作眾罪。
若自作。若教他作見作隨喜。
若我三句。明積生。此生現世也。前生。過去也。無
始。歷劫累世也。謂生死無間。往來不斷故。所作
四句。別開眾罪。所作罪者謂於三業六根。所作
一切罪也。眾者。在家姦盜。殺害等。出家。性。遮。輕
重等。自作者。親身作也。教他者。令人作也。見作
隨喜者。謂見聞他。人作罪。我隨順歡喜。勸。讚。激
發。方便成就也。自作。身家罪。教他。口家罪。隨喜
意家罪也。
＆CB21704;二。別舉分三。初盜三寶物。二造五逆罪。三
行十惡法＆CB21700;今初。
若塔。若僧。若四方僧物。若自取。若教他取。見取隨
喜。
若塔下二句。標用物。塔者。謂佛身像塔院與佛
祖舍利塔也。僧者。三師。七證。住持剃度。依止。受
業等也。四方僧者。一。指現前四方僧眾。二。影嚮
過未。四方僧眾。以招提常住。極三際故。物者。謂
供養三寶物。及施現未四方賢聖僧等物也。若
自三句。出罪障也。不與而行偷盜。謂之取。如強
劫竊詐等。觀經云。偷僧祗物。盜現前僧物。如此
罪人。應墮地獄。
＆CB21700;二。造五逆罪。
五無間罪。若自作。若教他作。見作隨喜。
初句。罪相也。五無間罪者。謂法界有情。隨所造
作。弒父。弒母。弒阿羅漢。出佛身血。破和合僧。（上名
五逆）弒和尚。弒阿闍黎等業。（名七逆罪）受此苦報。無有
間斷。故名無間罪也。五者。一。趣果無間。趣。即向
<pb n="31"/>
也。謂諸有情不問男子。女人。老幼貴賤。及天龍
神鬼。罪業所感。悉同受之。故名趣果無間也。二。
受苦無間。謂諸有情。於劍樹。刀山。鑊湯爐炭。烊
銅。銕汁。備受諸苦。無有休歇。故名受苦無間也。
三。時無間。謂諸有情。墮此地獄。歷劫受罪。無時
間歇。故名時無間也。四。命無間。謂諸有情。墮此
地獄。從初入時。至百千萬劫。一日一夜。萬死萬
生。受苦無間。故名命無間也。五。形無間。謂此地
獄。縱廣八萬四千由旬。一切有情。於中受苦。一
人亦滿多人亦滿。故名形無間也。若白下三句
造作也。梵語阿鼻。此云無間。亦云無遮無救。若
造七遮五逆罪者。當墮無間大阿鼻地獄中。問
前但盜取三寶中物。其罪尚輕。云何先懺。今則
殺害二親。僧。佛。其罪甚重。何後懺耶。荅。前盜物
罪。較弒雖輕。易作。多作。故當先懺。此弒逆罪。較
盜實重。難作。少作。故後懺也。又不信三寶。然後
偷盜。隨起邪見。撥無因果。甚至殺害。故為先懺。
若弒師長。僧眾不容。及弒父母。王法必戮。在家
出家共怖。作者千萬中一。難得其事。故後懺也。
＆CB21700;三。行十惡法。
十不善道。若自作。若教他作。見作隨喜。
初句示惡業。惡者。謂體性是罪故。十不善道者
謂乖理之行。名為不善。十者。一。殺害。二。偷盜。三。
邪淫。四。妄言。五。綺語。六。惡口。七。兩舌。八。貪欲。九。
瞋恚。十。邪見。皆由眾生觸境顛倒。縱此惑情。於
身口意。動與理乖。成此十不善道。亦即十惡法
也。若自下起造也。人天道中。十惡並作。正法。念
經說。此十不善道。是地獄因。於十善道。應當修
學。則於惡趣。永不墮落也。
＆CB21701;二。惑障。
所作罪障。或有覆藏。或不覆藏。
初句總前三種也或有下。依業起惑也。覆藏者
謂覆隱藏匿也。隨煩惱攝。於自作罪。恐失利譽
覆藏不露也。於他作罪揚其醜惡。暗顯己長。故
不覆藏也。此兼自他分攝。若單自言大則覆藏
小則不覆也。又初則覆藏。恐人輕毀。後必悔惱
不覆藏也。唯識論云。謂覆罪者後必悔惱不安
隱故。此覆貪癡分攝。
＆CB21701;三。報障。
應墮地獄。餓鬼。畜生。諸餘惡趣。邊地下賤。及蔑戾
車。
應墮者。明前惡業是因。此七種報是果。理應受
斯苦也。梵語泥犁耶。此云地獄。謂獄在大地下
故。上品逆惡所墮。稱為火途。從燒熱得名。梵語
闍黎哆。此云餓鬼。長受飢虛苦故。下品逆惡所
墮。稱為刀途。從驅殺為名。梵語底栗車。此云畜
生。為人世畜養故。亦云旁生。形旁不正故中品
逆惡所墮。稱為血途從相啖為名。惡趣者。謂修
羅神道等。觀經云。作不善業五逆十惡應墮惡
道。受苦無窮。邊地者邊海鹵地窮隅困島也。下
賤者。為人奴僕。受他遣使也。蔑戾車。此云惡見
即邪見家人。資中曰。邊邪不正見家人也。經云。
當墮三惡趣中。無量千歲。受劇苦已。來生人間。
作牛馬。駝驢。或得為人。生居下賤。作人奴婢。受
他驅役等。
＆CB21705;三。總申懺悔。
如是等處所作罪障。今皆懺悔。
如是。指上業惑苦三道障處也。等者。謂攝八難
及餘見障也。所作罪障者。謂於身口意所作三
障罪也。今皆懺悔者。謂包藏瑕疵。佛不許可。所
以念地獄苦。發菩提心求哀懺悔。願如上等罪。
悉皆消滅也。觀經云。為讚阿彌陀佛威德。此人
聞已。除八十億劫生死之罪。地獄猛火。化清涼
<pb n="32"/>
風。吹諸天華。上有化佛。迎接此人。又云。至心十
念。南無阿彌陀佛。稱佛名故於念念中除八十
億劫生死之罪。見金蓮華住其人前。於一念頃
生極樂國。聞稱一佛功德。尚且如是。況復稱禮
八十九佛名耶。則今懺除罪障。如風掃地。纖毫
不餘矣。
＆CB21418;二。陳善回向分三。初。復請證明。二。別舉善
根。三。總結回向。＆CB21705;今初。
今諸佛世尊。當證知我。當憶念我。
初句。求佛也。諸佛者。十方一切佛也。世尊者。三
世所尊也。總該同前。當證等句。請證也。證知者。
謂當以天眼他心通。鑑我此世善根也。憶念者。
謂當以宿命漏盡明。達我前世。無始生來善根
也。
＆CB21705;二。別舉善根。
我復於諸佛世尊前。作如是言。若我此生。若我餘
生。曾行布施。或守淨戒。乃至施與畜生。一摶之食。
或修淨行。所有善根。成就眾生。所有善根。修行菩
提。所有善根。及無上智。所有善根。
我復下四句。略舉多生也。前者謂我身在於諸
佛前也。如是言者。謂指下所陳語言也。此生現
生也。餘生。過去生無始生也。曾行下。詳列眾善
也。布施者。謂施錢財穀帛。衣食樂具等。種種供
養。布於三寶門中也。淨戒者。謂五戒。八戒。十戒。
具戒。菩薩大戒。至心守持。如護明珠。毫無損失
故。此舉六度之二也。乃至者。謂燒香散花。燃燈
掃地。低頭合掌。頂禮讚歎。誦經。持咒等。此舉萬
行之一也。施畜生。者。如佛下食於狗。一摶食者。
取少分食。而分惠之也。然施則治前盜取。戒則
治前逆惡也。淨行者。謂三十七品助道法。八萬
四千波羅密行也。此治前覆藏。不覆藏罪障也。
成就眾生者。謂若財。若法。及諸無畏。隨其所須
悉令如願。此治前三途苦報也。菩提者。謂七菩
提。三菩提。此治前四惡趣。及邊邦地也。無上智
者。謂一切智。一切種智。此治前下賤。與邪見人
也。所有善根者。謂結如上所修善根故。此治前
三障道也。
＆CB21705;三。總結回向。
一切合集。校計籌量。皆悉回向。阿耨多羅三藐三
菩提。如過去未來。現在諸佛。所作回向。我亦如是
回向。
一切下分二。一。總明。初二句。施善也。開二意。一。
上句集戒施下句量善根。二。合集。約過去。校計
約現在。籌量。約未來。皆悉等句。回向也。施善。是
因。菩提。是果。謂回因向果也。亦可舉一。攝三。謂
施三寶。菩提。上智。是回因向果義。施畜。成就。是
回自向他義。守戒。修行。是回事向理義。當如法
思之。如過等四句。乃例顯引今。普願回向是例
同三世諸佛也。
＆CB21706;二。重頌。
眾罪皆懺悔。諸福盡隨喜。及請佛功德。願成無上
智。去來現在佛。於眾生最勝。無量功德海。我今皈
命禮。
眾罪下二。先。別舉前功。懺悔句頌前六懺。隨喜
句頌前七善。此二。回事向理也。請佛。頌前二證
成智。頌前菩提上智。此二。回因向果也。眾生十
界。通稱最勝者。佛稱無上眾生故。此二句。頌前
成就。施畜。普願九界眾生。同於三世諸佛。共成
正覺。是為回自向他也。此即普賢十願。及彌勒
五悔之義。無量下二句總讚回向也。如上五願
三向。功德深廣如海。如牟尼珠。利樂無盡。此唯
諸佛能知。故我一心皈命禮也。前一頌。五悔通
收。後一頌。具結前起後之意。
<pb n="33"/>
[○@乙]五。發願分二。初。正發行願。次。結願無盡。
＆CB21706;初中分八。初。禮敬諸佛。二。稱讚如來。三。廣
修供養。四。懺悔業障。五。隨喜功德。六。請轉法
輪。七。請佛住世。八。普皆回向。＆CB21418;今初。
 所有十方世界中  三世一切人師子 
 我以清淨身語意  一切遍禮盡無餘 
 普賢行願威神力  普現一切如來前 
 一身復現剎塵身  一一遍禮剎塵佛 
此中所引華嚴行願品後重頌十大願偈者。謂
欲令諸聞者。依之發廣大行願。直入一乘圓頓
妙覺果海故也。然願願之中。皆具六相。十玄之
義。如願思之其理自顯。茲不繁贅。
所有十方世界等者。謂東西南北。四維上下。曰
十方。過現未來曰三世。一切者該通十方三世
諸佛也。人師子者。以喻佛也。佛本於人中得道
故亦稱人。說法無畏。故喻師子。涅槃師子吼品
云。如獅出窟。四足踞地。振尾發聲。水性之屬。潛
沒深淵。陸行之類。藏伏窟穴。飛者墮落。諸大香
象。怖走失糞。喻佛出世。圓音說法。如大雷震。降
伏天魔。制諸外道。故云人師子也。永嘉云師子
吼。無畏說。百獸聞之皆腦裂。香象奔波失卻威
天龍寂聽生歡悅此初二句。舉所禮之境也。我
以清淨身語意者。謂以戒攝心身不妄動口不
妄言。意不妄想。如是三業虔誠。一心觀佛。正念
翹勤。五體投地也。一切遍禮盡無餘者。謂十方
三世一切佛剎。極微塵數諸佛世尊我皆遍禮
而無空過。故云我以清淨身語意。一切遍禮盡
無餘也。此三四句舉能禮之業也。能所皆空自
然如願。經云。我以普賢行願威德神通力故。深
心信解。如對目前。故云普賢行願威神力。普現
一切如來前也。又云。一一佛所。皆現不可說。不
可說佛剎。極微塵數身。一一身皆悉遍禮不可
說。不可說佛剎。極微塵數佛。故云一身復現剎
塵身。一一遍禮剎塵佛也。後四句。明現身禮佛
成廣大願也。總上二頌。乃是一者禮敬諸佛。懺
悔多生以來。我慢障業。得尊貴身。
＆CB21418;二。稱讚如來。
 於一塵中塵數佛  各處菩薩眾會中 
 無盡法界塵亦然  深信諸佛皆充滿 
 各以一切音聲海  普出無盡妙言辭 
 盡於未來一切劫  讚佛甚深功德海 
於一下。先舉所讚經云。所有盡法界。虛空界。十
方三世一切剎土。所有極微。一一塵中。皆有一
切世間。極微塵數佛。故云於一塵中塵數佛也。
又云。一一佛所。皆有菩薩海會圍遶。故云各處
菩薩眾會中也。此初二句。明一塵也謂於一微
塵中。所有微塵數佛。並各處在菩薩眾會中也。
無盡法界塵亦然者此例多塵也。謂無盡法界
空中所有多塵。一一塵中所有塵數諸佛。亦各
處在菩薩眾會中也。蓋有主。必有伴。今主處伴
中。正是主伴和融。因果交徹。如一室千燈。燈燈
相涉。無壞無雜。不相障礙也。深信者。謂深心信
解也。由深心信解諸佛故得充滿也。各以下。次
明能稱讚。初句。音聲。次句。言辭。三句劫際。四句。
讚德經云。我當悉以甚深勝解。現前知見。各以
出過辨才天女。微妙舌根。一一舌根。出無盡音
聲海。一一音聲。出一切言辭海。故云各以一切
音聲海。普出無盡妙言辭也。又云。稱揚讚歎。一
切如來。諸功德海。窮未來際。相續不斷。故云盡
於未來一切劫。讚佛甚深功德海也。以上八句。
乃二者稱讚如來。懺悔無量劫來。（惡口障業。得無礙辨才）。
＆CB21418;三。廣修供養。
 以諸最勝妙華鬘  妓樂塗香及傘蓋 
<pb n="34"/>
 如是最勝莊嚴具  我以供養諸如來 
 最勝衣服最勝香  末香燒香與燈燭 
 一一皆如妙高聚  我悉供養諸如來 
 我以廣大勝解心  深信一切三世佛 
 悉以普賢行願力  普遍供養諸如來 
以諸等八句。五塵供也。最勝者。勝有三義。一。最
上。二。最妙。三。最多。華鬘傘蓋。燈燭色塵供。妓樂
聲塵供。塗末燒香塵供。衣服。觸塵供。缺一飲食
味塵。攝在供養事中也。梵語須彌盧。此云妙高
山。縱廣八萬四千由旬。聚。堆積也。謂堆積此五
塵妙供。一一皆如須彌山之高廣。而為供養諸
佛。故云一一皆如妙高聚我悉供養諸如來也。
經云。華雲鬘雲。天音樂雲。天傘蓋雲。天衣服雲
天種種香塗香。燒香。末香。一一量如須彌山王。
燃種種燈蘇燈。油燈。一一燈炷。如須彌山。一一
燈油。如大海水。以如是等種種供具。常為供養
者。是也。我以下四句。法供養也。大而無外曰廣。
勝解心者。唯識論中。五別境之一心所也。深信
者。亦善十一內。之一心所也。行願力者。普賢王
之大願心也。經云。諸供養中。法供養最。所謂如
說修行供養。利益眾生供養。攝受眾生供養。代
眾生苦供養。勤修善根供養。不捨菩薩業供養。
不離菩提心供養。謂如上等法。我以勝解心。深
信供養諸佛。皆仗普賢願力。方得成就。故云悉
以普賢行願力。普遍供養諸如來也。當知前五
塵供。無量功德。比法供養一念功德百分不及
一。千分不及一。百千萬億分亦不及一。何以故。
以諸如來。尊重法故。以如說行。出生諸佛故若
諸菩薩行法供養。則得成就供養如來。如是修
行。是真供養也。總上三頌。是三者廣修供養。懺
悔多生多劫。慳貪障業。得大財富。
＆CB21418;四。懺悔業障。
 我昔所造諸惡業  皆由無始貪瞋癡 
 從身語意之所生  一切我今皆懺悔 
諸惡業者。十惡業也。謂此十惡業障之根。皆由
無始以來。貪瞋癡三毒所造也。貪者。引取之心
也。瞋者。忿怒之心也。癡者。迷惑之心也。毒者。害
也。謂此三種。皆能破壞出世善心。故名為毒。如
意地一念貪愛。身則廣行淫慾。口則妄言綺語。
意地一念瞋恚。身則廣行殺害。口則惡罵。意地
一念愚癡。身則廣行盜竊。口則兩舌。既諸不善
從一念而結業。今當還依一念而解釋也。如人
地倒。還從地起。故我一念翹勤五體投地。披陳
發露。求哀懺悔。若根。若枝。如湯潑雪。盡淨無餘
也。此四句。即四者懺悔業障。正懺無始以來。所
有諸惡業障。得依正具足。
＆CB21418;五。隨喜功德。
 十方一切諸眾生  二乘有學及無學 
 一切如來與菩薩  所有功德皆隨喜 
諸眾生者。指人天等諸有情也。二乘。即聲聞緣
覺。各有二類曰有學者。研真斷惑也。曰無學者。
真窮惑盡也。如來。果人。菩薩。因人。經云。諸佛如
來。從初發心為一切智。勤修福聚。不惜身命。經
不可說。不可說佛剎極微塵數劫。一一劫中。捨
不可說。不可說佛剎。極微塵數。頭目手足。如是
一切難行苦行。乃至成就。無上菩提。及般涅槃。
分布舍利。所有功德。我皆隨喜。一切菩薩。聲聞
緣覺。志求菩提所修功德。我皆隨喜。豈但賢聖
及彼十方。一切世界。六趣四生。一切種類所有
功德。乃至一毫之善。我皆隨喜。故云所有功德
皆隨喜也。此一頌。即五者隨喜功德。懺悔多生
以來。嫉妒障業。得大眷屬。
＆CB21418;六。請轉法輪。
<pb n="35"/>
 十方所有世間燈  最初成就菩提者 
 我今一切皆勸請  轉於無上妙法輪 
世間燈者。以喻十方一切佛也。古云。如來不出
世。萬古如長夜。今十方三世一切佛剎。極微塵
數。諸佛如來。各以智照之明破滅癡暗故云世
間燈也。初二句。舉佛初成正覺。次二句。請轉法
輪也。所言輪者有摧碾之義。謂如來說法。摧碾
一切眾生之惑業也。經云。我當悉以身口意業
種種方便。殷勤勸請轉妙法輪。故云。我今一切
皆勸請。轉於無上妙法輪也。此四句。乃六者請
轉法輪。正懺悔無始以來。所有乘緩不求佛法
障得慈善根。
＆CB21418;七。請佛住世。
 諸佛若欲示涅槃  我悉至誠而勸請 
 惟願久住剎塵劫  利樂一切諸眾生 
十方三世曰諸。三覺具圓曰佛。梵語涅槃此云
大滅度。大。即法身。滅。即解脫。度。即般若。奘。三藏
翻為圓寂。賢首云。德無不備稱圓。障無不盡稱
寂。大經云。涅言不生。槃言不滅。不生不滅。名大
涅槃。至誠者。專意也。經云。所有盡法界虛空界
十方三世。一切佛剎。極微塵數。諸佛如來。將欲
示現。般涅槃時。金身掩耀。玉毫收彩。我以普賢
行願力故。至誠勸請。莫入涅槃。故云諸佛若欲
示涅槃我悉至誠而勸請也。又云。惟願久住在
世經於一切佛剎。極微塵數劫說微妙法教化
眾生。皆種善根。熏習成熟。開智慧花結菩提果。
展轉利樂。一切有情。同圓種智。故云惟願久住
剎塵劫。利樂一切諸眾生也。不但如來涅槃。及
諸菩薩聲聞緣覺。有學無學。乃至一切。諸善知
識。欲入涅槃。我悉勸請也。此一頌。是七者請佛
住世。正懺曠劫以來輕慢佛障。得智慧多聞。
＆CB21418;八。普皆回向分二。先總。次別＆CB21705;今初。
 所有禮讚供養福  請佛住世轉法輪 
 隨喜懺悔諸善根  回向眾生及佛道 
前三句是回前七願。後一句。乃向歸二處也。禮
即禮敬諸佛。讚。即稱讚如來。供。即廣修供養。請。
即請佛住世。轉。即請轉法輪。隨。即隨喜功德。懺。
即懺悔業障。回向。即普皆回向。眾生。即恒順眾
生。佛道。即常隨佛學。今第八願。即言回向者。謂
欲回前七善向歸眾生。佛道故。言諸善根者。根
有能生之義。謂能生長一切善法。利濟眾生。圓
滿普賢。十大願故。經云。從初禮拜乃至隨順。所
有功德皆悉回向。一切眾生。願令眾生常得安
樂無諸病苦。欲行惡法。皆悉不成所修善業皆
速成就。關閉一切諸惡趣門。開示人天涅槃正
路。乃至成就。無上菩提。故云回向眾生及佛道
也。此即回因向果。亦乃回事向理也。此一頌。乃
是十者普皆回向。總懺多生以來狹劣障得廣
大善也。以上所引十二偈頌。是為普賢十種大
願。若能於此隨順趣入。則能生長一切功德。則
能成熟一切眾生。則能隨順諸佛菩提。則能成
滿普賢願海也。
＆CB21705;次。別分三＆CB21701;初。回事向理。
 願將以此勝功德  回向無上真法界 
上句勝功德指前十願。事也。下句真法界。是實
際地理也。志求滿足曰願。如阿難云。如一眾生
未成佛。終不於此取泥洹是也。回向者。謂回事
向理也。無上者。謂無過於上也。真法界者。謂不
妄曰真。交徹融攝。故曰法界。即是諸佛平等法
身。從本以來。不生不滅。非空非有。離名離相。無
內無外。惟一真實。不可思議。無障礙性。故云真
法界也。
＆CB21701;二。回因向果。
<pb n="36"/>
 性相佛法及僧伽  二諦融通三昧印 
 如是無量功德海  我今皆悉盡回向 
初二句。舉所向。性者自性三寶也。謂自一心性
上。照窮法界。即名佛寶。自性湛寂不遷。即名法
寶。自心性中。寂照不二。即名僧寶。相者。別相三
寶也。法報應化。即名佛寶。教理智斷。即名法寶。
三乘階次。即名僧寶。上之三寶。佛即是法。法即
是僧。全依自己一性而顯。理也。此之三寶。佛不
是法。法不是僧。各各別有義相以明事也。理性
三寶則絕朕。纖毫不立。真諦也。事相三寶則森
然。萬法齊彰。俗諦也。俗是即真之俗。真是即俗
之真。真俗融通。圓成中道諦也。入此諦觀。名為
海印三昧。梵語三昧。此云正定。離偏邪曰正。絕
昏散曰定。又云正受不受諸受。故名正受。又約
真如自性。法界心地言之。此一心性。從來不與
染法相應。佛寶真諦也。本來具足恒沙德相法
寶俗諦也。自來圓融和通無礙。僧寶中諦也。本
無委曲。本無散亂。是真三諦三寶三昧印也。又
復此一心性。以不變義。即名理性三諦三寶。以
隨緣義。即名事相三諦三寶。統總言之。若性若
相。若理若事。皆不離此一心性中海印三昧定
也。賢首品云。或現聲聞獨覺道。或現成佛普莊
嚴。如是開闡三乘教廣度眾生。無量劫。隨其所
樂悉令現。海印三昧威神力。第三句。明能回。如
是者。指上十願諸善法也。出生功德。如海深廣
故云無量。第四句。正回向也。我者。指行人自己
也。回者。指上能回。因也。向者。指上所向。果也。謂
我今以如是十大願王。無量功德海因。皆悉回
向自性三寶。一心三諦。海印三昧果海之中。故
云如是無量功德海。我今皆悉盡回向也。
＆CB21701;三。回自向他。
 所有眾生身口意  見惑彈謗我法等 
 如是一切諸業障  悉皆消滅盡無餘 
 念念智周於法界  廣度眾生皆不退 
所有下分二。先。回懺滅障無餘。初句。能造三業
具。二句。所作惑業法也。見惑者。謂身見。邪見。邊
見等惑也。彈者。貶斥也。謗者。誹毀也。我法等含
二意。一。謂我佛所說法也。二。謂我指身即身見
也。法。指佛法。謗無佛法。撥無因果。即邪見也。等
指斷常二邊見說。業障者業單彈謗我法等業
也。障。兼見惑。煩惱障也。皆消滅者。謂悉皆仗回
自向他之力。消諸業障盡淨無餘也。問。彼人造
業。應須彼人自懺。如何我之回懺。能消彼之業
障耶。答。以天性相關故。華嚴云。心佛及眾生。是
三無差別。則彼之業障。即我之業障也。我之回
懺。即彼之回懺也。消滅何為不可乎。念念下。次。
向度生皆不退。心運實智。證諸佛法界理。心運
權智。度法界諸眾生。三法既然同一性天智月
故我回自向他之力。能令念念智周一大法界
廣度眾生。皆到諸佛不退之地。故云念念智周
於法界廣度眾生皆不退也。
＆CB21706;後。結願無盡。
 乃至虛空世界盡  眾生及業煩惱盡 
 如是四法廣無邊  願今回向亦如是 
此偈總結普賢十大行願無盡際也。前二句。明
四法若盡。則回向亦盡。後二句。例四法無邊則
回向願。亦無邊也。四法者。一。虛空界。二。眾生。三。
業。四。煩惱也。經云。虛空界盡我願乃盡。以虛空
界不可盡故。我此十願。無有窮盡。如是乃至眾
生界盡。眾生業盡。眾生煩惱盡。我願乃盡。而眾
生界。乃至煩惱。無有盡故。我此十願亦無有盡
念念相續。無有間斷。身語意業無有疲厭。故總
結云。願今回向亦如是也。
<pb n="37"/>
南無大行普賢菩薩（三稱）。
大行普賢菩薩者。謂供養一切心無厭足。故稱
為大。難行能行。難作能作。故稱為行。行彌法界。
故名曰普。位鄰極聖。故名曰賢。萬行莊嚴。諸佛
法藏。所以稱為大行普賢菩薩也。然無邊勝福
莫過行門。諸佛菩薩。從行門出。故華嚴會上。推
普賢菩薩為長子。以其先入如來藏身三昧後
說行願。復稱願王。示其願行。當依此修證。不唯
滅罪生福。實能見性成佛也。大行是法。普賢同
佛。菩薩屬僧。如是三稱。則三寶全具。首尾照應
事理無礙也。
大懺悔文略解卷下（終）
<talk>跋</talk>
經云。造罪滿大地。積惡如恒沙。惟有懺悔力。乃能
得除滅。應知此法。不可思議也。蓋由凡夫不了。顛
倒是非。但知求福。而不求悔。殊不知罪滅即福生
未有罪不滅而福生者也。故不空不動。二尊者。體
佛弘慈出此懺文。普勸人人精修勤學。一念感通
諸佛。自然垢淨光生。又何愁不是千佛一數其懺
悔之功豈小補哉。時
康熙己丑冬分第三白半月長淨書玉閣筆識

</file>