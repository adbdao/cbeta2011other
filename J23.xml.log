
<pb n="1"/>
﻿<book id="J23">J23冊</book>
<article>密藏開禪師遺編序</article>
法界乃法界人自心共成之法界原不限人于聖凡
同異人不以法界為心不以法界為事則彼人自異
于法界非法界拒彼人也人能以法界為心能成法
界之事則法界是此人自能為主亦非此人別主心
外之法界也予初讀普賢行願品于諸供養中以法
供養為最乃至常隨佛學毘盧遮那如來從初發心
精進不退以不可說身命而為布施剝皮為紙析骨
為筆刺血為墨書寫經典積如須彌為重法故以至
與十方法界同證菩提猶念念不捨予乃大驚曰此
正以法界為身以法慧為命而為十方法界之主中
主者也因發願作植聖草中有刻經著述章皆以法
為續佛慧命後讀徑山刻方冊藏緣起諸公極稱達
觀大師與密藏開公能創發此大事且引昔有老尼
以刻藏之緣自斷其臂誓開此板至沒身未完其徒
小尼善繼師志亦斷臂而終其事予又訝曰此二尼
豈海藏龍女能轉身為大丈夫而成無垢界正覺乃
今復有達密二師資而乘遮那如來夙願成此法藏
之始終果海者乎此予所謂有能以法界為心法界
為事者又誰于心外能同異之哉更有最異而可疑
者密公既從達師創刻藏因緣于五臺又議遷此板
于雙徑楞嚴事將成而隱去郤不能如彼尼子以終
其前志而更遺憂于其師者何哉蓋天下美事造物
不與人全密公知此舉將成不若讓功與同門者併
力為之使此板有終又或藉此自退以幾諫達大師
處亢于無悔此非泰伯與夷齊以忠孝為仁讓者何
能若是乎今秋予倚杖皋亭門人樞子游雙徑值王
祉叔居士談及往事因囑按指上人持其先祖密大
師親書發願刻藏文卷及其遺編屬予為敘及讀之
乃知密公真不出予意之所逆也願文中以萬曆壬
午于紹興見古寺殘碑載勝國時會稽郡大藏板凡
七副因感泣刻板之在一郡者且爾其流通天下者
當何如哉況我明僅南北兩板法道陵夷莫此為甚
遂願畢此生身命募刻方冊板廣作流通尋入檇李
得覲達觀老師兼晤馮開之諸公業已先發是願即
共訂盟從事予于此乃見二師真夙願再來不謀而
合也至閱遺編雖是為刻藏因緣與妙峰憨山諸大
尊宿及陸五臺馮開之諸大老書劄其中多自敘參
學及就事隨機激揚啟發非忠君愛國之微即本分
生死之事或拈提向上機關或指點今時利害刀刀
見血殺活有神誰謂此公非了手人非登壇士其語
非說法拈頌為不可視如今時雜出之語錄乎因果
不昧乃今六十年後有腳下兒孫如按指者搜出此
卷編能使我輩贊成以公後世不獨大藏因緣愈見
達大師能不惜身命為法界主盟及諸名公之願力
有光而此如來藏性種子更當熏發此五分法身也
予方在長干命門人松影麟子與諸護法共修大藏
梵冊板又得此證盟今日之願與有法界為心者益
不設自懈而成此主中主之大事云。
戊戌秋日浪杖人道盛題于崇光之雙桂閣

<talk>密藏禪師遺稿序</talk>
密藏開禪師遺稿法孫按指上人所收輯也藏師英
偉雄駿千仞璧立為紫柏尊者上首法筵海眾所至
雲涌定中知本師將有王難刺血上書一夕隱去師
資閟現群龍無首諸天鬼神猶不能測知而況於凡
心凡眼乎遺稿多所與群公書問諈諉勸勉以扶正
法刻大藏為責任其為人仕者教忠顯者教退亢者
教隱競者教恬根器濡弱者醒之以月愛情塵軟煖
者觸之以冷雲筆舌聰明自負宗眼者必勦其扳援
搜其負墮俾命根刳斷而後已智眼分明慈心諄複
熱血痛淚至今凌出於紙墨之上以方袍世外之人
<pb n="2"/>
省邊略憂國計當貢場款塞之日抱靖康左衽之虞
人謂其杈衣遠遁蓋已懸鏡今日非偶然也國朝自
楚石泐潭已後師絃絕響崛起為紫柏海印二大師
而藏師為紫柏之嫡子龍樹言那伽或言龍或言象
水行中龍力大陸行中象力大此三人者豈非龍象
乎難陀跋陀二龍王護持正法修羅將戰二龍王身
繞須彌山動雲布以尾打水大海浪冠須彌忉利天
始知修羅欲戰而嚴攻伐古來尊宿大師現身出世
蹴踏天下自然有如此氣象其不然者則螣蛇爾蜥
蜴爾種性既劣威神無幾顧亦欲噓雲歙霧激海水
而冠須彌焉可誣哉藏師此文皆叢殘不經意之作
方諸二老如流星之奔彴芒焰驟作有聲曳其後而
殷殷於天漢之間其它皆蚌珠爝火流照咫尺誰得
而並之二百年來豪傑閒作法運通塞文不在茲或
者猶欲以餘分閏位竊竊然議其統系佛言譬如窮
人妄號帝王自取誅滅孔子曰小人不知天命而不
畏也可不懼哉往在武林與天界覺浪和尚明燈夜
談相對嘆息其為藏師稿序亦出少分而浪老又順
世去矣撫卷摩娑泫然流涕者久之。
上章困敦之歲辜月長至後二日海印弟子虞山錢
謙益謹敘

<talk>密藏禪師遺稿序</talk>
眾生證佛原以光明若度世非真則無生亦妄佛於
歷劫後種種世界之事無所不知而善知識於數千
里外數十年後之事未有能一語中之者雖終日談
空說妙求豪傑不退菩提心不可得也予生平未嘗
究心內典而先君遊於紫柏尊者之門以密藏禪師
為畏友每言尊者門墻高峻而師穎悟絕人於書無
所不讀先得長生久視之道自謂當世莫之與京初
見尊者對坐引古今論性命尊者不答至三晝夜尊
者知其機鋒已盡始語之曰吾以汝為奇男子乃含
沸矢噴人耶師大驚悟伏地叩頭流汗透體從此追
隨杖履幾二十年師立志刻書板大藏流傳於世而
尊者與馮太史輩已有同心萬曆丙戌師弟同入京
師＆unrec;慈聖皇太后知有刻藏之舉欲發帑金命刻尊
者謂宜令率土沾恩師願以一身任事遂撰文廣募
隨立規條始於五臺之清涼後移於雙徑之寂照師
多方拮据親自較讎一時遺書諸名公大率為此尊
者再入京師將了圜中自在之偈師知必及於禍遂
刺血上書遁去尊者覽書墮淚曰吾尚有一副鉗鎚
斯人去無所用之矣師不欲以文章自見故多散失
且無刻本今師之五世法孫按指上人欲竟師刻藏
之志攜師遺稿來自徑山索序言於予將付之梓予
捧誦之不覺掩卷歎曰嗟乎以命世之才逃入禪林
無怪乎世事之莫辦也予不知佛法不敢強作禪語
但能言吾所明不言吾所疑吾所明者未必是佛菩
薩吾所疑者的是地獄餓鬼畜生則有一語普告緇
素藏師當日談世事痛哭流涕如老成憂國每及陸
沈愚者以為狂言即智者亦以為過慮至今其言已
孚於卜筮談佛法亦痛哭流涕如佛祖慈悲蓮生舌
上不特大眾懽喜讚嘆得未曾有即紫柏尊者尚視
之若摩尼珠若獅子吼豈其了生死反不能如燈取
影耶。
金壇後學于元凱題於雲林之墨光亭

<talk>密藏禪師遺稿序</talk>
丈室之內床書連屋桐蔭拂階予顧樂之欣與影謀
於時秋也幽煙冥緬空林綿濛素月炤閒庭芙蓉映
衰柳為誦秋水伊人之句童子舁籬菊數本置几案
間因燒燭看壁間影窗影靜影傲影竹月遙答影類
禪機明妙渾脫瀏灕致足悟也夫俗世常戀予素勿
歡顧獨耽本業偃息萬卷中比又涉禪鑽義義格捨
<pb n="3"/>
義義牽鐵牛背虱苦無入處乃心獨好之謂有情水
泮空境秋澄眾生總是佛身大地罔非淨土也夫古
德舒拳貴空能所真如弘覺務活慧根是以青蓮喻
法重開劫外之花寶月麗空一洗區中之霧使道體
淺薄徒墮聲聞牙瀋口腥陳因相續庭檜何香西來
何意此燈不傳久矣至若德契勝蘭聲追安遠探鷲
峰之秘旨襲龍樹之芳猷意珠其性月同明戒香與
覺花齊馥固已機鋒如箭抑且義學如淵則予于密
藏禪師有深慕焉乃時遷世遠法語沉湮厥五世孫
按指穎公欲紹刻藏之願蒐搆遺編竟得于耆舊之
手而手澤箋疏復出之荒院之間雖禪師之慧覺長
存乎亦穎公之善述也予友丹山吳山人為穎公倡
以壽之梓索弁于予予讀之見其或矢願于度生或
銳志于弘法或踵會元而直入或精彼岸而誕登或
慷慨于家國天下之間或預識夫成敗興亡之際其
克肩鴻鉅露之于重刻方冊大藏及興復楞嚴禪寺
乃終蕭然絕塵蟬蛻世羈之外何也要知海水非音
鬥蛇非字池艸奚關詩句江峰寧涉禪心然解者得
之則陋彼槿榮珍斯天性故祖家欲燒故紙文家欲
空萬卷軫雖殊道則一也所以涼雲杳壑津寄惟深
琅函寶疊總成活句讀是編抑深予秋水伊人之思
矣霜氣肅林月光透紙予將參密師于蕭疏菊影間
密師其許我否。
戊戌季秋止庵居士王祺題於溪上之松浮舫

<other>刻大藏願文</other>
手卷存之徑山另錄此筴留
吳江周季華居士處俟藏事告成附刻
藏緣起後願力深廣定有繼起肩荷者
無慮其不克終也道開謹書為左券
本師和尚同
開之　仲淳兩居士證明
（密祖願文刻於戊戌冬　諸大士願文并
券語辛丑五月壽光法姓從　吳自周安
石居上處得來亦時節因緣珠還合浦之
意因全刻於＆unrec;時辛丑重九契穎＆unrec;述＆unrec;
凡世間創一物建一事垂一語立一言必精誠兼
到故垂久而不沒即沒之而後有以慕思精感者
必獲焉按指公幼為沙彌時忽得密藏大師墨跡
刻藏願文如親授受而悲喜珍重後二十年又得
同時諸明公同日發願文今知密大師以書帙龍
藏流通天下後世雖功不與焉而不知彼時垂一
語一言皆精誠般若之流出今五世孫按公又得
輯而梓之衍得而觀之能無慨繫數語以誌緣偶
云爾。鏡花頭陀中衍謹書於古梅蘭若
<other>刻大藏願文</other>
道開既薙染即知作佛子當報佛恩蚤夜矢心顧不知報
佛恩事當何出萬曆壬午從補怛天台詣武林於紹興道
中忽見古寺殘碑載勝國時會稽郡大藏板凡七副因感
泣思惟板刻之在一郡者且爾其卷軸流通在天下者當
何如哉迺我　明僅南北兩板法道陵夷莫此為甚遂願
畢此生身命募刻方冊板廣作流通尋入檇李得侍　達
觀老師兼晤馮開之居士輩則老師暨諸居士業已先發
是願即共訂盟從事遑遑三載莫得其緒丙戌春走長安
籌之傅金沙居士輩反覆思究審知善建事者必先植本
本植則枝幹卉葉自然叢成乃定以善信十人歲各捐貲
為唱緣又一人則各勸三人為助緣蓋分之既易為施易
為勸而合之則其貲甚裕又其功為有繼至於捐助之廣
勸發之多不可思議格量固自有　諸佛威光臨之諸善
信願力持之照創事之初則不得不以是為定則也居士
等因一一發心且各疏其願盟之　諸佛并歸道開以為
他日經成之券道開藉十大士深心弘願得畢竟是事以
報佛恩即碎頭目髓腦作栴檀香充遍法界以供十大士
<pb n="4"/>
猶為未盡願與十大士共證之。
萬曆丁亥春正月望比丘道開焚香謹書
<other>刻大藏願文</other>
密藏大師唱化國中刻全藏以廣流通此東土一
大因緣也青原人曾乾亨一聞發歡喜心深惟下
劣自聞佛乘以來日用四威儀中恍然別是一世
界每誦內典一句一偈便覺靈根滋長矧此全藏
如大雲雨克遍大地叢林卉木靡不沾潤欲報
佛恩舍此流通奚先哉乃矢心自服官以至歸山俸
貲隨分捐助轉相化導效此涓埃無始以來漏業
消殞速徹無生及四恩三有微塵眾生同此願力
同滅罪垢同悟菩提飲一滴慧水即泛妙莊嚴海
出萬劫沉輪立証毘盧法身十方虛空尚有量我
此宏誓永無邊。
弟子曾乾亨百拜謹書

<other>刻大藏願文</other>
宅自小年每每眾聲宣揚
佛號則悲淚不能自止後讀　大阿彌陀經於吳縣
齋中方及半而痛哭流涕襟袖沾濕亦自信夙緣非
偶　佛恩難報但未知所以報耳及讀楞嚴有云將
此深心奉塵剎是則名為報佛恩乃知欲大報　佛
恩莫若廣揚　佛教即自今生今世以至萬劫千生
虛空有盡我報無窮是以聞密藏上人流通大藏之
議而欣然樂為謀始且約諸名德共為助緣在官則
有俸可捐去官亦隨力為施更復轉相勸化資益無
方惟願　諸佛菩薩共作証盟旗場起處工用咸來
法鼓鳴時眾聲寧寂放大光明於無量世界布大利
益於無量眾生人身有生老病死善念常存世界有
成住壞空正法恒在宅願將頭目髓腦髮膚爪齒一一
碎為微塵隨風飄揚分向各各世界各各眾生前贊
此功德便使此一一微塵身代一切微塵地獄諸苦有
大歡喜矣宅有兒爾庚甫八歲似有種性者甚惟
達觀老師及藏兄所憐今以身師事　達觀老師而
以兒事藏兄助緣隨化父子共之云。
弟子傅光宅薰沐和南謹書
<other>刻大藏願文</other>
我
佛菩薩視眾生沉沒苦流不啻身受其苦欲拯之覺
岸乃竭其慈力因病授藥巧譬曲喻慇懃反覆誘
掖眾生故有是一大藏稷自髫歲則喜讀其言今
年已四十顧根器凡狹菩提涅槃尚在遙遠然歷
諸患苦患苦恬謐歷諸險阻險阻坦夷仰荷
慈力深遠難量旋視九界眾生其患苦險阻如稷者
過於稷者殆不可勝計念是而不贊　佛弘化則
真斷　佛種性之忍人慈值密藏師兄欲梓方冊
全藏以廣流通欣然契心遂尾諸淨侶長跽
佛前而說誓曰　願畢我形壽力荷此法藏苟可效
我力靡所不自竭念昔　佛菩薩以此法藏故剝
皮以為紙析骨以為筆書寫此經卷積如須彌山
今此真丹國陟釐瑩於玉無事以我皮充此法藏
用使我皮可用剝所不敢辭域有蒙氏筆無事析
我骨使我骨可用析所不敢辭我今雖食貧檀貲
當勉具歷仕及歸農隨緣力為辦不直此一生願
盡未來際常以此法藏普度諸眾生。
那羅延窟學人瞿汝稷盥沐槃談書
<other>刻大藏願文</other>
文獻溷風塵久且根器鈍劣無能窺大道頃歲從
達觀大師
密藏禪師稍聞緒論始知
佛恩最大欲報無繇中夜思之可勝慚赧會
藏師兄倡刻全藏
諸同志捐貲助之間以語文獻文獻竊惟古之開
<pb n="5"/>
士或以半偈捨身隻語析骨文獻悲夫哉乃敢遜
於前茅而令大教流通法霖普被所以上報四恩
下讖種種罪業孰逾於此遂欣然願豫斯盟籍斯
願力或得早證菩提不致沉淪永劫云爾。
丁亥春正月榖旦學人唐文獻

<other>刻大藏願文</other>
往在吳中聞
達觀密藏兩大師欲刊大藏因緣私竊喜之恨不旦
夕就不自意復從傅金沙諸君子畢是願也歲丁
亥上元　密藏師約赴龍華道場各發願言成就
是事鳳儀稽首向
佛而說願言曰。
山河大地本清淨云何世尊出世間四十九年所
說法胡為在在咸欽仰良由眾生夙業重非此莫
能成解脫試觀末世諸苦楚何者不由貪嗔癡使
得一聞半句偈豈不回心證所有奈何經義久寂
寥縱能持誦不自解儻使大藏遍
十方十方應有發心者開今既已作是念我等寧無
贊嘆心願輸生平俸所得積日累年證斯果更為
廣約諸同好隨所布施報
佛恩唯願諸神咸擁護務俾佛法廣流傳凡我同盟
諸君子生生世世為眷屬
三世諸佛作証盟當知所願必成就。
南嶽居士曾鳳儀薰沐拜手書

<other>刻大藏願文</other>
佛弟子琰少事血氣去書學劍適志＆CB21710;馬凡所為
泥犁種子事心快稱勝自與友人繆仲淳氏周叔宗
氏遊委曲導引痛恨前非及壬午籍仲淳侍
達觀老師得為
佛弟子乃翻然一洗舊習始知千生罪業半偈能銷
生死大事彈指可畢自非
諸佛眾生苦惱無有了期因知
佛恩當報顧思報
佛深恩莫若闡揚
佛化廣利群生啣之已久未會其緣比以世澤來自
都門濫竊冠裳虛糜廩祿
國恩日重慚愧日深適吾　法兄密藏募刻大藏為
書冊揚法利生莫過於此遂發願捐歲俸唱斯勝緣
此經成日願盡大地眾生見者聞者一言半句觸著
磕著頓徹圓明直取無上菩提惟此功德琰籍之報
　佛恩報　國恩銷罪業又或朝市不久留當如歲
俸與大藏終始願王不動
諸佛證盟。
萬曆丁亥正月望日佛弟子徐琰和南謹書
<other>刻大藏願文</other>
玉立始生徵母氏夢知先世從僧伽來既壯獲承事
達觀老師稱弟子始歸成法道十方三世佛事願一
肩荷之摩頂至踵致之
法王凡有一涓滴一毛髮可以報
佛恩奉揚　師訓者即蹈鑊湯爐炭令此身碎為微
塵立歡喜奮決蓋虛空可隕此願不可移也萬曆
癸未緣父母少所訓習詩書濫廁科名承乏郎署
服官以來虛糜廩祿無有尺樹寸效仰酬
國恩早夜慚懼會吾　法兄密藏募刻大藏遂發願
捐每歲俸貲為唱緣即去官亦捐資如俸以終始
其事諦知建不世之勳庸不如為
國家廣一滴菩提水且立既暫作王臣便當作王臣
中佛事此功德願我
聖明發菩提心大揚慈化停毒蒼生又願此經刻成
盡大地有情見者聞者豁開智眼永息苦輪徹証
無生等躋覺位又願此經於佛法滅後放大光明
<pb n="6"/>
照耀一切願王不動
諸佛證盟。
萬曆丁亥正月望日佛弟子于玉立和南謹書
<other>刻大藏願文</other>
惟明世染堅凝智種涼薄向惟有志翰墨及壯尚
不曉身心性命為何物釋典為何書萬曆甲申夏
友人繆仲淳氏自真州招余過義興之善卷得侍
達觀師稱弟子始知窺向然終以障蔽深重每展卷
即昏沉瞌睡先是明將發義興夢入大伽藍見鑄
巨鍾火光蔽天日以語師師謂此法音吼擊法炬
光明之兆今諸名卿開士欲別梓藏典廣流通爾
其或有緣于此藏中弘明集實文字般若前茅宜
先就梓啟世聾瞶爾亦可籍是蕩滌情染發榮慧
種明遂從事如師命丙戌冬刻就緒以他務入燕
都會藏兄盟諸大士唱舉斯事明遂願與盟或自
力或籍他力願歲捐百金與斯舉相終始儻賴
諸佛菩薩冥加得溢于盟要之外尤至願也惟此願
王遍入塵剎即劫窮一切法藏殞滅盡而我輩此
刻如金剛牟尼不毀不變於一切有情摧諸邪見
照諸昏暗滿足諸伶俜困苦直至
彌勒下生遞續不乏惟
三世佛陀証知我願。
萬曆丁亥四月六日弟子吳惟明稽首和南
<other>刻藏發願文（袁了凡居士親書手卷真蹟現存古梅菴比丘契穎摹梓）</other>
我聞如是釋迦牟尼佛從周昭王甲寅年四月初八
白降生至周定王癸酉年二月十五日入涅槃正法
住世五百年始于周定王甲戌年終于周貞定王癸
巳年像法住世一千年始貞定王甲午年終梁元帝
癸酉末法住世一萬年始于甲戌至大明嘉靖癸巳
歷九百七十年弟子袁黃於臘月十一日建生後去
九千三十年癸丑滿一萬年月光菩薩出此方說法
度眾生滿五十二年入涅槃首楞嚴經般舟三昧經
先滅不現餘經次第滅無量壽經後百年滅至大惡
世南嶽思大禪師發願誓求神丹大藥得長壽五通
修習禪定次求六神通具足一切法門成無上道度
諸眾生持令經教永永不滅修習苦行具足佛道功
德面見彌勒佛我今亦發願先求神丹大藥誓造全
部藏經書板普遍流通永世不滅
稽首歸命十方諸佛
稽首歸命十二部經
稽首歸命諸大菩薩四十二地諸賢聖僧
稽首歸命一切緣覺聲聞學無學眾又復
稽首釋梵四王天龍八部冥空善神護法大將袁黃
自惟無始以來迷失真性福緣淺薄上不得值釋迦
出世下不得蒙正法像法諸祖師提撕了性用是沉
淪六道枉受輪迴今幸生末法人道中誠心懺悔破
戒障道重罪勤修種種善道睹諸眾生現溺苦海不
願生天獨受樂趣睹諸眾生昏迷顛倒不願聲聞緣
覺自超三界睹諸眾生未成佛不願先取泥洹但願
諸佛憐我賢聖助我即賜神丹或逢仙艸證五通仙
果住五濁惡世救度眾生將此深心永奉塵剎面見
月光菩薩助揚聖教復同南嶽思大禪師齊見彌勒
親蒙授記所刻藏經時將廢壞即出修補力持大法
永不息滅又願得六神通智慧頓開辯才無量一切
法門靡不精達世間眾藝高擅古今使外道闡提垂
首折伏又願祿位偕崇才德並茂凡所施為皆有實
際播種希稷河渠效禹敷教同契制作侔姬旦刪述
齊孔丘種種勳烈萬世永賴馮籍寵靈護持正法禁
塞邪途闡明正教使朝廷設科取士皆由釋典眾生
從髫年受學即聞佛誨所刻藏經人人樂檢世世勤
持法布無窮不可思議非貪年壽非慕名聞非耽富
貴利達為護法故不辭塵世特假勳名作如來之金
湯護正法于無盡懇求滿願日誦
<pb n="7"/>
佛母準提咒惟願準提菩薩摩訶薩慈悲攝授自于
萬曆癸酉余偕幻余禪師習靜于武塘塔院時髦勝
友昕夕扣門注往束縛于世儒之說頻興疑難予謂
眾言淆亂折諸聖佛教入中國時堯舜周孔已沒聖
人不作孰與折衷傅奕韓愈之徒挾其勝心騁其淺
見而妄訾之宋儒遂祖之而布之訓詁令後世學者
為童蒙時輒已入其說而蔽其正見未嘗測其廣大
之境即已疑其虛無未嘗窺其堅固之門即已疑其
寂滅間有一二豪傑能卓然自信者則皆誦其書而
知其言者也因與幻余私議謂釋迦雖往法藏猶存
特以梵筴重大流傳未廣誠得易以書板梓而行之
使處處流通人人誦習孰邪孰正人自能辯之而正
法將大振矣逾十年癸未達觀大師寄跡于汾湖之
敝廬余復與商確謂利益甚大又明年甲申遇密藏
師兄于嘉禾之楞巖相與籌畫頗有次第即命余草
募緣父而請益于吾師五臺先生厥後具區洞觀健
參宇泰諸兄弟相竭力謀之事遂大集余則株守渠
陽不得與奔走己丑秋幻余挾卷至官舍索余願父
書于首此事倘諧此願不虛發矣。
弟子袁黃百拜謹書
<other>幻余大師發願文</other>
古梅菴法孫契穎＆unrec;手摹梓
法本自惟根器下劣識習昏柔幸賴宿緣得為佛子
更蒙
達觀和尚獎掖再奮泥途始知有三藐菩提所當修
證萬曆癸酉自金陵參
雲谷和尚歸錫武塘遂搆禪室于本所受業蘭若中
朝夕禪誦時項東源袁了凡兩居士日過我為法喜
遊不以庸譾多諸啟迪智慈方便再世淨名雖象服
攸殊金蘭雅契一日了凡居士與本矢言欲將梵典
翻為方冊俾家傳人誦拔邪見稠林歸薩婆若海柰
何弘願雖發而實行不加法本竟滯寂山林居士亦
羈迷世綱光陰駒邁良可惜哉歲丙戌豫章密藏開
兄迺持是願乞檀燕都蓋念未來眾生沉沒苦海預
布津梁其志若願視法本倍增宏遠允哉月光思大
之用心乎一見語及心光照合時
達觀和尚挂錫燕都遂囑同事以謝初心法本銜命
歸清涼開兄寓燕都盟諸居士各發願以襄盛舉繼
幸卜吉清涼而無邊老宿且捨菴建期筮事矣顧遊
行海必假願王為之前驅而法本從事于茲已二年
所乃未嘗傾誠
三寶以吐寸衷今盥手焚香一心五體投地皈命
盡虛空遍法界十方三世佛陀耶達摩耶僧伽耶
千華臺上百寶光中本師釋迦牟尼佛
大智文殊師利菩薩
大行普賢菩薩
十方三世一切權實護法諸菩薩而說偈言。
粵稽微妙典觸處恒熾然本非十二部及言語文
字由有不覺者覺者出現世乘慈智悲願轉一切
法輪令諸有情者開示與悟入念茲劫末時法海
漸以涸法本不自揣願揚其波瀾于未來世中潤
一切枯稿螳螂竭股力以拒轍康莊自身及與命
咸所不顧惜假使務日繁勝入刀鎗林我以法藏
故似飲甘露味假使魔為賊由茲加害我我以法
藏故終不生退心假有別三昧疾得證菩提我以
法藏故寧沉滯塵劫假生樂寂心而欣處獨靜即
嚴焦芽戒奉此以周旋假我形壽短此生不了辦
再出為男子當畢竟是事願以流通力洞解三乘
法在處為開演覺悟諸含識願以此因緣現世作
醫王病者聞見我頓令苦消滅願無盡眾生悉蒙
我化導無一不成佛我方證菩提惟此大願王念
念不捨離記憶及受持盡諸未來際。
萬曆己丑冬十月二十四日比丘法本稽首書
<pb n="8"/>

<other>念雲勤上人接管寂照刻場緣起實紀</other>
刻藏大緣實始於　藏公稟　本師之旨以續　佛
祖慧命者也不圖藏公匿跡遠引　幻予師代總其
事無何亦復遷化後之權茲役者相繼迭遷軌則不
一雖云因果無差終於事功有誤　本師念藏公與
幻予師勤勞在昔而其法嗣　勤上人夙稟忠實志
存法門特作偈表信付囑南來專理刻場諸務上人
不遠數百里訪予金沙就予商確規繩予以此緣經
始之日竊嘗與聞迨遷南之舉予復有言贊成誼不
敢默迺偕上人暨諸法侶定約允刻場向來檀施資
財自萬曆二十八年已前事經數載人歷存亡交單
固存勢難清理乃今定於二十九年勤上人接管為
始每歲四方檀信一應所施刻場錢糧施主隨施多
寡一一手登此卷刻完之日計共施貲若干茲已刻
字若干報命施主年終累筭查銷歲以為常設有臾
代便立交單并支銷細數一一交明庶事體畫一收
放清楚人心服而遠近向風矣未必非叢林之一助
也卷名實紀者蓋取真實不虛果因不昧之義云。
萬曆辛丑二月朔覺休居士繆希雍手題

<other>刻大藏願文</other>
財法二施俱圓為檀度第一無如刻藏世世信心者
於有為功德亦能捐施而獨於此惜錙銖如愛頭目
何哉業重故緣薄也始　藏公與余言宰官與緣者
四十人人百金以為主而其它輔之不十年可完余
亦踊躍翹企無何四十人者漸與時迕存歾半而登
　朝食祿者無一焉獨吾金壇兩緣不絕如線自戊
子迄今十三年矣而於全藏不能以半則豈獨業重
緣薄造物者亦若靳之默丈夫要自闢宇宙何可為
造物所囿為業緣所縛宜各發勇猛心捨慳貪心種
莫大之因為龍華前茅不然浩浩長劫有法時無幾
何時是出苦日耶念及於此骨竦毛豎不孝雖貪願
歲捐十金至藏完而止衣食可缺此不可缺當更始
之時感仲淳之言走筆志之因以勗同志者同日。念
西居士王肯堂書

己亥菊秋新安世德后裔孫萬里錄刻

<other>密藏禪師定制校訛書法</other>
北南舊三藏校對之時一章一句一字一畫及提
頭行款但有差殊無論彼此是非一概標出北藏
之上并註艸本。
北藏是南舊非則捨南舊而從北。
假如般若波羅蜜多心經波北作波南作坡或舊
作沒但從波而已卷末校訛款下則不必書。
南舊藏是北藏非則從南舊改正。
假如觀自在菩薩自南舊俱作自北作目竟改從
自卷末校訛款下宜書（幾葉幾行）自（誤作目從南改正）。
三藏文雖同而義俱錯則出己意於校訛款下。
假如行深般若波羅蜜多時深三藏俱作探據文
通義當作深則卷末校訛款下宜書（幾葉幾行）探（當作深）
有少疑未決則書（幾葉幾行）探（疑當作深）其文義竟莫可曉
則書（幾葉幾行）探（疑有誤）。
三藏文異而義俱錯則互存而更出己意於校訛
款下。
假如照見五蘊皆空五北作互南作王或舊作丑
據文通義當作五則卷末校訛款下宜書（幾葉幾行）互
（南作王舊作丑疑當作五）或文義莫可參擬則書（幾葉幾行）互（南作王舊
作丑疑有誤）。
三藏文雖異而義俱通則互存之。
假如度一切苦厄一切北作一切南舊作無量文
義俱通則卷末校訛款下宜書（幾葉幾行）一切（南舊作無量）
<pb n="9"/>
或南作無量舊作諸則書（幾葉幾行）一切（南作無量舊作諸）。
此字送去　周季華居士但凡送經與人校義
即宜依此謄一幅與之更須與講說明白若止
對字止須以檢經會約與之一本不必與此
　樂子晉居士誓願與貧納清校經藏凡有經欲
校義付刻可共商之。丙戌二月初五日藏筆
<sarticle><article>密藏開禪師遺稿卷上</article></sarticle>
苕上後學弟子王祺校閱
紫柏第六世孫契穎壽梓
<other>上慈聖皇太后</other>
恭惟聖母老娘娘夙培福種久植慧因今現摩耶之
身權作人天之眼傾心三寶憫念群生建塔造寺施
藏齋僧凡有功勳靡不畢備山僧兀坐寒巖獲沾慈
惠不勝讚頌豈盡詶揚茲以山林所藏觀音大士一
軸乃鄣郡丁雲鵬所畫古今絕筆丹青上乘誠希有
之珍也又羅漢膏一瓶乃方山所出唐李長者造華
嚴合論於此山二虎引路天女侍瓶今其山所有香
草煎膏服之甚有靈應此乃舊年所蓄尤可貴也又
新刻藏經起信論疏一部一冊筆削記一部五冊續
原教論一部一冊謹進上慈覽儻有一言半偈開般
若之門植菩提之種則不惟山僧藉以報三寶之恩
而刻經檀信亦功不唐捐矣謹奏以聞。
<other>募刻大藏文</other>
眾生非佛法則冥迷長夜流浪三塗而佛法非流通
則玄言靡宣妙義將隱故眾生非佛法不能自度佛
法非眾生不能自弘凡為佛之弟子必切度生既有
願於度生必事弘法法之所被見者聞者皆植般若
之緣觸者攖者盡對菩提之果如來正遍知由荷法
而成惡道那落迦由遠法而入苦流無涘非法不濟
覺苑無階非法不臻世出世之福以法而成就為無
為之業以法而解脫人有弘焉者如羲和御日四海
必被其光明娑竭為霖諸方悉承其潤澤所以臚傅
句語能空琰魔之獄蟻浥灌瀝爰昇提婆之宮況復
琅函羅七千之富寶疊具三藏之文哉鎔冶三賢埏
埴十聖拯溺三界導迷九類莫不由茲矣是以群聖
幽讚列代咸推屬我熙朝尤尊勝典太祖高皇帝既
刻全藏于金陵太宗文皇帝復鏤善梓于北平蓋聖
人弘法之願惟期於普故大藏行世之刻不厭於再
也後浙之武林仰承德風更造方冊歷歲既久其刻
遂湮今宇內所行惟南北兩藏北藏既在法宮請施
非易南藏雖行諸郡印造猶艱僻壤幽巖何以取辦
苾芻蒲塞每自興嗟開等濫被田衣稍窺海墨嘗以
宋刻校茲二藏魯魚之訛互有潦鶴之舛遞彰因思
法雲以遍覆為功寶筏以畢渡為德教有多門道惟
一致時雖異代聖無兩心觀文皇再刻大藏之心即
如來悉度眾生之願也今我聖天子凡大藏未收疏
論皆收梓于藏中印施於海內豈不欲家握摩尼之
珠人入栴檀之林群生歸善四海蒙休哉顧武林之
刻既以久而毀則更梓之謀逮于今為急請以三藏
並校參之英賢正其訛謬仍易梵帙以從方冊所費
既約其行必普是體紫宸之仁心而續如來之慧命
也昔之人有以半偈而捨身有以四句而析骨遐討
於幾萬里之外不辭流沙熱風冥搜於數十年之遙
無憚狻猊虎豹誠不忍永劫之沉昏故寧勞於一世
深愍諸有之交喪故甘瘁其四體耳今唱化雖勤無
流沙熱風之擾剛強難化非虎豹狻猊之倫捐橐易
于捨身而所得不止于半偈鋟梓殊於析骨而所傳
有踰于四句集彼眾檀成茲全藏俾日城廣燭雷音
遠流不亦善歟一時居士若大司空五臺陸公光祖
少司寇雨亭陳公瓚太史具區馮公夢禎等皆聞而
悅之力讚開等負笈九州乞金七眾闢無上之因田
布希有之聖種云。
<other>刻大藏願文（親書手卷徑山古梅菴珍藏）</other>
<pb n="10"/>
道開既薙染即知作佛子當報佛恩蚤夜矢心顧不
知報佛恩事當何出萬曆壬午從補怛天台詣武林
於紹興道中忽見古寺殘碑載勝國時會稽郡大藏
板凡七副因感泣思惟板刻之在一郡者且爾其卷
軸流通在天下者當何如哉迺我明僅南北兩板法
道陵夷莫此為甚遂願畢此生身命募刻方冊板廣
作流通尋入檇李得侍達觀老師兼晤馮開之居士
輩則老師暨諸居士業已先發是願即共訂盟從事
遑遑三載莫得其緒丙戌春走長安籌之傅金沙居
士輩反覆思究審知善建事者必先植本本植則枝
榦卉葉自然叢成乃定以善信十人歲各捐貲為唱
緣又一人則各勸三人為助緣蓋分之既易為施易
為勸而合之則其資甚裕又其功為有繼至於捐助
之廣勸發之多不可思議格量固自有諸佛威光臨
之諸善信願力持之照創事之初則不得不以是為
定則也居士等因一一發心且各疏其願盟之諸佛
并歸道開以為他日經成之券道開藉十大士深心
弘願得畢竟是事以報佛恩即碎頭目髓腦作栴檀
香充遍法界以供十大士猶為未盡願與十大士共
證之。
<other>刺血書經願文（親筆血書現存徑山古某庵馮祭酒夢禎血書一通文同）</other>
真實願王佛比丘弟子道開謹瀝血投誠於　十方
常住三寶　本師釋迦　護法韋馱天龍等眾及
　楞嚴寺護伽藍神道開為求無上菩提同居士馮夢
禎發心倡因刺血書寫　大藏聖教夢禎書大小乘
經律論各一卷道開書唐譯華嚴經一部普願見者
聞者各各如是發心書寫一卷多卷一部多部乃至
一字一句滿足　大藏永充供養不許出山仗此真
實願力　韋馱尊天護持神力自今日至彌勒下生
一函一卷一句一字不令散失中間若有起心盜竊
及作障惱者　韋馱尊天現大威力碎其腦為微塵
一切國王一切宰官一切大力鬼神下至四生六道
一切含血眾生觸我願風無不踊躍歡喜同心護持
如自眼目如自心髓若遇　佛法有難國土眾生有
難我此　寶藏即時放光現瑞轉禍為祥一切眾生
睹此希奇轉轉讚歎傳布十方俱發阿耨多羅三藐
三菩提心如我願不真始勤終怠退失一切眾生善
根亦願　諸佛諸天降罪於我生遭惡疾死墮泥犁
以為欺誑　三寶之戒。
明萬曆乙酉元日比丘弟子道開謹疏
和尚真可證盟
<other>與憨山老師</other>
開至不肖根最下劣習最濃重而拘縛方隘之疾尤
在膏肓本師居恒慮開終非道器每加錐劄呵斥而
開亦良自痛苦且奈之何昨與老師遇數日間見師
於諸事法一一揮霍自在而又委悉精明真有百花
叢裡過一葉不沾裳氣象令人私心歸仰反覆思惟
是果從何處得來沿途奮激觀念忽爾神染習移一
切緣務亦稍覺寬鬆活潑始知此事不從外來向來
只因有我以有我故自將一段門面遮蔽在前不得
自在如靠墻壁翻筋斗相似前後隔閡今賴身光照
爍破我幽暗如暖氣花開春風凍解信知不借功勳
又不在蒲團紙墨上討尋而在自心一轉移頃也向
疑善財於諸善知識一參見之際不越剎那即證入
無量三昧無數解脫門何其神速若此今固知其猶
鏡中現像空中荅響耳邇來本師謂開有少分如師
氣度且囑無忘師恩德若恩若怨狗馬不昧即無此
囑能忘之乎開自今以往儻有寸進願將此深心奉
塵剎以報老師也八月初十日離即墨十五日宿濟
南真空師處二十二日至都城本師居西關地藏數
日即避紛潭柘不肖寓龍華勾當求文事業龍華老
師處業已如所付囑密啟其意彼且轉致末那公柰
此公疾未痊可尚未得白之阿賴耶第幸末那公肯
<pb n="11"/>
留意少分其可其否一得阿賴耶真實口風當再報
師無盡燈意佛像至城即圖寫款式尺寸備語龍華
老師謂不爾則勝事無成不肖謂此事尚可舒徐數
月無草急以傷大體也龍華老師後亦深以為然此
必得師命乃可舉行有便乞示下檢經會約并校草
格板新求文字俱俟十月初顓人問候附去自然師
大林師大義師暨堂內外諸耆宿乞叱名致聲巨嚴
師居雜華菴否張君輔業舉已屬言于比部令誨之
比部亦承荷得今冬至長安斯妙耳天節師一見覺
其人誠篤有志其嚮德風久矣近且有閱藏之念故
奔海上師其納之那羅延窟脩完否費資幾何乞詢
以示餘統此再佈不悉九月十八日。
<other>與妙峰老師</other>
春間一得接足瞻顏遂蒙老師不棄末學直吐肝膽
不隔絲毫信法道有緣而不肖開雖粉骨未足酬老
師恩德萬一矣蓋事之成否固未可必而老師深心
弘願荷擔如來則已於一參禮之頃徹見底源不肖
開每對諸佛菩薩像前及諸法侶無論緇素未嘗不
讚揚稱頌而諸法侶亦多望風顒顒思欲得一承指
誨也老師歸山想共孤雲幽石野草巖花譚笑無生
與山相忘寧計人間世有朝夕想念如子憶母者耶
不肖開四月一日至都城五月廿一日旋南發詣彭
城復東登牢山與憨老師晤言旬日八月廿一歸長
安掛搭龍華荷龍華老師甚相知愛第刻經之事尚
無毫髮頭緒不知此段機緣畢竟何如耳蚤夜營懷
痛肝裂膽願老師於所相知前垂一語策發之是望
本師寓潭柘時念老師冬盡春初或得西遊再承言
音笑貌於茂林豐草間也不盡種種欲言。
<other>與陸五臺少宰</other>
別門下忽焉五月世間情念固知不作然現宰官身
行菩薩道斯則貧衲所引領而深有望於門下者蓋
門下平日處心積慮未嘗不欲荷擔斯道潤澤眾生
信知門下在朝廷一日則朝廷一日之福在天下一
日則天下一日之倚其於處已率物之際當無容貧
衲致喙矣迺近得邸報屢見臺省銓曹交相排論雖
臺臣數攻張氏并其黨與欲無嚼類有類於擊死蟒
者所為至欲比之趙文華等窮凶極惡奸邪之人似
亦為過人言嘖嘖殆有厥由兼聞北來傳言謂此疏
草筆自門下相距千里未識果否門下意豈不以江
陵之惡其罰已極治之不休仁者不忍又豈不以言
事者多少年不經事之人徒嘵嘵以傷國家終始大
臣之義此門下所以憤激而不平也貧衲竊有說焉
夫三代以還極治之朝未嘗不由言路通達諫官得
職亂亡之朝未嘗不由言路壅塞諫官失職今縱其
人未必皆賢其言未必皆當亦當優容嘉納以作其
久屈之氣此誠以天下為重張氏為輕寧恤其他況
其言類多抗實恐千載而下必有公道在且休休有
容乃居尊之體謙卑自牧虛懷平氣以率庶僚大臣
以之不宜有所偏僻於其間激成乖隔以損平明之
化矧一涉意氣雖正亦過此心之靈物我同體我感
既已不中彼應自然不和且平矣是又可獨咎言事
者之失耶宰執九卿與諫官各樹其黨互相牴牾尤
二百年來所未有事聞之甚可驚愕此隙一開禍寧
有極為今日計急宜委曲調停大臣則少引咎歸己
而諫官之外補者當召則召還之事猶可及止不然
則將貽後憂做成老來敗闕遺下百世話杷矣以分
言之顧山林人豈宜妄及廟堂之事然不外世法而
成覺道對宰官機說宰官法且恃知愛又有不得不
千里露肝腸者惟當局者詳察之。
<other>上本師和尚</other>
八月朔自金山北渡九月中旬至山幻予兄以買秋
事追之燕都已越兩月矣叢林事宜年來悉從寬惠
人情玩弛近者稍加約束人情即難之大都久弊不
<pb n="12"/>
可頓除信然也幻予兄謁寶坻今回山得少物即用
為買秋之費矣寶坻亦既發願歲施一分南來禪眾
慧空兄已入寂場開至真定聞其訃深為傷痛校藏
堂中正伊人是賴而天固奪之信人力無如天何而
老師之言有以也海音以下八人今俱在堂校對華
嚴合論寫刻者相繼從事飲食衣服俱亦安適然人
情不難於暫難於久未知畢竟何狀叢林規法自不
能人人悅之況刱始之初得失自是常事惟先其大
綱俟久而自定耳老師在南開實念念懸繫不安蓋
俗舍不比祗桓而侍從之眾又尟深心正見誠恐老
師少有動念即于眾生福田不無虧損即老師圓智
深慈自多方便而開實於此不能忘念耳今冬幻予
兄已往真保諸處覓求梨板來春始得歸山開于來
春擬入都城一吊龍華老方丈并一晤諸居士以廣
刻經緣事傅居士竟相左于濟寧道中凡百俱未及
與語渠姪云傳有江南之後想必得參見老師矣馮
開之雅有入山興但伯俊先期而北恐開之興不能
孤起惟老師錫音北振時不吝一投手令得附驥千
里可也曇生甚傾心妙德其才略亦足以有為誠維
妙德之楨榦幻予兄邇以讒感稍疑貳之即開之言
亦不信謂開有偏比于曇生也此誠幻予兄之不聰
致過而曇生于此亦不無少動其念來見老師幸有
以慰示之曇生病在量不足成功欲速而遇事太察
善走者必蹄齧此亦難以求全矧渠能諦信老師或
終當有進益之地耳大行一到山便歸平陽起文尚
未及山蘆芽至人送藏雞足九月二十三日自慈壽
長發矣臺山諸叢林無異宿昔惟舊路嶺檀那殷勝
師子窩雪峰能乞緣燕宗明年安一百二十單修習
大都近世俗接待門頭所為空印上座業既相安從
事無復他議矣法門垂秋高明者希覯柰何柰何開
輩識習昏庸若非日就提警亦易于流浪惟老師俯
念蚤賁林泉與曼殊大士交光攝受則豈惟開之幸。
<other>復陸五臺大司空</other>
數日坐病蒲褥多諸夢想深自悲切生死未了忽接
來教欲閉關百日誓將累劫無明一交打徹令人無
任驚悚合掌讚歎方今聰明緇素號稱參學類將生
滅心向佛祖機緣言境中會得些意思又或靜坐默
參反觀自照得少光景便謂入頭便自神僵鬼怪邪
氣觸人便口中活轆轆地某經旨長某經旨短某因
緣是某因緣非某祖師徹某祖師未徹又或緘口培
灌意圖老成受用不知此輩如魑幻附身自迷正倒
又如數他寶自無半錢分又如偷飯鬼終不得飽忽
然猛虎踞項飛劍臨頭或藕絲愛牽鼎沸熱惱及與
一切夢寐境界竟成兩橛覺得來時翻成三個如是
即一期生死未知下落況千生萬劫大事因緣諺云
種麻端的不生禾經云金既出礦不復重礦未有生
滅心及反觀默照會得的佛法而可以了生死證真
常未有佛法既有入頭悟而復出頭迷者不觀香嚴
擊竹靈雲見桃夾山之於船子臨濟之於大愚皆金
出礦種禾得禾樣子也又今參學功夫大都謂持某
則因緣恁麼參恁麼起疑如此說來正如按牛頭喫
水又如無愁強哭是又不得種禾法則終不得禾今
有人於此云我念佛念某佛我看經看某經我修觀
法修某觀法都無不可第云我欲參禪參何禪好禪
作麼生參作麼生起疑告之者曰參某因緣好恁麼
參恁麼起疑不得向意根卜度不得向舉處承當不
得放無事甲裏是大可笑蓋孝子之於親也一聞其
命終渾身是躄踊渾身是哭泣豈復問人如何躄踊
如何哭泣是好渴牛之於水也一望而奔豈復左右
顧盻生死未明人渾身是參疑觸處皆話頭豈復問
人參何因緣如何參如何疑是好豈復有卜度承當
種種等過患可防看來只是生死心不切世相情重
逢人問著不了決處便將聰明知解蓋去不知痛痒
<pb n="13"/>
不自面熱耳聾亦無惡辣師資糢糊度日若肯辦一
箇真實要了生死心日夜痛苦決定一見古人一言
半句不了決處或被人輕輕敲著便向意根圖摸或
信口信手亂統不合古人符轍自然知愧自然渾身
不放如服一丸毒藥入肚昏悶之極亦不自知是毒
非毒不死不已此與臨濟三年不解一問佛法纔開
口便含一肚毒氣死向大愚何異哉貧衲深思近來
參學牛毛了悟兔角其過在此茲荷慈召相與百日
如古人爆地粉碎一場實深懷至願奈禁足有期不
敢出格取誑諸佛菩薩及現在大眾謹布區區願一
掃世緣將要了生死心無剎那間斷蚤暮悲哀自然
舉得高跌得碎百日定不空負也貧衲昏迷全資指
燭是望是望。
<other>與龍泉兩堂上中下座諸師</other>
昔溈仰父子有南山刈茅之語而天童頌之曰是須
記取南山語鏤骨銘肌共報恩恭泰聽圭峰演華嚴
疏鈔斷臂以酬法乳今諸師于龍泉法席三載而皇
皇焉以仰荅為心誠所謂知恩圖報者矣雖寂子泰
公復作豈多讓耶矧茲末劫重生輕法沿習成風而
諸師乃能爾爾是又貧世之寶後夜之燈也殊愧巖
阿長物野朴疏陋無能為諸師表暴萬一聊呵凍捉
筆以塞諸師之命嘉平月十二日漏下且二鼓門外
雪深數尺矣。
<other>復空印法師</other>
詩曰率土之濱莫非王臣而或者固執謂舜為天子
瞽瞍亦北面而朝之釋之者曰周餘黎民靡有孑遺
是誠周民靡有孑遺乎哉善說詩者不以文害辭不
以辭害意可也肇師物不遷論以愚意觀之大都直
以法法不相到法法住本位為宗其引般若等經論
及昔有今無不滅不來之說廣借曲譬蓋不出此竊
觀吾師所駁固以昔有今無為斷常遷滅之見是則
是矣恐亦未免瞽瞍北面而朝周民無孑遺之過也
故曰人之所謂去我則言其住人之所謂住我則言
其去又曰正言似反誰當信者良亦自苦矣且如來
說法亦有偏圓大小之殊故鹿苑（雞園）演唱局跡因緣
般若敷陳蕩除有執因病發藥初無定方豈得逐言
逐句而盡以華嚴法華圓頓之旨繩之駁中常住不
遷二義一性空二真實愚謂肇師不遷正屬真實義
即其引用性空等文為證似皆借意非其本宗若不
爾者則肇師何人而顧反背支離一至此耶不肖素
于教乘未嘗深究比來忙冗即駁草亦未暇細尋容
再搜研以請印法正心論序簡略草率誠無當乎作
者當為歸趙俟其來山再作商理因明判宗破相及
以中道實相釋正理殊為謬局誠有如師所云第菩
薩智證之言似無大過唯泥執則成過耳何也苟非
真現真比何能真立真破以開示諸有問者圭峰謂
達磨禪為六度之一誠未夢見達磨面孔在來教云
云雅愜鄙意天台判華嚴別圓先哲業已論之茲復
奚贅若夫初住入聖增無明為四十二分法身品數
亦如之又以四十二字配四十二位等乃至謂染惡
即是緣了二因為眾生本有等誠不知其有何的據
無容強辨第性惡之說竊謂不然蓋性不可言善不
可言惡不可言無善無惡不可言亦善亦惡若言善
惡則諸佛眾生皆有自性當無庸修證矣若言無善
無惡則十界染淨從何處來謂從緣起必真如隨緣
故不爾則心外有法矣是故性善性惡性善惡混性
無善無不善皆見網中語非我師大沙門說也永嘉
集解容校訂棗柏論竟細讀一過然後請教昏擾中
草復不盡欲言。
<other>與沈恒川居士</other>
夫一念不覺永劫沉淪于永劫中萬死千生得生人
道如滾芥投針盲龜值木不已難乎得生人道矣而
又聰明饒裕為尤難得聰明饒裕矣而又知近事三
<pb n="14"/>
寶尤難之難者也居士輩具此三難善根非淺然自
今以往所貴善自保護務斂華歸實去巧反拙實實
發心實實放下諦觀三界其猶火宅萬有無異空華
胡為乎于火宅空華中競安競榮依稀歲月鬢已二
毛及今不圖後將何恃脫報緣謝去求此身即不可
得況聰明饒裕又況聞三寶名而近事之乎一報五
千劫出頭寔難勉力撐持惟在今日居士輩其勉之
刻藏緣事初未嘗有望于嘉興乃梅村居士并居士
輩竭力唱和幸亦就緒然支那眾生以財為命欲其
脩習檀度最為逆情即已定未定之緣亦當方便隨
順無以此法苦剉人情儻因此而退失善根增長謗
詈則尤所得小所失大過將誰諉也惟居士輩善為
調燮不爾則無上勝緣翻成法道荊棘豈區區舉事
之心乎王佛子南回無以為訊聊草八行直心道場
逆耳奚卹東源先生今歲于二令郎習業想能終始
其事計此時尚在同居故不別啟乞為致聲二令郎
亦須責其習尚敦朴以介福壽彼功名則身外物也
得失何有于我哉。
<other>與王宇泰董玄宰兩居士</other>
經云發心畢竟二不別惟是二心先心難此不惟出
世法為然即世法亦爾故志學而後從心知止而後
得止是因心果覺毫不僭差未有表影曲直相為乖
角者合而言之亦未有世道少或背馳而于出世法
門名為得入者兩居士厚賴三尊冥力及以諸緣所
資致身清要則果終遠大似有可期然因地發心實
在今日乃有三事為兩居士言之一無徼惠于人即
人有以惠徼我者吾寧冰蘗自持無或輕徇一介取
與惟道義是從不然則他日未有不隨緣欺假以君
國殉人償所得者苟或緣不我假心不欲欺則他生
他劫當必改頭換面以身償之矣何也有其投之靡
不責報剛欲難乎兩全我物展哉一喪諺云貪他一
粒米失卻半年糧可不懼夫二一切飲食服乘子女
僕從乃至器用田宅色色仍舊無學流俗輒自張皇
即惡食縕袍恬以自處蓋國典養廉惟此時為甚菲
舍此即上下交際乃至賦役供輸有辜科贖皆有典
則存焉毫非我有脫為越取皆屬盜因不肖恒謂當
今之世有志德業者非三十年不改窮措家風不可
矧澹泊廉靜足養身心亦志道者所不去也三一切
寵辱得喪毀譽是非乃至名位利祿諸有種子由今
以迄歸老絕無粘帶一粒半粒投之八識田中令其
發榮條達喪我嘉苗蓋吾本有靈種淨妙虛明了無
一物良由一念瞥起遂致轉現相因六用交錯如蝸
牛兩角蜀路千岐令諸有情奔逐無歸伶俜孤露可
哀之甚夫千生億劫幸得此人身而又聰慧超倫與
聞阿耨多羅三藐三菩提名教誠所謂盲龜值木滾
芥投針安可一旦失其所有事永嘉云心與空相應
則讚譏毀譽何憂何喜身與空相應則刀割香塗何
苦何樂依報與空相應則施與劫奪何得何失心與
空不空相應則愛見都忘慈悲普救身與空不空相
應則內同枯木外現威儀依報與空不空相應則永
絕貪求貲財給濟心與空不空非空非不空相應則
實相初明開佛知見身與空不空非空非不空相應
則一塵入正受諸塵三昧起依報與空不空非空非
不空相應則香臺寶閣嚴土化生如是法門幸兩居
士于車塵馬跡中常令現前無或間斷儻得一念相
應即千古吻合雖身處長安吾國晏然景星慶雲行
布虛空令人可仰而不可即又如淤滓中牟尼寶珠
光明獨耀又如火中蓮華色愈妍麗如是真不愧親
見作家紹隆真種稟受如來家業也既爾即從事世
間功業亦何異甕外運甕幻人出幻無煩力作勤勞
如其不然吾知未免身入甕中且為幻轉矣之三者
信皆兩居士素所明了第恐當局之迷故為喋喋又
且千里長途托始跬步苟發軔訛謬駟馬莫追矧敗
<pb n="15"/>
轅佚駕于前途者歷歷有之故又不設自外知己而
靳此因心中一言也兩居士其勉之。
<other>與都門檀越</other>
嘉興楞嚴寺宋長水璿法師疏楞嚴經處也師疏經
時天雨花慶雲合事聞于朝賜額楞嚴寺入我明為
三吳名剎嘉靖間佛殿災遂為豪右力侵其基而別
業之易蘭若為燕樂之場化禪誦為歌舞之地有識
者慨焉已而按院王公下議巡道轉行府縣歸復之
一時人心稱快今聖母慈聖皇太后遣近臣御馬監
太監陳公齎送藏典詣彼兼經營殿宇有事焚修為
今上及皇長孫祈福壽誠一時勝舉也撫按守巡及
郡邑長不可不借重其尊銜立石而天津至滸墅河
道關津諸使君不可不疏其阻滯藉其衛護且五臺
新刻經板皆在臨清登舟而臨清鈔關尤不可不通
白之也儻於其中有可下一轉語作佛事者幸隨緣
成就之無吝焉念六日早發不及面別謹俟徽音。
又
貧道竊謂五臺為畿輔右臂所恃以林木為藩屏其
中多設名藍大剎是又以三寶為城塹不獨稱勝境
也無柰久為奸商大猾擅為利藪每每赤手砍伐圖
獲鉅萬之利而寺院盡為牛圈僧徒皆為奴隸且各
處流民潛住在山以砍樹為生計以開墾為窠巢木
假抽印為重地藉納糧為名斧斤行於前一火縱於
後往往利歸民家禍貽僧寺邊防由是而壞僧寺由
是而廢此從來之害所不能解者萬曆六年間曾經
胡雁平揭帖高撫臺題請為邊防重計設禁甚嚴山
林漸茂未幾又以墾荒之例開此釁端其害入骨萬
曆十七年本山都綱司具申按院蒙批道轉行府縣
查勘已經回申本道未蒙轉詳昨因陸太宰遊山適
呂撫臺親歷其地目視其事遂毅然為邊防長計作
名山護法此蓋文殊有靈所以冥資大權發如是心
耳極為慶幸愚謂臺山復興藩屏復固在此一舉但
行繁峙縣查議只緣據目前將本山師子窩鳳林寺
等處二三山僧坐砍伐開墾擬遣招詳特蒙寬其既
往概行釋放兼給告示禁約亦云念事非一朝罪非
一人以前罪端姑免究治此深見撫臺護法至意既
而該縣重前申究誠未洞察奸商巨蠱政欲借此為
口實因而（乘風）夤緣駕禍於僧以此為影身草耳愚謂
若必罪其山僧而實中其奸計今後即有禁治而又
罪歸於僧利歸於民此則愈禁而愈不能禁矣蓋僧
人修造百不過一而商民伐木賣板（開墾十居八九今獨禁僧而置
商民於度外誠所謂放飯流歠而問無齒決也其害在彼不在此為今之鎖鎖不）能盡述但
乞查萬曆六年前院題請事例九年免糧案卷及十
七年都綱司申文則洞見毫微然須姑免山僧之罪
嚴禁附近奸商之家不許砍伐斷夤緣之路收開墾
之令免徵糧之役嚴令有司防範僧徒守護此後一
木不許出山尺地不許開墾此則一斷永斷邊防不
待整而自固僧寺不待保而自安此所謂灸膏肓之
病而正得其窾竅耳但此情不能上達誠恐有負呂
撫臺此番盛心願借重鼎言一轉致之惟此不獨為
名山功德而實為國家長城萬世之利也伏惟慈鑒
幸甚。
<other>與桂峰師</other>
震旦佛法獨痿癖於齊魯間賴老師深慈久念潛回
而默起之而＆CB21711;老師忽復贊助神功大完元氣信又
可支百年喘息矣此非乘大願輪秉大慧炬受靈山
記莂而來者安能有此不肖開生也不辰何幸有東
海之遊又何幸而親炙＆CB21711;師光明之盛若此也固自
慶更為齊魯含識慶且也躬承老師種種攝受種種
言音種種笑貌令人別來旬月常恍惚在光儀左右
雖夢寐有然古人道靈山一會儼然未散信夫校藏
之期＆CB21711;師之意全賴老師主張此實報佛恩德第一
公幹也願留神萬分餘俟十月顓人問候再佈不悉。
<pb n="16"/>
<other>與稚菴師</other>
牢山之遊厚賴賢師徒殷勤款接更藉杖履追陪以
故盡諸幽勝靡不賞識信乎五百商眾得登寶所實
化城導師之功不可誣也關王廟為牢山化城賢師
徒為遊牢山者導師其功德利益甚非眇小惟深大
願堅勇不退或權或實或低或昂互相鼓激務俾震
旦有情盡睹海印光明不獨為區區齊魯作大津梁
斯完吾願耳於賢師徒有厚望焉餘不悉。
<other>與東禪月亭老師</other>
開二月去檇李時老師杖履在天台未得一瞻禮稱
辭為歉開入都城佛事人情頗皆順適第為時不久
但可植因未委結果當在何日爾老師今在東禪四
大調和少病少惱一切境緣隨順否老師年未及六
旬而形容憔悴似過之此皆佛法上留神苦多更日
過慮田園衣食之資無人料理致令老師獨疲於精
力也不肖開願老師自今以往凡期席可卻者漸卻
之凡田園瑣瑣緣務可休息者漸休息之俾法幢多
樹於世一日則眾生多受一日之賜且老師數十年
以法乳餔養末學而末學中竟無一二蚤晚侍奉巾
瓶并仰體耕鋤之慮其過安在蓋由老師平日即錙
銖勺合之微不能信託於人故耳然以此之故人多
疑謗人多怨望人多竊掠我知老師臨命終時未及
眼光落地以前且無塵渧為老師所有詩曰殷鑒不
遠在夏后之世老師其法舟月溪二老是鑒乎言及
於此淚瀝肝腸不肖開情知老師左右無以此言進
誠以江南數十年法道全賴老師力挽迴瀾寧忍復
以此聲施身後此不肖開區區狗馬之念所以欲隱
忍而不能也苟此念毫有未真或他有所囑及屬輕
狂好事甘墮拔舌泥犁諸佛菩薩且為我證知矣老
師其謂我何哉楞嚴時風波願老師時垂照燭梅村
居士實老師貼體金湯願開心相與終受其益更願
於一切法大都圓活一分免他日掛衣之累也人行
促草草統惟慈亮十月二十日。
<other>與平廓師</other>
春盡入都城會我本師至自牛山而妙峰老師且未
去蘆芽并在京諸耆宿咸得歡晤一時賢士大夫尤
顒顒嚮風本師刻經因緣雖未見華苞果實而般若
種子則已廣布緇素八識田中矣無何而繆仲淳忽
有母氏之變時未出都門已哀殞幾盡不忍其哭死
道傍因以法藥扶之至彭城始別去旋自彭城取道
莒父即墨東遊牢盛訪＆CB21711;山老師牢盛故為釋氏道
場載華嚴疏鈔元丘長春力廢之其山水妙絕寰宇
而＆CB21711;老師尤越量大人因相與馮陵島嶼撫掬滄溟
恣質已疑商評法道瞬息之間竟移旬月而亦不自
知山水病狂復沉湎之久也八月盡歸錫燕都今冬
或無他往來春復有清涼蘆芽秦晉之遊大都以刻
藏復楞嚴二事因緣出現於世第不知畢竟有幾利
根獲蒙授記耳老師錫今何在四大調和及少病惱
否奉訊雖疏而此身此心常恍惚在光儀左右想老
師亦必時鑒區區狗馬之念於杖麈間也千里雖遙
此心不隔不肖固自諒且諒老師楞嚴時有外障願
老師不吝慈光恒垂炤燭不肖知此道場終不落落
山中經閣想已落成見如居士近來何狀蓋今人要
了生死須是大破常格要了生死人相處須是大破
世間門面常情苟以情順情如玉磨玉交相掩護擔
閣前程他劫他生築頭磕腦未免愧心愧色也老師
以為何如心弦居士途中一偶因追逐風塵彼此忙
促未及少致溫款至今為歉幸老師為我叱意人行
促草草不盡欲言。
<other>與幻居師</other>
別來道業何似居山中既無俗染營心又有松風竹
月助行則他日相晤當必有大可刮目者在也不委
山中向來四事之供仲淳亦頗用心否儻有闕乏須
<pb n="17"/>
遣人告之蓋彼俗事為繁或不無忘念耳本師冬在
妙德幾百日日惟一食食且糠餅小米粥而精力猶
王神意甚適信至人日用直下便是不間絲毫有非
情粘識滯者所可思議也不盡。
<other>與仰崖座主</other>
菩提達磨以鷲嶺一花東來震旦六傳而為曹溪曹
溪嫡嗣則有南嶽讓青原思青原再傳則石頭遷也
讓遷二祖皆出世衡之南嶽今五宗子孫皆其所出
子孫遍天下而委祖宗之地于寂寥草莽漠然若罔
聞者其忘本之罪當何如哉以故老師特繪二祖道
影將送歸福嚴石頭以示天下知祖宗所在其用心
亦良苦矣竊念今上聖母年來所造金襴僧伽黎以
供十方師僧不下千百孰若發心嚴造二襲隨二祖
道影永克供養即以此為皇孫祈福壽其所得不既
多乎二祖像今幻余師請去京都寫傳并裱軸吾師
當詣茶菴一瞻禮之或即請進內庭一瞻禮以啟發
其信心亦可也師不遠有南嶽之行此衣此像即欽
命座下齎送亦可又聞南嶽已有大藏或即隨藏齎
送亦可但行時必得不肖一經理之斯盡善耳此舉
實報佛祖深恩惟座下留心無忽造衣當不比尋常
須得龍錦作無上莊嚴可也大藏必須藏之方廣寺
此事向與妙峰師言之矣今未卜何如座下并須著
意此時都城莫非為一己一寺圖者獨座下實心實
行尚可與言故不惜瑣瑣惟為法是囑。
<other>與汪伯玉居士</other>
竊惟居士棲神法道聲振一世貧衲未薙染時已知
黃山白嶽下有現居士身作師子吼者矣第恨東西
路岐無緣覿面眷懷有道惟遲後期邇者貧衲業有
微志欲翻刻大藏廣為流通因緣會合時節似偶然
贊襄緣起端屬名賢念居士為當代宰官耆宿可無
片言敘述以繫此方之望耶弇山老人與居士以道
業文章相許可為世宗匠今弇山屬意茲舉獨有深
心合集居士便成雙璧居士乘宿願輪挺生明盛於
佛事門不捨一法矧事可報佛恩續慧命意者居士
當更不惜苦心也世外人惟一誠相向不敢作尋常
虛語以瀆尊聽統祈慈原幸甚。
<other>與汪仲淹居士</other>
楞嚴目擊雅識道存違離已來時復馳注頃以刻經
因緣自五臺反三吳始知居士抱病經年益增懷念
不知居士於病苦中能以正智照了不為所轉否古
德云太末蟲處處能泊不能泊于火燄之上當知一
切病染何異太末蟲而正智則猶夫火燄居士聞熏
力久般若緣深當必默然丈室無容致喙然重以叔
宗行又無能終默勒布區區亦不自揣量者也惟格
外亮之。
<other>與王弇州居士</other>
側聞居士棲心玄遠冥與道會貧道雖山林野人亦
知傾注比因緣會合得奉周旋和風慶雲儼然仁者
自非宿植德本何以有此願益熏修作護吾宗開發
同事令出情之法頹而復振茲非居士最勝因地歟
外承居士許撰刻藏緣起顧念居士久向此宗博通
教旨又勝論雄文匠心獨妙方今海內學士大夫以
文章名世而復留神法道者惟居士與新都汪公為
赤幟耳今居士已自慨然獨不得司馬公片言為此
舉前旄尚屬闕典貧道不久還清涼且不欲以山野
干王公惟居士念之歲序已更願道念與日俱新勿
使毗耶獨擅往跡是所望於居士也不宣。
<other>與周鳴宇居士</other>
左右襟期曠遠神明朗然雖日垂紳朝堂時復潛思
物表故於割絕塵氛之人亦自雅有冥契迨憲節東
建貧衲正兀坐龍華無由以法水潤屬車之塵辱致
拳拳徒懷高操貧衲比欲再刻大藏播之震旦為緣
既普沾潤亦周當代名公咸有敘述豈以門下辭吐
<pb n="18"/>
珠玉照耀一世顧獨無贊歎之語耶以故願托雄文
舒光四表俾般若以之流通慧業由是成就其於利
澤不亦偉哉願門下深心圖之國學弟子吳惟明與
貧道為法喜游其人上士大雅之赤幟吾宗之白眉
聞其將過淮東敬屬致一辭以通精誠惟門下晉而
與之當見芝蘭之在側也奉去刻藏緣起一冊。
<other>與馮開之居士</other>
別來兩易寒暑信光陰易度人命無常不委足下邇
者作何面目夫三界種子不越瞋愛二芽然荊棘法
身戕滅慧命則愛纏視瞋毒其功能輕重大小又不
啻百倍故古德于愛見有以腦後箭喻之者蓋覿面
者易見腦後者難知易見者可回難知者必犯也青
山白雲足發幽想聲色貨利多滋俗情不佞謂居士
于城市山林當分時而處若也沈湎市井久卻林泉
無乃不可乎幻居兄飛錫南還意在雙徑雙徑去武
林密邇足下儻能以肩輿時相過從則松風竹月之
下罏香碗茗之間可以滌煩襟而袪俗慮澄性宇而
湛心田也矧楞嚴纂註方待參評惟足下圖之刻經
期場南北終始業已言之仲淳雙徑之圖似不可緩
足下與仲淳其密留意焉務使彼輩懽欣樂成事乃
可久且于化風無損也不盡。
<other>與松谷老師</other>
久違良導益涉狂途深嗟歲月之飄流無奈菩提之
遙遠是誠有孤如來之遺訓知識之指南也匪獨佛
憐良亦自苦近聞老師法席森嚴學流整束此不惟
模範端則器易以成實抑風氣靡而時不可徇非老
師之仰承先覺俛念後來寶鐸堅鳴金鎞曲施霈霜
露于陽和之後使萬寶告成投參苓于薑桂之餘俾
四病皆起何以有此哉開也執侍末由翹勤有素偶
因風便聊附訊言俟入都門載參杖麈以承謦欬兼
吐私懷寶舫及空古淵三子者心地平夷志行醇篤
今夏在山對讎大藏亦頗用心茲詣都城期探講肆
儻其可教惟進而與之亦見慈悲拯拔之念也不悉。
<other>復曾舜徵居士</other>
來諭謂夢者夢知夢者未始夢此未免將夢者與知
夢者判為兩箇過在心外有法法外有心又云當其
夢時孰為不夢者此未免將夢與不夢分為兩橛過
在撥冰覓水舍器求金離此二途脫將夢者與知夢
者夢者與不夢者融通互攝非一非二有如永嘉所
謂實性即佛性空身即法身亦未免認賊為子喚奴
作郎審既爾畢竟作麼生話會居士若向這裡不眨
眼佇思定奪得出如在大火聚中將夯得一莖眉毛
來則暫許居士作箇同參雖然如此亦只是教乘極
則禪門下若向上事未夢見在蓋能同條生不能同
條死也其或未然切須猛著精彩極力覷破要知此
事不比尋常非是筆舌聰明境界須是一番寒徹一
番覿面始得居士其自勘之。
<other>與于中甫居士</other>
本師居北園機緣非偶此實眾生福田損益攸關不
肖繫念于此未嘗少輟所貴足下時在左右無令疏
失斯為得耳不肖以九月上旬至山叢林規範漸就
調停南來之眾皆已入堂校對華嚴合論寫刻者亦
相繼從事矣合論訛舛頗多即南方新刻八卷其校
訂出馮先生樂子晉手然亦弗就妥今山中寫刻俱
善有非南方諸刻所可及若全藏得如是終始誠至
願也宇泰及足下兩緣皆當刻意完全與曇生來賀
氏緣事只須足下作字并不肖書封去取來就金壇
發付可也如必欲曇生親往亦無不可但曇生親往
須仲淳與俱乃善惟足下與仲淳計之仲淳精神疲
頓已極陽地陰地皆當隨緣即使得地而不有其軀
亦世出世兩失之矣仲淳內子止可移就認卿同住
若買妾則可依介伯更須一相知親屬同之可也介
伯心直而粗恐亦不能照灼奸佞須仲淳與足下＆unrec;
<pb n="19"/>
補其不足更得潤甫留心為當荊南產業在賢昆＆unrec;
圖之儘無不可若仲淳則不可多營田宅以孱弱微
軀形影相吊朝莫不保但得子息以謝先人便當作
長林豐草間物寧復鼠竊狗偷以營營世網乎以有
限精神奔馳非分事業誠非計之得也若果雄習未
盡則宇內不爭之功若名若利不少豈區區事此此
不肖所以踽踽涼涼惟正是守即為法門事亦不敢
他有所圖以自雜耳來諭東土之事意者即仲淳所
言常熟邊海耕種商賈之業乎若爾決不可為蓋諸
君皆非終于世路而文卿亦不足以主張此事舍文
卿則更無人矣已之已之今而後一切世事但在收
斂無為開闊況仲淳尤不宜涉此也祝祝文卿止是
少有苟安氣象亦無苛責之過翻成有損無益此文
卿亦不自知足下以為何如劉戶部吳尚卿俱明春
入京圖晤文卿信當以太僕告歸亦俟來春與之語
本師在關中上下飲食須是調適廚灶必在內乃能
妥本師出開後方可作貴谿之行事有大小慎無倒
置陸臺老聞有志求見本師不肖謂尚非時節因緣
此須仲淳及足下維持之但使其繫念不忘可耳列
祖畫像隨緣多寡無強人以不堪善卷祖堂之舉亦
宜從容季倫明年必得與足下同朝夕乃可足下須
出情量以成就之傅居士南行必參見老師馮先生
頗有意清涼第傅居士先期北返恐緣不能孤起仲
淳須方便成就之不肖同眾由清源步行入山精神
俱強王至今無病患幸無念仲冬十三日釋某和南
中甫足下仲淳潤甫均此不另啟天池期場東禪義
倉仲淳俱當留念護持之。
<other>與繆仲淳居士</other>
曇生歸山得手書已備悉南中事體然要之一切境
緣本無好醜亦無違順良由吾人不能照燭徒以情
識承當故觸處坎坷隨緣荊棘愛媒怨賊劫戮家珍
此誠學人所當蚤夜痛心以自剋責消殞而況敢復
于坎坷荊棘之上因成待續增培灌溉以齎法身慧
命耶且足下生平染習感激獨多苟非善自和平則
來報豈辭瞋類幻人夢事陽燄空華智者于斯詎生
實解即世故縈縈交情擾擾但得親齎就土孺東已
吊孰若暫作清涼遊以遠塵樊況青山白雲足生幽
想高人逸士可滌煩襟儻遂斯行誠計之得又且清
涼一遊竊恐足下終未可免時節因緣亦在今日過
此似難舉策矣惟足下圖之刻經期場南北終始業
已獨為足下言之雙徑之圖于今似未可緩茲幻居
兄南還當送其挂錫彼所潛為啟發然後足下與開
之先生因之往反以便宜取事俾彼輩無所猜忌傾
心樂成斯為得也惟足下與開之先生密留意焉。
<other>與太原王龍池居士</other>
蘭軒居士輩凌冰雪履巉巖以詣妙德而神氣狀貌
乃沖容可掬是固曼室慈光有其攝之而居士襟宇
飄廓蓋亦可見第其頂門一眼徹底瞢然愧自力不
強金鎞莫展經云應以宰官身得度者現宰官身而
為說法是所願望于龍池老人也老人其念之刻藏
貲戊子年所寄惟東白止付一兩餘皆符合此必東
白一時空乏貸用不以相告耳惟居士稽覈之蓋出
世因果錙銖塵渧未容混淆故也。
<other>與傅伯俊侍御</other>
自入山來冰雪萬叢高賢四座相與趺坐普光明殿
共方山長者入無相無願三昧深譚四無礙法界法
門迺不覺一念瞥起轉現相依夢與居士聯舟夜泊
其地儼震澤之胥口忽有匈者三人詣居士強有所
需居士叱之遂虜居士及內君似子載而去蓋綠林
豪客現匈者身也不佞聞驚推蓬居士得脫賊匍匐
水涯不佞援之登舟蓬跣袒裸殊惡狀然神氣則沖
然粹然不變也因相與慰言把手遠矚風濤灝渺不
瞬睫間而賊艇已相距十里而遙殆不可追矣覺而
<pb n="20"/>
胸中若有所觸者久之乃自念此何祥哉動我心王
若此次日果有僧來自四明為報維摩臥疾于毘耶
誠為機感之相通有如符合者諗諸左右既不堪詣
彼問訊復何吝妙德一言居士志山水懷名勝亦既
有年一旦俶裝前途即遭困折不審于此何以為情
夫心境二邊不過得失逆順兩種得之得孰與失之
得之為至順之順孰與逆之順之為大故曰貧賤豪
戚庸玉汝于成信矣夫失且逆所以造吾至得將吾
大順也然此猶在人天路上行履得失逆順圈圚裏
蹲坐苟出此圈圚超此路徑又奚至大之足言況也
獵者不避虎兕漁者不擇波濤清修之士不厭煙霞
泉石癖在勢利者不恥寒酸跼蹐婢膝奴顏壯士不
辭馬革裹屍貞女不讓朱顏瘞土豈懷道德者而顧
以境緣夷險二其心哉吾知居士久已掉臂此關然
法侶妄情不能自遣故復作此剩語居士其照之本
師挂錫金沙想得參侍開之仲淳中甫叔宗諸居士
必獲周旋凡所接納及所遊履所得益當無吝一一
示我以慰遠懷華嚴合論校刻頗精卷尾顯名意旨
不委于尊堂內君嗣子及先亡有欲及之者并乞示
下以便後刻北上當在何時清涼之遊得果所欲否
曾與開之輩有所期約否令似當嚴督其課業無或
惰之斲大木調良驥非姑卹俗情所能爾也居士其
念之。
<other>又與馮開之居士</other>
苕溪別袂返楞嚴未幾即詣金沙躬侍本師旬月始
北發九月至山山中事宜粗為條析南來之眾俱入
堂校對華嚴合論寫刻頗精不亞弘明諸書大藏終
始盡得如斯誠所願也合論即吳江新刻八卷亦甚
潦草訛落至若去經存論亦有未妥蓋志寧合論時
已失長者故物而慧研刪釐合論則又失之以故子
晉筆削大都于長者血脈無從聯續而志寧慧研私
增科判亦未敢輕削是不惟無補長者反增重其迷
誤不若存舊猶間有得失可指議也本師寓金沙久
之居士曾往參謁否夫末法眾生易于懈退非善知
識無由策進學人知見易于淆訛非善知識無由揀
辯故曰水中乳惟鵝王能擇之又曰大唐國不是無
弟子只是無師有師矣而又慢于請決則報緣一謝
束手長往業海茫茫出頭無期伊誰之過也身世匪
堅光陰迅疾惟居士勉力自強古人三日刮目吾輩
三年之別各猶故吾則襁褓中兒不可久違慈母信
矣傅伯俊久遲居士同了清涼之願昨過聊城聞已
南遊此時想曲盡江南諸勝兼得本師為之指南所
謂捷足者先之伯俊之謂矣仲淳精神疲極良可哀
憫儻其親已葬孺東已吊居士當攜之同入清涼少
事將息可也。
<other>與松江康孟脩居士</other>
蚤秋去吳門詣金沙侍本師旬月始北發九月至山
山中事宜一一條析南來之眾俱已入堂校對華嚴
合論寫刻者亦相繼從事寫刻頗精不下弘明諸刻
大藏終始盡得如斯斯愜鄙願耳茸城檀貲想已合
集乞付沈認卿氏轉發來山山中自後遣力蚤暮蓋
無定期江南緣事則惟各所主盟者不違時失候收
付認卿氏已耳施者姓名除銀封內填註須更以別
紙開揭緘附可也身世匪堅光陰迅疾願諸居士各
努力焉參須實參悟須實悟無為光景門頭擔閣自
己喚甚麼作光景古德云若人識得心大地無寸土
果識得心則大地無寸土其或未然則不惟世間種
種得失榮辱愛憎取舍名為光景即寂靜山林逍遙
物外乃至菩提涅槃及有法過于菩提涅槃皆光景
也雖然水中乳惟鵝王擇之光景中心惟善知識辨
之諸居士既游身于功名聲色之外豈一無所以圖
決擇可也此啟孟儒仲醇孟脩中復四居士足下他
相識均此致意。
<pb n="21"/>
<other>與吳江周仲大沈及菴吳孚泉三居士</other>
江城言別隨詣金壇侍本師旬月始北發九月至山
叢林事宜一一條析南來之眾皆已入堂校對華嚴
合論寫刻者亦相繼從事矣江城所刻八卷近入校
對其訛舛視東禪本尤甚山中新刻幸得多本校讎
過或差少然校書如掃葉自古難之第寫刻頗工緻
不下弘明諸書大藏終始果得如斯誠至願也江城
檀貲想已雲集乞付認卿季華檢發來山自後每歲
所供惟在三大士不違時失候收付認卿季華兩居
士以候山中人遲蚤詣彼索之山中遣役或遲或蚤
蓋無定期也汪仲淹寄我佛像手掐俱在叔宗處乞
并發訒卿付來小白毫筆隨緣惠我二三十枝。
<other>與吳康虞居士</other>
計不才去金沙不久足下輩且相繼至恨未能少遲
一話別并悉種種為怏刻工始末叔宗處寄言何魚
鴻杳然也邇接手札已備悉其事徽人勤儉雅稱山
居信有如足下所云舍徽人則江西福建亦庶幾其
近之吳人信未可獨任第此時寫刻所尚皆弘明集
家法非吳人則雖各有所長而獨短于此矧拳刀筆
法尤于板字不宜近有歙工吳應芝者來山以言乎
帖意軟字無或居其右獨此則視眾工瞠乎其後遠
途跋涉進退為難良自苦矣黃守言者其手筆絕倫
固于墨譜見之第恐其于板字亦非素習山間此時
選擇頗精不亞弘明少有差池難乎情庇此事未可
遙度惟足下以實告之令其自作行止儻支給路費
令之入山即莫可進退非策也北方定價字每百工
食銀四分彼輩誠能改拳刀刻板字固所願耳南羽
所繪經首佛像須覓此人鏤刻乃善刻已可寄楞嚴
屬首座忠菴師尋便轉致歸山卜居義興頗有法侶
相親近世出世法俱便宜宜從之足下以孱弱之軀
道業世業兩無頭緒南羽亦流浪無歸智者觀之深
為二居士憐卹人生朝露住世幾何即于幻夢中造
幻夢亦當隨分隨緣時防時檢不可剎那無出身路
在也。
<other>與瞿元立居士</other>
慧空師于校對場中方藉其為眾表率而天固奪之
不才至寧晉聞其訃深致感傷蓋悲人命之無常而
悼叢林之失賴也山中道場頗闃靜南來之眾業已
結期校對華嚴合論寫刻者亦相繼從事寫刻頗精
美大藏終始盡得如斯斯所願耳別來面目何似果
仍舊時抑新有所改換日用畢竟作何消遣不才每
念足下精神疲劣色命尪羸而復驅馳世路儻大事
未明遂致淹沒以負生平良亦可哀此足下亦曾自
念及之否且足下習氣雖似孤冷其實多情兼之勝
解紛紜本光粘滯古人所謂事障易遣理障難除其
足下之謂夫不才年來南北奔馳事椿碌碌雖于己
分上志有所用然念多作輟猶然故吾言及于茲不
覺汗顙呵凍不盡欲言。
<other>與賀知機伯仲</other>
古德云太末蟲處處能泊不能泊于火焰之上眾生
心處處能緣不能緣于般若之上何也般若如大火
聚有其緣之則能令本光孤燦習漏隕亡器宇含宏
襟懷高卓恢諧萬有甄毓群靈江漢秋陽不足為喻
故曰天上天下惟吾獨尊般若有如是功能信非夙
植德本緣之豈易易乎哉惟居士伯仲芝蘭孕秀金
玉含章萃美一堂於世諦亦燁乎可觀矣乃知三界
火宅萬彙空華能於此留神而求出離不佞耳聞且
久目擊已存謂居士伯仲不于一佛二佛三四五佛
而種善根不可也第此之一事不難于發心而難于
究竟不難于一時而難于永劫不難于安常處順而
難于造次顛沛誠欲易此三難必也晨夕起居之際
左右屏几之間不捨般若言詮半部使其機感合熏
優游自得有得即請印決于大知識門墻揀其真偽
<pb n="22"/>
如是即古德所謂不能緣者我能之矣矧于三難乎
何有惟居士伯仲勉之刻經貲費乞即集之中甫轉
發無羈去後曇生師以武胄出家心真行實亦發心
相與從事刻藏因緣者也南方緣事悉以屬之居士
伯仲所施或竟付渠亦可其施者姓名須一一揭示。
<other>與徐孺東尚寶</other>
燕山別面忽焉三易寒暑雖形聲邈絕乃心神嚮往
矧聞性天順適台履安和兼之臥穩東山心勤淨域
實為慶慰無量焉夫聖賢豪傑之生斯世也不偶其
出處亦不偶生也以時其出處亦以時故歷山莘野
之耕富春渭水之釣檻車之囚首陽之餓皆不能為
時能不失時已耳其既也訟獄歸阿衡任飛熊載伏
龍出乃至一匡底績者有之終身羊裘餓死者有之
皆不能為時能不失時已耳斯時也矰繳上機網罟
下張即飛千仞走叢薄懼猶不免況兩絆其足而求
致千里哉昔人有言靜漠恬淡所以養性和愉虛無
所以養德外不滑內則性得其宜性不動和則德安
其位養生以經世抱德以終年惟先生以之乃若出
世第一義諦尤自有時節因緣貧道諦觀先生其于
佛法時節似宜更遲之歲載為先生今日計但當以
數息靜慮法門澄斂昏掉念頭以楞嚴圓覺兩經熏
灌般若種子久之動止昏明靈根漸茂則於千生億
劫久睽頭面當必有正眼覷破時節在耳此又出世
豪雄實貧道所深有望於先生者也臨江盧晉明居
士名大壯為李見羅先生上足性宇開朗心地瑩潔
兼之聲律身度真後學楷模聞幼令郎年可入小學
就外傅當得此君為之依歸第其家貧而孝恐不能
舍親作遠遊先生力能移其家致之左右則豈惟令
郎蒙養攸賴即先生他日林泉燕寂亦法侶得人矣
先生其圖之刻藏道場業已卜吉五臺山檀越亦既
捨內而就外緣約四十分期訂十年今盟集亦庶幾
十有五六第念世運乖和三災兆祥不知終作何狀
此雖繫之眾生福業輕重然今日宰官居士曾面承
靈山付囑而出現者寧能忘情於此乎哉於先生是
望於先生是望。
<other>與顧襟宇少參</other>
明公以粹美之資布寬恤之政使境內之事百廢聿
脩時貧衲正挂錫福城所幸機氣冥召遂令千載名
藍墜而復舉向非明公願輪有在何以得此嗣後貧
衲曳杖北游謂當與明公會于長安至則憲節已詣
江州矣徒有悵惘日惟與瞿元立曾于健于中甫三
居士為法喜游宴寂之暇時復同元立輩商確刻藏
緣事始定長緣四十分分歲百金自一人以至多人
惟信心堅久者許與之近過江南因游貴邑貴邑檀
信不請而集輒舉二分餘乃知向傳常熟多善人信
不虛矣榮轉東還必遇無辱想無辱亦必能道其詳
寺僧念明公為功德主乞貧衲一言迎于道左時方
炎熱願明公以法水灑潤意地令常得清涼為法道
光此野人之祝也惟明公少留意焉。
<other>復王元美居士</other>
是月十九日拜領刻大藏敘捧誦之餘鏗然金玉非
夙具深心其何以有此且寄汪司馬公翰札不獨丐
其以穎光三昧作大佛事而兼屬以檀波羅蜜為助
緣又非具大悲心者何以有此耶貧道每自慚德＆unrec;
微尟願力綿脆顧欲負九鼎圖適千里誠莫知所終
乃今幸賴諸明公光嚴照策或可恃不至顛蹶而＆unrec;
寶所也方遠歸清涼無暇作新都行輿議周叔宗代
往叔宗與貧道獨形骸異耳兼藉寵靈意者司馬公
當亦無吝乎此也。
<other>楞嚴問荅機緣</other>
師在楞嚴問康居士黧奴白牯是恁麼受用居士曰
但一味平懷不管他黧奴白牯師云恁麼則居士當
憎愛關頭作麼生平懷居士無語師云丈夫家出言
<pb n="23"/>
吐氣須有來由無自欺誑須有針線且莫作繡鴛鴦
會去也。
<other>與王龍池方伯（已下四編己亥年酉月望從忍可師伯處得來</other>
德音睽絕奄忽兩載心光相燭猶夫一日地藏這塊
石在心內心外話未委此時得其安放否惟此一實
餘二非真古德云參須實參悟須實悟才落思惟便
成剩法每念話言之難再益傷歲月之云遷千知百
解盡屬偷心鋸窮木斷斯為了義願居士圖之刻藏
因緣歲集檀越四十分分百金期十年終事江南善
信頗發肯心而北地則罕有應之者以故緣尚闕如
楞嚴圓覺維摩經各一部僧寶傳一部緣起一冊附
充法供蓋眾生以法為命法緣涼薄慧命希微世流
日深覺途愈遠苟非頓了寧舍薰漸此又知解之門
固知居士未甘點首然破裘百衲足備嚴冬要亦未
容輕擲也何如何如。
<other>與徐文卿居士</other>
大疏嚴挺可畏而＆unrec;旨意云云國是可知使賈生在
今日當不止痛哭流涕已也足下此去差所決當稱
疾得請便以此官堅臥東山無復走跡長安斯為勝
策成就世俗之功名蔭資且有定局上縻國恩下損
家業疲精力以浪光陰豈丈夫所為況自己千生萬
劫頭面了無下落尤當切骨痛心親依師友蚤莫提
撕以求迸徹寧復有此閑長工夫共馬蹄逐逐浮沉
塵浪中耶倘以不肖之言為然則就差即遷轉內不
過府部屬官外不過郡州正佐皆未若今職閑散無
諸統屬如未肯心則歸江南以區區此意決之仲淳
中甫然後具請亦可也吾知兩居士當必為我點首
刻經因緣大都北方緣差勝期場十有八九定在北
方擬刻成則移就南方以流通之計得四十人為緣
首每人歲助百金與刻工相終始燕趙齊魯大約有
二十人江南如金壇之于丹陽之賀吳江松江諸處
擬求十人外十人則求之徽州蒲州二處夏間必走
江南訂集因緣秋冬歸北以起期場光陰迅疾敢復
怠緩松江必以足下與康孟脩為緣首聚貲即自今
年始足下此去其圖之唐元徵當在松江列中渠每
年量力或十金二十金足下行時亦當與訂定令其
歲有額助以入龍華而松江會中亦歲為其登數吳
江必以周仲大為緣首而沈及菴顧元玉周季華則
左右之足下過江城亦當預為白意趙居士凡百輒
通內甚損光明諸公舉動決當謹慎刻藏因緣未必
就賴渠力足下亦不必過為委曲此意亟宜致之曾
司馬恐僧輩無遠見謀近利不知護惜傷其體面昨
聞有佛像等物遺諸公此甚不雅而一如師竟不為
制止何也可恨可恨大都諸公于此輩非有不肖在
為之持衡方便絕不應往來交際弘明集南方每部
價銀八錢北方加三二錢此康虞書至云云蓋此書
價至一兩不可復上矣孝甫既不肯發足下竟為帶
銀託康虞印之每部亦只可定價一兩印則必須全
部初議七本頭以當時刻未完工故也三千部之命
今不必拘泥若孝甫允從一兩一部儘其所有為成
之餘銀帶付康虞印補可也袁微之請藏事必經不
肖手乃可都城光棍非足下所能料治慎無為左右
人所中昔馮開之所請既有有司為之督促而開之
于此且甚諳鍊然其中包藏重沓破爛不可勝數昨
年不肖才為補完今足下若為舉事必不完美令我
受托不終況餘銀皆不肖用費無復存之龍華者此
事必不肖至京乃能勾當足下當己之借用銀竟送
付龍華可也潘匠所制鐵缽甚佳足下當謀之孟脩
再為不肖製一件大小樣式悉得如本師者斯善矣
內君近來無病否保郎何狀凍筆不及餘。
<other>與傅侍御</other>
別至清涼于其最幽深處丈室杜口謝緣即玅峰憨
山二師舊棲隱地雪覆千嶂人跡絕至出戶便穴冰
<pb n="24"/>
雪為竇僅一山童充巾瓶侍者甚古拙不解他事日
相與煨榾柮煮燕麥以款饑寒此外則燒柏子跏趺
靜慮時證入空無相無願三昧遺身心忘旦暮足快
生平兼之髮長寸許貌枯羸若病狀獨精神則清王
可掬想雪山老比丘當年光景殆亦不過如是間從
三昧起念諸法侶馬蹄逐逐風塵欲剎那際入此三
昧一相覿面受用少分豈可驟得惟門下其庶幾身
雖入廛而心恒過我不離當處遍踏峰巒此又不動
一念遠相鑒知足下為我點首否五臺因緣向云云
甚草率不足據昨歸山備採之深幸本山都綱司額
有申文撫按司道事例省平地起風波動世驚疑又
幸撫按司道即批申告示皆超情破格尤便踵行因
擇其切要四事私為屬草先請命繼且出以示該司
令其具申儻其如所云云批發則千載名山之幸豈
惟現前聖凡大眾萬口頌恩即曼殊老師亦當于金
色界中合掌加額題請云云非時世不敢望第借以
速有司奉行耳立碑最為切要即題請亦一時故事
立碑則千年標幟也其戒婬一節初意欲重懲二三
以警什伯已復念之晴空霹靂則其人必推原所自
今僧司既申劾有司而批詞末復末復則彼此當有
鷸蚌相持之勢此時乘而利之乘此以清外障乘彼
以蕩內魔兩無姑惜兩有顯對各心死無憾此又在
漁人運用之玅耳雁門兵臬大有吏才墾荒蓄賑皆
其政也幸善導之令作名山護五臺令亦篤實忠謹
幸提獎之其遊山一節業既有批申之舉則未可如
向所云云恣其遊覽以壞世相兼重煩有司而致其
猜疑但登遊五頂及菩薩頂顯通圓照塔院三五大
伽藍斯已若高僧則概不可請謁因緣皆有日在也
聞慈壽主人為塔院住持有所請求慈壽非高明塔
院最愚俗或未免以一己之私累足下之公當察之
無輕聽玅峰老師居蘆芽當得善巧放一光以照臨
之近奉　敕賜大藏有敕諭及御製序相府讚文因
此為其立石可乎或更別有方便在也蘆芽為邊山
亦不可過情犯世忌來物議刻經期場向已十八九
決策靈巖昨歸清涼有僧告以此地信名勝第與黃
巢故址比鄰其遺風流俗猶有存者迄今四山多豪
客竊發業于鹵劫不以為怪雖有司莫可奈何不獨
四山即靈巖禿民大多其種族謂此山凡行人欲入
泥水試堅利化驍頑則可藉欲舉緣事集檀越則不
可此僧曾居彼三年且老成練達其言有足信者因
作思惟此期場非眇小所有一切因緣大小美惡始
終彼此惟諸佛如來悉知悉見終非隔礙凡愚所能
測識趨避至元旦遂以清涼雙徑牢盛靈巖四名山
求鬮于釋迦如來文殊遍吉兩大士及諸護法善神
以決狐疑迺三舉三得清涼今則有不得不遵如來
敕命矣清涼山水渾厚盤旋足下一入遊觀當亦肯
心自許此去聊城道僅倍靈巖亦不甚遠法門最近
肉骨亦惟足下足下當不以東西而異視之顯通寺
為清涼首唱其風水亦甲諸剎唐觀國師造華嚴疏
鈔即其地其規模猶唐之舊欲舉事當就此但禮聞
來學不聞往教此時山門甚凋謝得門下垂一語囑
都綱住持云此山門恁麼陵替何不請高僧為興隆
之間或又問達觀老師父密藏師曾到此否則此輩
當自有來學之心矣不著色相無盡藏玅用不屬穎
君不肖二月盡出足過蘆芽一訪玅師復由燕都牢
盛走江南唱諸法侶結集因緣期秋冬歸山流光幾
何敢復念緩計此時門下科場事畢或復命或請告
當亦聚首聞太原有王龍泉方伯蒲州有山陰宗藩
皆久馳法道刻經因緣門下能為先通否晉中善信
有可以宰官身得度者併乞留念。
<other>與某</other>
往客隆興辱不鄙日三四過謁皇皇道途其不知者
以為奔走直指豔豪貴其知者以為偉哉陳生乃迫
<pb n="25"/>
迫一鄙賤衲僧爾爾時鄙人竊覘足下不倦勞不武
俗不羞眾議而中外恬然遂為勒之心印至今尚文
彩熠熠炫露也昔魏公子無忌執轡侯生侯生益驕
公子益下觀望益眾公子益恭謹稱訾者沓臨而侯
生公子益相安不為意以故公子卒賴侯生竊符椎
晉鄙以解圍邯鄲而聲震諸侯稱雄四君而鄙人于
四君亦竊獨豪美公子鄙人非夷門侯生而能為足
下方外侯生不獨鄙人天下之為侯生者不少也願
足下于此一段氣分極力擴充擴充之盡又且日以
信陵因緣默自薰發久之必能掀翻大事徹悟無生
與淨名龐蘊把臂菩提解脫場作豪雄丈夫即于世
法為上為下亦自剛毅軒烈有鬚眉氣象彼晉唐風
流宋儒理學皆區區臭腐非所望于足下向示今秋
欲肄業燕都北城龍華寺方丈有月清上人雅能敬
慕賢人君子必能為足下得善所慎無借居內宦莊
園一與此輩從事即無能進脩己業矣祝祝月清乃
祖瑞菴老師為都城緇林中孤松老柏足下當禮重
之餘不悉（卷終）。
<other>與真實居士（已下七編辛丑年正月虞山錢牧翁發來刻入</other>
世路崎嶇人情冷煖自古記之而今日之長安尤非
昔比奚忍見聞足下宦情輕重厚薄已不待今日印
知縱鳥投魚樂應無極第法道秋涼非有力莫能匡
護此又為佛子者不能不為足下動心世道危險憸
宵得以傾戕善類此又豪俠知己不能不為足下含
聲憤恨憤恨也大事未明臭汗未出古尊宿機緣語
句纖毫未透誠今日所當急切用心不爾則足下之
可憐又不在一生之得失短長而在千生萬劫之沉
淪苦楚即具一知半解一場熱病盡付徒然竟何實
義來諭謂病在雜用心此標也非本也本在生死心
不切耳生死心若切縱敺之雜用其孰能之師友遠
離互失鞭策彼此病同念同但以法門種種無能粉
骨析骸博一定奪雲分萍散無時是已奈何奈何老
師每屈指法門根器并長松明月之下念及江南法
侶獨注情足下居多即近日世諦因緣亦有足下千
生萬劫不能酬其德念者苟非真實奮猛各自努力
相負實多老師二月間往清涼夏畢之峨嵋不肖不
遠亦且往清涼俟老師行時或隨其杖錫西遊秦晉
乃返或竟歸燕都或密走江南江北定刻經場所此
皆至清涼始決之刻經因緣肯苟就無勞旦夕即大
舉就不難第不肖意不欲居北又兼此時緣有所當
諱避者即失一時之近利存法門之大體吾寧也此
其大概亦既與仲淳籌之且詳傅金沙居士大有信
心深念春間集諸法侶矢志捐俸為唱緣此因甚正
不肖近計欲法此求四十人每人或自力或藉他力
歲出百金每歲可得四千金不十年足竟是事而三
吳及燕晉齊魯亦可覓四十人歲有退失即歲覓增
補之常令不減此數此計行而應避之緣及僧家分
募之緣可竟謝之而法門終無他慮矣此意足下與
仲淳熟計之以為何如仲淳實我輩生死肉骨其居
憂也哀傷決重惟足下時親密之寬慰之務全其必
死之生數千里外懸懸寸赤他無所屬矣廬山徹空
老師為江南大善知識其徒心悟者不遠萬里奔逐
為求塔銘老師謂此段光明必從足下筆端流出始
能照耀匡廬永久健齋居士與不肖等僉以為然遂
令悟上人往返牢盛求行實南往健齋居士業已通
其懇懇不肖所徼惠足下者有速成而已蓋黃龍潭
近有慈聖皇太后新頒大藏且至悟上人急欲得此
文先往更理治接藏事宜耳足下蚤就艸一日則不
肖多受惠一分祝祝悟上人為健齋居士舊交其候
足下於武林幸一安其包笠天台萬年寺亦有賜藏
乃龍華明因二主人齎往二師實都城名德敢希寵
一顧禮之并命一便庇其關渡之擾補藏附往屬歸
之楞嚴矣止欠一函并闕卷繼圖之金山楞嚴賴力
<pb n="26"/>
護感荷可勝言緣起緒言各一冊諸公願文謄錄者
一紙附去緒言得翻刻江南為妙樂子晉近狀何如
二令郎善訓誨之。
又
數日太勞身體恐欲作疾奈何二上人其力亦頗能
立塔此段因緣決當今日了之不爾儻足下他日有
正冗或遺亡則咎將誰歸此貧衲終不忍默默於足
下者聞足下事繁即生厭惱此甚不可何也一厭惱
即自苦身心從上參學人不能於事外得心從上修
行人不能於事外證果古德有言但於事上通無事
見色聞聲不用聾又云日用事無別唯吾自偶諧臨
事儻自己正分光明不到或瞥起處不能隨處冰消
雪渙即當以此頌言轉念少助自己苟於事為關頭
不得自在恐自今日窮未來際無有無事時處承教
不忍貧衲為求見足下者作傳置邇來果瑣瑣足下
誠自慚愧第來者尚不止此所報者知係足下必不
可已事要之實貧衲受累視足下增倍耳願足下耐
煩將佛門事與俗家事等視之即無難也非貧衲非
足下不進此言願足下聽之鳳老回書決當作過此
老極尚清虛懶於人事足下簡末之言無異以水灌
水且啟其慢僧之失非天子不能賞罰人非智眼太
清不能揀辨僧行得失今足下以此言簡鳳老得無
與之而不得其人則僭耶從此貧衲決當體諒足下
繁劇足下亦當諒貧衲不得已而非有他腸也有暇
過坐半日何如。
又
本師度夏滁陽因夢中見貧衲病狀使慈航回視有
書致門下附上備訊其接納諸公曲折若湯海若鄒
南皋丁勺源皆信向老師之極南皋至滁陽尚追趨
之焦從吾亦信之篤獨勺源根鈍且世間情重雖信
愛不能趣入雅自恨之深耳南皋前與門下書聞其
筆底甚多雌黃豈豪傑丈夫而有背面耶其書願即
檢來一看旋送上兵諫之諍南皋亦甚護持楞嚴近
來搬運石料日日震喊兵尊處似不可緩其通苟事
敗救之晚矣早晚尚期入城委悉滁陽事體因上人
去平湖儻轉檇李貧衲當款理之第緣事無善策以
應王老先之念奈何奈何此貧衲與足下所共苦者
古尊宿語錄開卷不覺神情奮武莫自禁躍如態狀
真奇貨也留此校對完方可送去。
又
仲淳攜足下手書至展讀不覺哽結末世有情大多
誑曲成習求真心直心自急急人者絕少足下赤心
片片甚足爍我中懷故為動念貧衲此行蓋為事有
不可思慮所測識者且光陰箭疾恐到老猶然話杷
無實究竟不得不急大都事在南方斯為定議第足
下亦當早晚切切心願共期成辦地事烏陵萬萬無
議赤山太陰星但無甚縈結之土地卻真正開穴若
得淡白之土上少有沙穴中亦無即可厝耳無太為
榮辱所惑空延歲月至祝至祝聞子晉病楚貧衲寒
竦毛骨幸足下善調護之蓋貧衲法門一左臂也。
又
彭城別去仲淳旋奉老師東走牢山謁憨山師共計
法門大事驅涉道途旬月乃至而憨山師先期入都
城令人悵恨幸我輩願力頗堅真恰於出山之日而
彼杖錫至矣相見不移頃盡傾肝膽此師氣宇軒豪
心地光朗且具正知正見而熱肚腸又蒸蒸可掬真
世間奇男子出世壯丈夫足下昔日舉揚實未盡之
校藏之事已訂計牢山近有欽賜北藏南藏未有茲
就印造凡裝潢買紙俱願足下維持之紙張得如善
卷斯美或得了虛師指麾一二尤美足下其圖之新
刻經書憨師一一願見併留意牢山山水稱絕震旦
不可不與仲淳圖共登賞此山故為佛氏道場元丘
長春刻意毀之今銅鐵佛羅漢像首堆之巖畔殊可
<pb n="27"/>
寒念儻此山復興則齊魯眾生寥寥數百不耳佛名
者盡入大光明中矣何幸如之。
又
居士為兒女婚嫁所迫仲淳居士恒切切念之但道
人行事一切處只得隨家豐儉不獨婚嫁夫人諒吾
與否亦自聽之不爾則我本有靈光未免受其蔽塞
瓶寶法主化去意者又貧衲夢中五齒之一乎人命
無常良可驚惕建塔天台居士主張誠是塔銘須就
實而作毋徇人情季居士中軍非謂居士有意禍之
第恐不知誤為人所中故蚤達之耳老師解夏或有
雙徑天目之遊居士當掃緣以追隨杖錫老師如大
海水我輩多近一日多受一日之潤惟居士念之。
又
刻藏因緣科臣有言幸宗伯題覆無恙此以世眼觀
之似屬魔嬈以道眼觀之實所以增法海之潤助天
鼓之音也今且聞者益眾而受浸潤者益廣矣矧未
事之先已逆睹有此茲何尤焉足下之補實出輿情
而臺翁特從中從臾之其未來節次業已有成議或
不至久稽外職惟（足下）無守舊見濡滯林泉丈夫出處
當自有時節因緣不以人情暌合世境依違而作進
退足下今日固當出之時此實世外人以便眼從中
諦察即足下亦弗自知若徒以見私揣量於人情世
境上決擇依違非道人之護念也昔古德有為知己
舉住持弗應後自往索之知己詰其終始所以異曰
偶欲之耳此真孤光獨露照世法幢所謂師子無伴
大象不拘者也惟足下以之臺老護法心真切其知
足下尤非群情所可及當更無以一時人情而作親
疏想祝祝知己之言肝膈寸寸幸直下當之。（終）

<sarticle><article>密藏開禪師遺稿卷下</article></sarticle>
苕上後學弟子王祺校閱
紫柏第六世孫契穎壽梓
<other>上本師和尚</other>
夏秋以來法音靈響杳爾無聞兀坐寒巖時切縣注
興勤歸山備悉起居兼知應供金壇且於十月望筮
期書經良用為慰蓋時當末季按劍者多夜光難授
玻璃器鮮師乳艱投矧左右之間內外侍護兩無其
人即老師智應無方自能群機圓攝而開也一念管
窺之見于此終不能旦莫釋去耳即如開守空林所
與不過緇流衲輩若但恁麼去則鮮不懽欣踊躍而
來若不恁麼去則未有不攢眉蹙頞而往佛少魔多
子希賊眾智遺識合比比皆然每念及茲涕淚中隕
雖己之貢高我慢褊急庸常種種染習濃厚不能真
心雅量以納四來誠當自懺自損若欲婆情婦態盡
悅眾心自揣非菩提薩埵有不能也至於刻藏公案
亦但鞠躬盡瘁死而後已成敗利鈍悉付因緣豈能
逆睹苟當緩急危難之際每想及老師潭柘塔院法
門為重刻經次之刻經但隨緣法門不可壞之語良
足以為軌持矣臺山鐵鋪村已改作新民店蓋有司
欲自庇因而庇及僧民此固曼殊大士慈力冥加或
未可知第其中究竟終有不可必者在也向欲詣都
城一則以鐵鋪未寧一則以刻工未調故爾遲遲此
去臘底或可行耳即今＆unrec;寇洮州住劄兩月餘擄掠
日甚欽差大臣袖手求和而不可得及上疏則又自
以為石畫奇謀有非李郭韓范諸名公所可及也者
朝廷弱甚則曰威嚴＆unrec;情驕甚則曰依附上下欺蔽
其何所底極乎近且遼薊松蟠又報警矣國家事勢
日削日孤而內外臣工交相頌美一有針砭輒生忌
諱恐不釀成靖康之禍不已也以此觀之凡我釋子
大都宜休隱林泉爐香碗水冥為祝釐國士筵中豈
其所宜是故雖入都門亦或未容久留矣山中期場
終始未卜何狀每當朔望稱禮曼殊祈禱老師杖履
來山作我眼目然終未有以搖動老師心王此豈非
<pb n="28"/>
開之念力有未真耶良自痛恨良自痛恨曇生師行
顓此問訊若開也誠駑駘負重圖適千里𨈀蹶誠多
惟老師時放慈光哀憐照策之握筆悲淚不盡欲言。
<other>與徐海觀居士</other>
大師前以四大推身為問與圓覺四大分離今者妄
身當在何處是同是別又以四蘊推心為問與達磨
將心來與汝安是同是別海觀直截會得到不別而
同必須盡情吐卻抖擻精神另道一句來看更冰水
之喻與兩箇三箇之說於智識上極要體貼親切瑩
徹毋作戲辭泛論不然則纖毫翳滯便為見處乖離
便為生死窠窟古云毫釐有差天地懸隔邇來士大
夫政為聰明所累或於耳目根頭少有入處便自執
認將去便自安穩將去甚非生死分中真實究竟者
況像末魔眷尤隆有云我今四大身中能見能聞者
即我自性四大有壞自性不壞不知此政四蘊之心
認賊為子有云空此四大併此見聞現今寂然不動
者即我自性不知此政根本無明喚奴作郎目不自
見月不自照雲翳黯然徒勞向空中揣摩身中指舉
若雲翳既除眼自見眼月自照月無有是處何以故
絕盡凡情別無聖解若作聖解即受群邪如此畢竟
喚甚麼作自性海觀試自道看海觀念生死事大便
請今日黜其紛飛浮習辦我真實肯心向揮毫染翰
時與他日為上為下時崖柴將去如針磁相翕不暫
放捨討取箇清白下落斯不枉大丈夫出世一番如
欲先了世緣然後向生死上究竟亦希存此為他時
軫藥之一助海觀于佛祖言句上研味既久而貧衲
以婆心太切撮拾餘涎剩唾贅疊如斯亦何異陳藜
羹於珍羞之側獻野褐於文繡之前也笑笑。
<other>與曹林師兄</other>
昔黃龍南公住歸宗時以寺災逮獄見訊獄者必盡
得其情而後已情弗盡弗已也情逾多則刑逾倍之
矣不獨此即黃蘗之于臨濟睦州之于雲門船子之
于夾山汾陽之于石霜亦率多爾爾蓋弗爾其何以
斬截情關煆煉凡聖乎開不肖每于老和尚鉗鎚之
下輒欲盡情放下覿體承當如臨濟從大愚歸黃檗
相似俾老和尚無處下手足報其恩柰何習氣濃厚
偷情滋多正眨眼定動遂已違時失候甘受沈埋辜
負恩德由是因循待續愈出愈奇致令法令日繁情
弊日生違背既久則反恩為怨者有之狐疑鬼猜者
有之欲進欲退者有之開不肖正當恁麼時則庶幾
能猛急掀翻自怨自艾知恩感泣此念雖如一髮千
鈞則他日終賴以報恩有在也昨于賀氏舟中別師
兄睹其言辭志概大都退屈居多不委師兄平素嘵
嘵豪氣千丈今何為若此果以了大事更別有法門
在耶抑甘心以此未了因緣自累塵劫耶抑謂藥汞
銀未堪真火欲自飛去也善知識家風從來變幻靡
測所貴學人無以情識當之以情識當之則何異卻
步求前愈行愈背即弟居妙德可謂深心極力調持
然上下百餘人求其能以心相照者尟矣況善知識
作略豈愚昧情執所能龜灼哉願吾兄于百尺竿頭
正是放身捨命時節無向此寸尺肉團上剎那光景
中妄自卜度甘沈永劫也祝祝性曉既從兄剃落亦
非小緣弟每念其識慮既非高朗脩習又無把捉或
不無情順智逆順進逆退之病惟吾兄亦當以此紙
示之令其時庸佩服脫當進退兩難之際則自有出
身之路也閒情種種盡屬枝末不悉。
<other>與曙天師弟</other>
大都脩行不得力只為不識心古德云若人識得心
大地無寸土近來相見吾弟似覺煩惱轉多習氣不
減煩惱即心所煩惱即境境不自境因心故境心不
自心因境故心心境相因各無自性智者了達猶若
交蘆謂煩惱及煩惱境為實有而被其所轉者眾生
之見也煩惱及境俱非實有則盡十方三世更有何
<pb n="29"/>
法足當吾情故曰大地無寸土夫盡大地皆土而曰
無寸土何也若盡大地有寸土則心外便有煩惱可
得又圓覺經云隨順覺性吾弟今後觸境逢緣少有
纖毫憎愛情生即當以此四字口念心想入其三昧
入已即隨順覺性便不隨順愛憎無明矣何以故全
體覺性更覓愛憎無明了不可得故覺性如虛空了
無隔礙有諸隔礙諸境自礙虛空無隔礙故覺性如
牟尼寶珠清淨瑩徹了無色相有諸青黃境自影現
摩尼非青黃故此又古人所謂以諸譬喻而能悟入
者也吾弟其勉之。
<other>與李次公居士</other>
善知識難事蓋其變幻若雷龍鬼神不可測其瞋喜
其蘊藉若須彌娑竭不可測其高深其拄杖拂子若
虛空摩尼不可測其方圓橫直苟英才利器不須彈
指謦欬便奪其符命掉臂入關直擣其閫奧承其家
業綜衡而受用之其或未然使非朝熏夕陶月漸歲
染惡能管窺其萬一而不以驢鞍橋認作阿爺下頷
也故龐公之于石頭馬祖蘇長公之于參寥張無垢
之于妙喜皆盡命稟決沒世諮參豈漫然哉且也世
諦父子必以滴血入骨取驗矧欲作法王子祈紹佛
種而可冒濫依稀得之今次公之于本師朝親暮攜
十寒一暴又安怪夫理不透徹事不相應也惟次公
自審之曇生師行速燈下草草以復不盡欲言。
<other>又與曙天師弟</other>
華嚴經跋時在心曲無奈叢林上下皆欲調持刻經
脩營皆自總理乃無暇刻一及于此即有少間又或
經行林壑兀坐蒲團以恣昏散以故厚負吾弟之懇
良自愧焉計此去都城途中甚為閒適當為吾弟勾
當之即覓便寄之而南儻大經業就裝潢但于第八
十卷尾多存白箋數紙可也楞嚴聞頗安適甚用為
慰忠菴師老成果決凡百議論規誨吾弟與法空須
稟從之無相人我以取物議興照來寺須與之言金
壇檀施若已取足惟除南京支付外其餘悉付曇生
師買辦貨物來山興照只取留五兩買辦糧食安置
其母外取二兩作盤費來山或領朱仰峰工作來山
亦可金壇若未支取完足其餘聽曇生取之可也別
面如昨律候載遷一失此身便屬來世升沉未卜苦
樂無期六時之中須知自辦若一切緣事無甚攀攬
貪他一粒米失卻半年糧況汝元非涉緣之人猛省
猛省。
<other>與忠菴師</other>
聞楞嚴叢林近頗安適二時鹽醬亦自不少此蓋吾
師真心實行所感良用為慰不肖居山叢林上下百
責萃身自朝至暮略無暇刻兼之經典款則一一經
心工匠胡亂一一調制所幸得於萬火叢中煆煉身
心所有無量劫來自由自在自高自慢自局自狹種
種惡習因之消去萬一耳古德云金由火煉心由境
煉信矣夫幻菴賁菴二兄既寓嘉興或至楞嚴至則
但當挂搭堂中以十方客禮待之當時有事楞嚴曾
于老和尚前盟言胸中初無一指甲土昨塔先師靈
骨于楞嚴雖屬權宜而老師尚譴責不貸況吾同師
兄弟身有寸土其能免于諸佛如來諸大知識之罰
乎惟師憐念于我不以情識假借執實行之楞嚴百
事惟此為重諒二兄亦有以照亮我也梅村居士老
成練達凡百事請過商確雲濱明卿翌文季玉諸居
士俱不及一一致書均乞道意東園先生子山長者
儻至楞嚴并乞致聲堂內外諸師無遑一一稱名問
訊統惟吾師普及一言餘瑣瑣不悉。
<other>與沈及菴吳孚泉周仲大周季華四居士</other>
興勤歸山常熟庚寅二緣松江己丑一緣丹陽庚寅
一緣俱已如各細單檢到第訒卿補償松江緣內一
封三十兩成色甚為低下此則訒卿家人之過也江
南諸緣訒卿既已來北想諸居士中無有能隨方總
<pb n="30"/>
理之者若待送至反成擔閣姑令俱付曇生師親收
業且屬曇生師一一身往理會之矣儻其中有不能
速集者則屬之送季華處俟陸續令人取之曇生師
歸山時季華須索其欠單以便作書不時令人督促
江城庚寅年分貲想已合集幸開細數付曇生師己
丑年檀越姓氏已刻完者俱印刷以往其未完者不
過數卷繼此完報蓋始事之初刻工來遲兼之曇生
師以腳力之便又發之太速故不能盡如所願耳徐
文卿庚寅年分儻訒卿已有區分則季華當於金澤
索付曇生師如訒卿未有所祝即俟不才取之都城
已耳許水利王房仲二緣原在十數之外儻其無自
肯心不必強之以難蓋佛事門中凡有所建立一惟
時節因緣時節因緣若及則能令人增長菩提心時
節因緣未及則能令人退失菩提心令人退失菩提
心伊誰之咎矧江南歲計仍凶而欲令諸長者居士
脩舉檀度誠為大難安忍強之乎九蓮居士寄我觀
音像謹拜受幸為我謝之康孟脩索書盂蘭盆經亦
呵凍塞責江城諸長者居士不能一一致書惟此一
音普申問訊新刻楚石諸典各以一部歸之江城作
法供養惟照納之。
<other>與朱濟川樂子晉二居士</other>
妙德在清涼最幽深處清涼為震旦大菩提場刻藏
因緣卜吉於茲信非人力南北雲集僧伽百餘或團
圞坐冰雪堆中安般希微兀若枯木或勇健向昏散
場內身心踊躍氣奪三軍或架榾柮燒品字則本光
盎然或持籤軸剔蠹魚則義天廓爾兼之二三知己
東語西話提唱無生瓊樹琪葩萬壑千林宣揚玄妙
斯時若更得子晉把筆題詩濟川敲冰煮茗信當今
絕勝人世希逢由是卻觀長安車塵馬跡中人腰背
寒酸眉眼高下傴僂踧踖孤露伶俜即欲聞斯勝事
不啻盲龜值木滾芥投針何況得見且身親證入耶
兩居士幻寓燕都甚非有堅固利名為之轡靮發心
特易到岸非遙詎終能恝然於此而無意也。
<other>復董玄宰太史鏡喻辨</other>
明鏡當臺胡來胡現漢來漢現佛來佛現祖來祖現
天人脩羅及以鬼畜隨所來現無毫髮爽明鏡初未
嘗自云我是鏡我將明照物物像何狀亦未嘗自云
我不知我是鏡不知我是明照物非明照物亦不知
物像何狀即傍觀者曰此鏡此鏡之明此明中之像
何狀此鏡外之物何狀亦是剩語蓋人能著語媸妍
過去久矣貧衲謂非鏡明將安寄非明鏡安能當臺
照物又謂鏡能照物物能照鏡若物不能照鏡則鏡
亦不能照物又謂鏡不能照物物不能照鏡若鏡能
照物謂銅能照耶明能照耶謂銅能照則一切銅器
何不照物謂明能照此明為生於銅為生磨琢為從
外來謂生於銅一切銅器何不生明為生磨琢磨琢
木石何不生明為從外來來從何所鏡之壞也明復
何去若物能照鏡則盡大地皆物則皆照皆照則皆
應名鏡安得物物異名又物物皆照則諸世界豈成
安立古人有問兩鏡相對時如何云打破鏡來與汝
相見請玄宰不眨眼佇思信口荅話吻合古人符契
然後可論鏡喻之說若剎那擬議話會再急性三十
年參去尚不得一半那討閑工夫論長論短爭是爭
非雖然自法自犯絡索一上來教謂鏡猶性也鏡中
之像即緣慮也鏡外之物即六塵也諸佛猶如空鏡
凡夫猶如對像之鏡或曰豈聖人心不能應物如鏡
必不照物乎玄宰又謂鏡雖不照物自具能照之用
若照一物即有所不照但空鏡則無所不照或曰物
在鏡外而鏡不照是聖人拒物而不應乎玄宰又謂
聖人之鏡決非照物凡夫之鏡除卻色像即是明鏡
或曰像由外物豈留鏡中鏡不受塵何妨照物玄宰
又謂聖人有世流布想而無著想如一空鏡秪照於
空世流布想者照空也著想者照塵也貧衲看兩家
<pb n="31"/>
問荅如三家村小兒戲陳安望其輪刀見血大決雌
雄又如鄉丞亭長之聽獄也安望其鞠盡偷心據案
結款而民服無辭耶蓋諸佛之鏡大圓明淨者也聲
聞乃至菩薩之鏡自昏以至明自小以近大者也凡
夫之鏡昏而小者也盡十方三世猶一幅畫諸佛之
鏡量與齊等普展則普現分展則分現青黃紅紫種
種形像毫無所遺第對鏡眾生不能眼同佛鏡次第
看去就自眼量謂佛鏡照一物即有不照耳方畫之
展色像之現也鏡之明猶故也及畫之收色像之亡
也鏡之明猶故也聲聞乃至菩薩則有照有不照即
照不無昏明大小之不齊然其既復之明則亦不因
照與不照而有加損也凡夫則自隘其量塵翳其明
於諸色像顛倒媸妍照青為黃照紅為紫隨其所現
妄生分別是知大圓明鏡性也鏡大圓明照一切物
現一切像而無所留礙無所動搖無所增損性之用
也諸佛乃至一切眾生皆證圓覺者此也翳鏡之塵
緣慮也鏡外之物五陰六入乃至四諦十二因緣等
也鏡中之像在諸佛菩薩則色色形形莊嚴妙境在
凡夫則昏迷妄執畫彩三途故欲鏡之明不必與外
物作仇讎去翳塵而已欲眾生之佛不必與外境作
仇讎去緣慮而已故曰絕盡凡情別無聖解玄宰以
鏡喻性則可謂像即緣慮則不可謂佛鏡具能照之
用則可謂秪具能照之用決不照物則不可謂大圓
鏡智照無所照則可謂照一物即有所不照則不可
謂逐物逐照非佛鏡則可謂空鏡照空為佛鏡則不
可謂除卻緣心即是真心則可謂除卻色像即是明
鏡則不可蓋惟其照物故名明鏡自覺覺他故名為
佛非照物鏡將安用非照眾生佛何得名故經曰照
五蘊空又曰照十八界十二因緣四諦等空故曰照
空非秪照空故曰照空又謂世流布想者照空也著
想者照塵也尤為背戾蓋世流布想者照一切物也
無著想者不留礙也又謂夢中事可令覺者應乎豈
不以聖人之鏡決不照眾生在迷之物不知有等幻
術以藥鑄鏡能照諸鏡不照之相如照幽鬼及人腑
臟及隔壁隔宿之事又如羅漢飛空透礙乃至十八
神變非隔礙凡夫所識覺人能見彼睡人夢中種種
物相則又如來如幻藥鏡無礙神通非諸常鏡常人
可比擬思議其萬一也故曰惟佛與佛乃能究盡當
無以未至之見不齊之喻苦為法障若必用覺夢喻
當就一人分上以覺喻佛夢喻眾生豈有既覺人而
不了夢中事若不了夢猶在夢中決非覺者玄宰比
來論議得無於緣起無生及背觸俱非話頭中契領
有未的當耶或契領時不無預先將生滅心眼眨眨
地擬向承當故所契仍落鬼家窠窟耶玄宰又謂於
古尊宿種種言句確然無疑恐所舉中妙明體盡知
傷觸句決然未曉一句未曉多句即曉恐亦未真現
世士林中切切以己事留心者不少然貧衲所往來
惟玄宰為鸞鳳願於此七八分所在再加急鞭快艣
一上不到古人田地不休是望是望賤體已平復深
勞遠念并謝。
<other>與孫仲來王宇靖于中甫三居士</other>
善知識難事佛法難聞始吾于斯語也視若尋常俗
諺弗以為然逮觀我釋迦如來乍離兜率始降王宮
目顧四方周行七步遂曰天上天下惟吾獨尊當是
時也賞音者誰逮及雲門猶然謗詈載睹明星自稱
悟道雙垂兩象演唱雜華諸大聲聞盡皆聾啞下此
而臨濟之于黃蘗猶以打行慈明之于汾陽且作罵
會則信夫難事難聞之語不我欺哉近知本師應供
金壇書寫經典此誠難事難聞之秋惟諸居士各各
努力前驅以圖報恩弗爾則未有不聾啞未有不謗
詈未有不作打罵會耳雖然要且夢見雲門臨濟慈
明鼻孔向上麼勉之勉之刻經檀貲己丑年分俱已
檢到第以刻工來遲未盡登木茲以已完者先馳往
<pb n="32"/>
其未完者陸續完報蓋刱始之初事難卒備而曇生
師南發又未可遲遲故爾繼此以往或可歲清一歲
不至如是堆塌耳庚寅年分昨已遣王道至金壇想
已支應儻有未全其餘即付曇生師亦可但金陵眾
工之物須一一付足王道以勾當其事檀越姓氏亦
須一一明白揭示諸檀越不及一一具訊惟此一音
普作供養惟三大士轉致之。
<other>與徐孟孺康孟脩陸中復三居士</other>
佛事門中大都有所建立一惟時節因緣不可違失
江南歲計仍凶而欲長者居士於其中脩舉檀度不
已難乎所貴二三居士深心調攝俾各願王無或動
搖斯為至行蓋吾人于無量劫來發一念菩提心是
何異優缽羅華一現苟為急之而使其暴損緩之而
使其退墮皆非善為調攝善觀時節因緣者也惟二
三居士厚留意焉己丑年分一十二人所施俱已如
數檢到其有定緣未付者幸更集之并庚寅繞緣俱
發曇生師歸山儻未能旦暮速就且令他往約其再
至領發又不爾則孟脩居士親為送至周季華可也
己丑檀越姓氏以貲施入山未旬日盡未登木楚石
語錄寶訓水懺因明論禪門口訣諸新刻雖非雲間
檀施亦各以一部奉之隨喜作法供養令普生法喜
惟照收之顧仲脩居士欲獨刻一部既屬最初發心
自不得不從之矣孟脩屬書盂蘭盆經呵凍染卷殊
為草率且山林人于書法原不通曉第取其未動筆
以前一點為老堂作冥資福利已耳諸檀越不能一
一致書惟此一音普申問訊。
<other>與公錫居士</other>
別歸清涼至阜平聞本師和尚飛錫彭城將西去蘆
芽遂迎之清涼今尚挂錫清涼不遠隨侍和尚杖錫
結夏清涼矣刻經因緣部劄實為根本于大宗伯果
得所請否此事不委此時可一言之李宗伯老師以
成此勝緣否時節因緣或不可失況祠部文劄俱已
現成李老師肯一言以及祠部或無難事惟足下共
文卿居士圖之李老師并祠部或更得文卿求臺翁
勸發之亦可也張公事體究竟何狀幸一一示之。
<other>與幻居師兄</other>
師兄別去長途安否此時挂錫何所向所云云須秘
密和緩無強人以不欲蓋我法中凡有所建立當觀
時節因緣時節因緣及盡則諸佛菩薩自然哀憐天
龍善神自然呵護弗爾即醫得眼前瘡未免剜卻心
頭肉矣以此較彼得失奚啻徑庭哉統惟師兄善自
調策時光迅速人命無常法道荒涼願共勉力。
<other>與傅伯俊居士</other>
人生夢幻百年瞬息進退行藏可無定謨不肖雖處
巖穴中每從定起未嘗不于廟堂諸相知一照燭也
大都縉紳人既與聞出世法在五十以前則當鞠躬
盡瘁以報君上以展生平以了世緣在五十以後則
當解組林泉以順性真以求出世此則所當截然判
斷無復優游虛度當進則務適偷安當退則畔援欣
羨事與年違兩無成立非丈夫也周詩有言殷鑒不
遠在夏后之世以今觀于立朝諸老白首龐眉足趑
趄而口囁嚅尚復羈縻不捨此豈非在昔偷安務適
者哉不佞謂足下今日正匪躬報主時也何得以閒
情野性久曠忠貞惟足下圖之。
<other>與汪仲淹居士</other>
月五日得接長公所譔刻大藏序手捧誦之鏗然金
玉真可謂匠心獨妙舌相廣長者矣念貧衲以末法
窮兒妄意荷擔長者家業誠何異負九鼎圖適千里
識者鮮不難之然肯心自許莫之或禁今厚賴諸賢
豪長者光嚴照策儻不至敗轅佚駕以終厥事則他
日頂爇栴檀用荅檀謢恩寧過分哉惟諸仁者更屬
意焉不日發清涼卒且未能詣丈室問疾可否夫疾
不從四大生以地水火風各無我故亦不從四蘊生
<pb n="33"/>
以受想行識亦各無我故四大無我四蘊無我膚之
不存毛將安寄信斯疾也來無所從去無所至則謂
居士實有如是病者眚目空花也願居士于十二時
中入此三昧以自受用宋繡佛像并紫檀手掐俟叔
宗將至當為居士瞻禮持念不忘。
<other>與曾舜徵居士</other>
經云發心畢竟二不別惟是二心初心難蓋因地不
真果招迂曲因心靡獲果覺無階即有事脩持盡名
癡行故曰但貴子眼正不貴子踐履又雲門大師云
光不透脫有兩般病一切處不明面前有物是一透
得一切法空隱隱地似有箇物相似亦是光不透脫
又法身亦有兩般病得到法身為法執不忘己見猶
存墮在法身邊是一直饒透得放過即不可子細點
檢將來有甚麼氣息亦是病向觀居士見處大都在
雲門四種病中蹲坐出入別來面目不委復作何狀
為復仍舊為有新得幸將此語自診自候務在眼得
其正斯向一切處行履自無墮坑落塹之患矣信菴
老師得參謁于吳門云不久將入燕都家老師由峨
眉反南嶽挂錫未久即發金陵其留心南嶽甚惓切
且有結菴之願也尊翁老先生及晉明居士皆未及
面蓋以老師行速故耳呵凍不盡。
<other>與馮開之居士</other>
別來如昨律候載遷信人命無常浮生能幾吾輩于
法門中自稱雄傑而復優游退墮無異尋常虛浪沈
埋甘為塗炭生無所建立死無所指歸誠何以仰追
先哲取信後昆而免嘵嘵拔舌之苦乎且眾生從無
量劫來能一念發菩提心奚啻優缽羅華一現此而
損失後得何期爐炭鑊湯蛆蟲蚊蠓剎那萬狀寧復
終窮言及于茲涕淚中隕願共居士勉之刻藏因緣
雖已就緒然期場南北未卜終始此方撰述校讎端
屬名賢幸無忘念新刻楚石語錄諸典各一部遠充
法供幻居兄挂錫徑山否護持之責舍足下其誰并
乞留意。
<other>與賀知機伯仲</other>
先覺有言一句染神咸資彼岸彼岸到梵語波羅密
釋之者曰涅槃果覺也夫吾人自春徂秋從幼至壯
所聞所見乃至所攖且觸者奚啻一句而猶然此岸
何耶則未有以染神故也蓋眾生自一念悖覺以來
色心諸法皆以八識三分為其根種因緣故根境相
偶善惡諸緣必假前五招來六識分別末那傳送以
持種于含藏之中使非含藏持種則今日云為明日
且遺忘之盡矣矧老壯而猶記憶童稚之事耶故吾
人于含藏識中顧所以染種何如耳染之以五常五
戒則具足人相染之以十善禪定則生天染之以好
勝猜忌則居脩羅染之以四諦法則成聲聞染之以
十二因緣則證緣覺染之以四誓六度則脩菩薩行
染之以一乘寂滅三德圓明之道則取涅槃乃若染
之以殺貪婬則報畜生染之以慳偷狹劣則墮餓鬼
染之以五逆十惡則投地獄是所染殊塗而升沈異
轍染之義亦大矣可不懼夫學人誠能于日用之間
與嘉言令訓晨夕相對仁師賢友晨夕相親則一言
半指自足以動我心王心王既動則含藏識中染種
自摧染種既摧淨種自茂淨種既茂則凡菩提緣感
一有染觸則自能萌蘗發榮枝榦條達華果圓成而
于涅槃果覺也何有反是則未有不淨種摧滅穢種
滋強外緣所熏惟強自合如是而欲免夫三塗六道
之果也得乎賢伯仲既于身心性命中少知回頭轉
腦幸于善惡熏染之機貴知所以決擇去取可也人
生轉燭世相空華一失此身便屬後有惟賢伯仲勉
之庚寅年分刻經檀貲已一一檢到行且旦莫登木
矣第己丑年分貲物雖至而無細單不知孰為多少
檀越姓氏未便入梓有便幸詳示之。
<other>與大司空陸五臺</other>
<pb n="34"/>
門下四大調和不想諸天龍當為護法者護無庸鄙
念第生死事早莫難期門下于世間法亦庶幾矣願
速作歸計共青山白雲參究一會免得臨命終時手
忙腳亂此實丈夫家千生萬劫未了一最大因緣莫
只擬議卜度過了平生古人有言若非徹證即解會
入微但可鬧熱眼前一場魔病及一段憎愛境緣現
前便爾忘卻省得起來受傷多矣況生死關如急水
灘頭纔眨眼佇思便喪身失命何以故擬議解會屬
生滅心故生滅因豈能證不生滅果門下素馮陵法
道中貧衲亦嘵嘵坐此願同門下大死一番不然恐
累法門不淺貧衲前歲唯恐門下不出非他為眾生
故今唯恐門下不歸非他為門下故為門下亦所以
為眾生門下以為何如。
<other>與張梅村居士</other>
別來曾不一瞬時序忽已迭更人生幾何光陰迅疾
想居士信根深厚慧燄高朗晨夕之間端能以出世
為懷固無事山僧之喋喋也己丑年刻經檀施俱已
檢到第以刻工來遲未盡登木茲將刻過姓名先呈
覽閱其未完者陸續完報蓋筮創之初事難卒備而
曇生師南發又未可遲遲故有是事繼此以往自當
歲完一歲或可不至如是堆塌耳庚寅年分未審集
否如其已集乞即檢付曇生師仍須一一揭示姓名
以便入梓明卿居士暨諸檀越俱不能一一具訊統
惟致聲楚石語錄皆嘉興之刻水懺寶訓諸典雖非
嘉興所刻并以奉覽助法喜也傳諸檀越一過目已
即存之楞嚴可乎楞嚴近作何狀惟時過護持之了
空師居山頗順適無庸尊念。
<other>與陸五臺大司寇</other>
前所云云昨聞滇南警報且踵至此意者造物為不
辜之人導之生路乎夫緬人今日所以圖報孟養者
不過欲雪殺大朗長逐散奪之恥然孟養昔日聽蠻
莫之說明同蠻莫卻緬以歸款　天朝者誰則尸之
觀緬人今日之報仇則邊臣昔日之奏功可知觀孟
養今日之喪地則邊臣昔日之拓地可知且蠻莫迤
西歸緬已久而款貢則自丙戌丁亥始此果誰之力
也其功奇其禍亦奇其忠大其罪亦大實李兵憲之
謂矣是雖信而見疑忠而受戮自古有之即兵憲亦
或能以此自安第緬人仇視蠻莫迤西自丙戌至今
亦既數載而今日始為興兵掠地謀者豈不以昔日
撫聯蠻莫迤西而討我者李兵憲乎今且繫之獄中
矣寧復有應援蠻莫迤西而為兵憲之續者耶即有
之抑豈能盡如兵憲之奇謀石畫耶緬人素奸穎詭
察計必出此此一舉也信不惟唇亡迤西而蠻莫諸
司且齒寒矣審既爾則國家邊疆之患又豈獨北
　而緬蠻之咆哮猖突又豈出　　下哉識者謂為國
家今日西南之計信莫如仍以李兵憲帶罪立功則
其輕車熟路展布無難且也使過尤君人之盛德而
所以上培聖德下拯沉怨其時節因緣惟在今日舍
此則無復可圖矣然此非大司馬真心實力以主持
于其中而宰執九工為之上下左右極力方便以贊
成之不可也惟門下以無緣之慈施不報之恩深心
成就則不獨軍國解西南之急而山林野人亦藉以
酬水土之恩矣幸留意焉幸留意焉。
<other>荅岳石帆居士時石帆以時事上疏候旨長安
門以八行報不佞有云偶逐有為元非住相
業且將臭皮囊俟廷杖云云</other>
法無有為無為亦無有相無相但眾生不了目前見
法遂有如是等藥病之言脫能脫體玲瓏眼光爍破
四天下則大火聚中可能將夯得一莖眉毛出麼如
是即大用繁興了無一物刀山劍樹坦爾平夷故清
素謂兜率悅公子但堪入佛不堪入魔今入魔時節
因緣也願足下努力因明解敘離六根空五蘊亦良
由足下此時第一觀門須時時覿面。
<pb n="35"/>
<other>與黃貞父居士</other>
別後未審令師因緣竟作何歸結此中縣切可言司
寇公既轉銓曹其于恤審事已得究竟不于此則公
案果終始實心相的當否彭生冤纏抑亦果遂解脫
否幸一一裁示令師為一代人豪而罹此咎此豈善
惡因果所宜有哉然先德有言欲知先世因今生受
者是欲知後世果今生作者是世固有善人君子而
獲困窮頑夫憸人而享利達而遂謂善惡爽報因果
非實而不知通之以三世之說則因果截然無毫髮
爽而趨善避惡當益自力肯以現世之困窮利達之
爽厥報也而動念哉雖君子脩身固非求報菩薩利
世初非有為然標影曲直亦自不泯通乎此然後君
子之歷困窮利達也始能無入不得隨寓皆安太虛
浮雲空無朕跡不然寧免礙膺之物哉令師高明信
此為剩語然敗鼓之皮良醫不讓故及之。
<other>與文卿居士</other>
向歸清涼至王快接老師法旨知其北來遂逆至清
源乃老師杖錫尚在彭城復至彭城不謂老師又南
去淮揚矣不肖恐山中有故蹤跡太遼絕無能援應
遂卻歸清源彌陀寺候之計旬日當必隨奉老師入
山度夏或齎送老師所書法華楞嚴西去蘆芽未可
知也老師書經之願蓋三十年矣曾于武塘瓶山關
室中一語及不肖今老師得完所願且作圓滿道場
江南僧俗皆得幸霑法潤獨不肖未得效涓滴與法
緣誠自恨夙業障重根莖薄劣耳慈航師兄為老師
所遣不知其入都城所營何事聞其挂錫順城門外
千佛菴中足下當請至衙齋齋之并訊其事儻彼業
已完所事上山須留之候得種種回書并向所托足
下事體及今書中所事一一附報不肖向禮部復疏
不委都察院曾行五城并在撫按否儻五城有告示
乞抄以寄我再刻經劄付此時或可舉行當請王公
錫商之或求臺老一言以致宗伯祠部或但公錫懇
之李棠軒宗伯時節因緣不可失況文劄祠部俱已
現成而祠部令兄且轉銓屬則臺老一言及之易易
耳足下其圖之此為一則切要公案無忽無忽張梅
村居士老成練達向同臺老商議請來長安且將為
五臺之遊也今臺老轉銓部則此約孤矣梅村公想
寓臺老衙中足下須請過齋中一敘更須時時往反
以請教義倉之事此公即東禪義倉主人也龍華慈
壽碧雲諸名藍大剎須更得足下陪之一遊禮可乎
樂子晉南行否諸記文皆就草否淨因龍泉二記曾
達之臺老否如其忙冗姑且遲遲臺老于恤審之事
已究竟否李見羅公畢竟得與蒙欽恤否諸百幸一
一裁寄慈航兄以報我劄付事上官若舉行亦須令
人請錢先生一面令其見祠祭司僧道科寫劄須要
全云申文及後要云右劄付妙德菴某人准此無劄
付都綱司此得錢先生圖之足矣。
<other>與盧晉明居士</other>
形聲暌絕忽焉三載心光昭緝猶夫一日居士學術
有源坐忘無怠想于道也其庶幾乎不委何時得覿
面恣陳共質水乳徐孺東先生為吾都賢豪長者有
幼郎年可出就外傅苦無可為之因親貧道重以法
道知己敢為告之居士孺東先生之于郎君蓋不獨
以兩聯四比望其勢耀家聲已耳居士不輕幼學慨
然就之行且為孔釋兩門植一嘉種是未可知矧孺
東先生人品學術亦吾輩所當同心斷金以白首者
也惟居士念之儻遠遊未便即挈家以赴尤孺東先
生至願也。
<other>與瑯琊空不空居士</other>
貧衲暫寓檇李楞嚴偶松陵方幼輿自五茸康孟脩
家過我攜居士所批史纂左編及拈頌佛祖偈語在
篋因發視之不謂斯世既無釋迦馬祖而有淨名龐
蘊者出是真所謂豪傑之士無文王猶興也羨羨第
<pb n="36"/>
云欲刻此流布竊為居士不可蓋居士纔吞一口毒
氣入肚手舞足蹈命尚未盡安可即纂墓誌碑銘又
如世嬰孩語尚未正安得記之左史古人道潛行密
用如愚若魯又云相續也大難今居士雖具此見解
尚不無可商略處在又且二六時中果能相續否於
塵境中果無異醒時受用否忽然猛虎踞頂飛劍臨
頭果不眨眼定動否即能如是去佛尚遙其或未然
且自保任古人有言參學不可不急性出世不可不
持重大都先德出處必不違時節因緣有以哉大師
臨別示偈附上願過一目潛行密用道階梯纔露聰
明早自欺醒處未能違現行夢中安得不昏迷。
<other>與吳康虞居士</other>
海內仍凶而臺山數年獨兆豐慶始刱道場良為一
助且厚賴文殊菩薩慈光照攝叢林海眾亦頗安居
未審居士年來蹤跡何在治生產業何如己躬下事
少分親切否人身難得中國難生善知識難事事善
知識苟非敺情刳識未有不作打罵會者惟脫體當
前赤心片片則自足以擔荷承受諦觀足下似以夙
因信根少具而又聰穎優閑第于野樸真醇則獨居
其劣惟足下損其所重益其所輕熟其所無生其所
有則于事善知識何有豈曰事之云乎行且與之同
一鼻孔出氣同一眼睛觀色同一舌根談論非分外
也而況復於種種贊歎怒罵廣作分別而問有過無
過耶惟居士勉之。
<other>與威縣尹默齋居士</other>
水月交光針石相引機感以之此不惟世間萬有即
欲成就阿耨多羅三藐三菩提法亦未有不由機感
資熏而然者近以陳明府舊識策杖貴邑因不欲以
納縷奔謁薦紳長者類世之要求者所為且累明府
以故親稟靈山付屬為法金湯如居士者概亦未得
覿面一傾雅抱此誠機感之未通者也乃鳴川上人
入山報言居士業已于刻藏因緣雅有深心是又格
外相薦有不履機感蹊徑在者古人傾蓋擊目千載
之下豔口不窮今跡未接而神已交所謂叔世古道
良一見之居士乎塵途汩擾火宅瀰漫青山白雲足
生幽想不委居士亦曾策念杖履煙霞共幽人逸士
汲泉煮茗坐石談玄以暢生平否也泥塗逸翮火宅
芙蕖此又貧道所深有願望于居士唯居士念之楞
嚴圓覺維摩三法寶附供清玩。
<other>與曲陽鮑明府</other>
惟門下妙稟休明繽纕蘭芷負豪傑之才蒞紏紛之
會平明之頌業已于道路口碑載之而不佞開猥以
刻藏之舉投錫巖阿升沈異轍竟末由一挹荊州丰
采然春風施暢德潤宣流即幽壑枯殘亦蒙霑拂且
知向榮生色矣古德謂本光昭緝固不在形聲暌即
間而傾蓋擊目猶為滯礙有旨哉其言之乎乃先得
此心之同然者也康虞尺一乃春間走力江南時附
至者沈滯魚鴻不無罪戾第以山林廊廟卒無便郵
而康虞寄言不佞亦且有無妨蚤莫投之之語也謹
馳上兼勒此以請疏慢之失。
<other>與包澹然居士</other>
別來如昨時序忽已逾周信世相空華人生能幾想
門下信根深厚慧力堅強晨夕之間端能以出世為
懷固非世夢塵樊所能昏繫者也刻藏之舉建期五
臺幸賴諸佛菩薩慈光照攝及諸長者居士願力護
持雖海內仍凶而五臺左右迭見豐稔第恐貧衲福
德綿微行業輕鮮不足以戴斯恩眷耳此貧衲蚤莫
是懼門下有福人肯時垂一念以策及林泉否乎刻
工數十輩日事鋟梓嘉興己丑檀貲其登木者十八
九業已刷樣齎送覽矣楞嚴道場近作何狀蓋必軒
節常臨則諸天魔自無其便以故靈山付囑厥有攸
存惟門下念之曇生師行附此并候起居不悉瑣瑣。
<other>與盧思齋總戎</other>
<pb n="37"/>
貧衲方外人當無情見然每憶念門下握手別時悽
然顏色至今尚不忘肉骨愛我門下文武丈夫今古
豪傑而當路中竟無知己者海濱數載寥寥可裂肝
膽貧衲於縉紳先生相知者雖嘗嘖嘖口吻舉揚門
下操履及所以真慈愛物亦竟無有以報我者世道
若此不重可太息耶雖然位高者身危外重者內輕
貧衲又為門下有慶幸者在也古德有言既做世間
第一等人又當做出世間第一等人門下起布衣爵
位若是聲譽若是子女玉帛若是蓋所願亦足矣而
生死事正當究念不然恐他日不能挾爵位聲譽子
女玉帛敵無常業也門下高識素念及此敢吐心膽
儻能於急流中勇退又豈不傑然出世大丈夫哉是
望。
<other>與包瑞溪學憲</other>
連日冗迫無暇一走領教誨聞門下近日受侮群小
乃固欲與之校白貧衲竊謂大都事不惟其跡惟其
心不求在人求在我使在我者果昭然無媿此中則
彼之來也浮雲太虛而我之受也太虛浮雲太虛安
與浮雲質顯晦哉使在我者果有所委曲於其間則
以方便心行方便事而是侮也固我所甘心焉者夫
復何校一校則成吾過矣且堪忍界內末法世中正
少陵長賤挾貴弱制強時也苟非願力大士入類隨
流幾何不行荊棘而坐針氈諦審思惟但當勇雄奮
迅捩轉鼻孔早急回頭脫此熱惱趣彼清涼又安可
與此瑣瑣輩校是非論長短而造業中業也門下年
登半百世味甜苦亦既備嘗啐地掀翻惟在今日門
下多交游恐未有以此逆情語告者貧衲託愛諒口
欲含而復吐惟重負門下愛諒是懼儻出格垂采則
不負之功實門下之賜矣。
<other>覲西如師索書六不齋自責語敘</other>
不佞以刻藏因緣幻寓五臺之妙德菴己丑春覲西
如師至自武林幻予本兄留之度夏師以故習善岐
黃術既挂搭遂以藥王之心運普賢之行尊卑一視
疏戚等觀于諸疾病親為調煮見呻吟楚痛者恨不
以身識代受即寒暑蚤莫急遽頻繁無倦色無惰情
蓋誠意在藥先慈流物表以故有不投投之必應而
沉痾者且十起八九故雖工商傭賃輩少有違和亦
靡不引領而呼瞻顏而泣雖孩提父母大旱雲霓未
足為喻也庚寅秋將飛錫南還乃索六不齋自責語
為別不佞因謂之曰藥不必參苓芪朮適病者良此
不佞榮衛俱虛膏肓積痼法身潦倒慧命希微故爾
金石寒溫甘辛燥濕合劑而用意者其未必有當乎
吾師且也吾師妙稟休明元辰獨王大強精進實腹
虛心或亦無事乎此也雖然五大封區四蘊宅處忽
焉念起六道顛迷瞥爾情生萬劫瞑眩違時失候夫
孰無之今以不佞診視吾師大都識慮殷懃意言周
悉隨方觸處悅可人情所謂一鄉皆好之者非耶吾
懼夫外密者中離人全者天喪辟之表實裏必虛肉
肥脈必病也吾師其知所以自藥乎哉師曰聞命矣
非仁者其孰能藥我至此此誠所謂急治其標敢復
諱忌第恐標差而根本隨之則六不齋所以代為眾
生發藥者尤未可緩也幸仁者無厚吝焉不佞無復
辭遂走筆如左。
<other>與陳代州居士</other>
本山都綱歷任未久其為人亦頗廉謹近聞有訟之
開府者業已批發該縣誠所謂雀無角而穿屋鼠無
牙而穿墉不委門下肯過聽不佞垂一語以救援之
否諸君子素能出長技以傾危上之人脫當事者不
察墮其術中則此咥噬之凶將不止于都綱一人已
耳惟門下念之察之。
<other>復稽將軍</other>
伏惟門下自專閫以來貧道以株坐寒巖蠹剔龍藏
以故未得詣轅門而請益望軒節以論心歉也何如
<pb n="38"/>
眷言孔棘向投木李聊獻野私反辱嘉蔬靡殊天味
展也缽羅之實允焉香積之需謹用登嘉未敢稱謝
普濟橋碑記義弗可辭容禪悅之暇捉筆以塞尊命
不既。
<other>復罕峰道者貽蘋果</other>
此果惟長安豪貴家有之龍門去妙德更在山之深
處何從得此物來正所謂仁義盡從貧處斷世情偏
向有錢家徹空師十九日歸故廬吾師當一至以送
其行亦佛事人情兩宜曲盡幸無以跋涉為勞。
<other>與馮把總</other>
惟門下文武天畀忠勇性成迺天王聖明特為推轂
俾門下得以專制一方攄籌九鄙且也方今＆unrec;騎馮
陵于西壤山鬼跳梁于巖阿吾知門下斯行是不惟
大展生平長驅直擣使＆unrec;＆unrec;寒心群小褫魄上國安
堵中原無恙足以仰荅分閫之恩而佛菩薩千百年
＆unrec;勝道場亦且賴之若泰山磐石而開也厚受海內
諸薦紳長者之託株守寒巖校鐫龍藏尤藉以躬逢
節鉞之盛親炙山斗之光矣何幸如之不日飛錫燕
山取道龍泉端擬拜瞻顏範面請教益不盡欲言。
<other>與于中甫潤甫伯仲</other>
善知識難遇亦難承事故曰遇善知識如盲龜值木
滾芥投針事善知識則凡百剉千磨益精益利或呵
或罵即以全身擔荷猶恐力有不及況生心分別耶
苟但將吾美匡吾惡潤吾情習非善知識也不肖每
於老師熱呵痛棒之際類皆當面錯過及後思量徒
增愧汗古德云出家乃大丈夫事非將相所能為豈
欺我哉山間寫刻人幾（五十）輩歲得二千金支費檀力
未充誠為促迫即欲刪去以當所入然筮事之初聞
風而至且皆不遠數千里褁糧跋涉不得不優容嘉
納以招徠之也足下出處此去作何狀近來邊鄙頗
多事大都馬市之開病逮膏肓即岐黃復起久必難
療蓋元精既竭無復可支此有識者不待今日而龜
卜之矣仲淳親喪既入土孺東既吊大當休息一番
世緣子似皆有宿因非可強勉所貴男子丈夫正宜
于此看得破無量劫來一段光明初無得失冤親照
天耀地法爾熾然無因一粒米損卻半年糧也近得
渠寄札觀之大都襟懷惡惱法友眷屬宜相援拯無
坐視之潤甫比來道念何如時藝亦多精進否丈夫
家于世出世法中安身立命皆當圖其遠者大者須
是勁挺孤露令人可仰而不可親始得彼庸庸步屈
無足蹈襲耳叢林百務勞身積几經書困志正當昏
擾而興照告行艸艸不知所云。
<other>與嘉禾諸文學</other>
僧道開白衲暗劣望越北轅苦為諸大方所羈碌碌
茲土者越歲崖岸遼絕不得奉諸先生教邇聞諸先
生以本寺池塘有閡貴學及縣治連名數十位具揭
在縣夫池開自嘉靖辛酉壬戌間於寺無與萬曆七
年崔太尊斷案可稽貴郡老少貴賤一一可指示衲
一手不能掩其耳目也自壬戌甲子以來邑大夫喬
遷者相望諸賢掇巍科取上第者相望視昔蓋較隆
焉謂隆於昔而獨損於今必不然矣說者謂此池係
貴學乾方過脈既爾則此池之東從駱家橋稍西而
北鑿斷數十丈於學尤近比本寺池塘又甚捨其近
且甚者而察察於方丈之陂塘是貴教所謂放飯流
歠而問無齒決也衲雖鄙而本師設教且專利濟何
敢背祖教以毒諸先生諸先生縱大壑當必為吾法
護有如佛所付囑而先有礙諸先生是自礙也嗟嗟
衲土偶人也雨則歸之土耳諸先生俱良玉抱不世
才值此清霽時且將涵養幽潛完滿福德圖不世業
而顧肯造此臃腫事耶衲亦竊諒非諸先生意而為
媒孽者所中也謹此獻白惟煌照是幸。
<other>與馮開之居士（已下一十八編己亥年酉月望從忍可師伯處得來</other>
大乘止觀序海瀛居士想屬筆矣足下入苕當領之
<pb n="39"/>
付梓人氏脫有萬一未妥更當共討論之務使海瀛
居士筆頭上光明足以熏照未來將必有一人兩人
焉於此光明中發大信心入此止觀門然後斯文為
不徒作不爾則徒文非我教所貴矣成唯識論三月
間可完刻亦不可無序昨文卿中甫寄貧衲尺一甚
言武林虞德園居士欲與貧衲一見不知貧衲與居
士從曠劫來初無間隔亦無背面可得乃今欲面者
形骸耳既是法脈中人必有覿面時節敢乞足下代
為合掌求其先撰論序以作後日相見香儀聞居士
刻意西方此亦堪作往生助行居士文名遍寰宇況
法門著作諒其不怠張星嶽居士頗有助緣刻經意
足下當乘其熱念如包瑞老故事為定奪之逐年捐
貲既不苦而積以十年則功勛且多矣舟次草草餘
圖便再悉。
<other>與項東源居士</other>
常憶貧衲與先生始晤時以至今日儼一夢頃是光
陰迅疾電火奚喻由今日以至此生命終乃至窮劫
窮劫盡未來際大約爾爾貧衲固為習使隨順無明
忙忙虛度應無出息不知先生於此光陰如何過去
若生平未曾有個入頭有些下落於目前眨眼頃剎
那際不動絲毫曾無蹉過即諸佛諸祖五千卷七百
則皆是剩語何有貧衲喋喋若目前是非憎愛紛然
熾然乃至靜鬧閑忙非昏即掉子果無明相續生滅
曾無間斷則臨命終時決難解脫今生不了來生又
不知是橫是豎一墮即千劫萬劫能不自傷貧衲肆
筆至此不覺悲哽信知此事終難自期還須自勘先
生年幾半百而一切窮通得喪想看破已久獨己分
上脫無下落則他生後劫未免如蠅沾唾依舊汩沒
向此窠窟裏有在惟先生自勉向自松城返棹取道
平湖故未得晤言令郎昨於周氏園中一面觀其氣
質學問大都退墮多矣奈何貧衲此行於檀越概不
敢奉別亦不敢告期故於先生亦恝然矣惟亮之。
<other>與張大心居士</other>
世有釋迦馬祖即有維摩龐蘊者出今震旦道脈獨
痿癖於齊魯間而桂師憨師起而振之居士乃不惜
頭目髓腦深心肯願為之佐理此豈於一佛二佛三
四五佛而種善根者耶願居士厚自奉重無自負也
那羅延窟想已脩完貲費幾許當以示我令郎業舉
事已屬言于比部令誨之渠已荷諾但貧衲行止靡
定而令郎得早至長安受貧衲覿面安置為尤妥耳
巨巖師居雜華菴否棲禪窟團瓢幸留意餘繼此圖
佈不悉。
<other>與王龍池方伯</other>
頃者兩居士兩比丘良夜幽談真濁世奇事迄今想
像猶清光泠然洗人心目也古德有言靈山一會儼
然未散信矣此非山僧之耽戀光景蓋欲一翻提起
一翻新令話頭不忘耳不日飛錫臨安擬投骸雙徑
天目間江河渺邈會晤何期社稷老成惟為國珍重
食時五觀附上。
又
憶昔白下清夜促膝長談私謂毘耶不二以來固不
多見豈非夙緣所追耶別後以投跡清涼音問寥闊
今春辱使者之命遠至寒山且承毳衣之惠是時貧
道以刻經因緣牽遊人間竟虛法愛之深既而聞之
令人慚愧無已貧道自念山林朽物何敢荷長者之
勤如此感謝無量茲新刻經成者數種謹各具一部
計若于冊奉塵慧目願機務之餘試一披覽倘或有
當于心可以藉慈雲而大施甘澤庶幾徼惠蒼生非
小也來都門已旬月未敢以山野溷高明茲當飛錫
草率無狀惟以道鑒諒幸甚。
<other>與傳伯俊居士</other>
都城大寺房號之供凡得有力檀越略為噓拂概獲
蠲除龍華有房號三間敢乞作一轉語于北城直指
<pb n="40"/>
使者以無緣之慈施不費之惠則視布金買樹其功
德更十倍矣直指曾遊賞龍華有其言之想亦懽喜
無吝足下即因緣不熟難乎親授其記當不惜三轉
法輪可也。
<other>與徐太僕</other>
近致書山中知門下銓衡明允人情向服斯不獨門
下之幸實法道之幸也山林人良用為慰矣王方老
之起非有為國之忠見賢之明超常之識者不能也
迺聞其有引年之疏家老師深為籌之使其此一出
也老成見用君國利賴即法門亦有補焉則出之可
也如其但當以高節危行風勵末世則不出亦可也
持兩可而猶豫久之遂焚香禱于文殊大士前決其
可否乃鬮得出字如是則菩薩智光洞燭于將來者
信非常情所可測識而家老師舉之門下門下舉之
朝廷亦必有不可思議者在也惟門下不吝八行速
其早出斯無負于今日且其精力強王不減少壯者
時節因緣有不可失幸留神焉雁平道知門下已屬
意矣卜人之事家老師以大方便轉為攝化之方一
鄉之人群然歸向即有司薄示懲警亦心服焉政所
謂先以定動後以智拔者也願為道珍重相晤在即
不盡所懷。
<other>與王龍池方伯</other>
陸太宰倉卒登山時山僧亦從涿鹿石經山追至是
以未得走一介為報既與太宰議遣力請會于山中
太宰復以老病不任寒不能久淹終止讀來諭悵然
自失此作異世緣之語直令人毛骨凜然蓋光陰輪
疾身世靡常緣合緣離固皆幻夢苟非陰宇廓徹常
光現前遂于此幻夢漫不為之驚心豈有佛性者哉
太宰去山亦悵悵謂過此會晤何期三復久焉不能
自釋也刻經期以北地緣簿而費倍遷歸于南山僧
自陪太宰出山留京師累月今且奉經板南下亦竟
不及振錫晉陽為曹溪一宿之緣其為念當何如耶
四方騷動天步多艱秦晉燕趙尤為近輔門下謂此
際欲削髮入山付理亂于不聞免如釜魚幕燕豈可
得也其有見之言哉江南信多佳山水而兩浙尤甚
門下肯以扁舟自渡北略震澤東觀補陀南望天台
雁宕西極雙徑天目訪嚴陵之舊勝探寒拾之幽奇
則視與繩今日清涼之得也豈不十倍哉門下少與
繩陸太宰十餘歲或不難於此吾知江南緇素忻然
為門下掃石烹雲者又非清涼地主可同年語也門
下其信之否嗣君宰房山上方石經皆蒞其治內而
受其金湯之賜京師諸薦紳長者亦多以此賢嗣君
然賢之者未必皆樞要不知亦可藉此為嗣君之地
乎否也傳曰德不望報公不徼私嗣君亦務其德職
其公而已何有于此然山僧于門下有道義私雅故
及之經板業已刻十之二皆未得就裝潢呈覽以山
中得紙之難故也此去江南則繭楮所自出當為門
下圖之清涼近多魔障幸門下不忘付囑善自護持
他無所屬望矣。
<other>與曾舜徵居士</other>
山西呂撫臺于初夏巡閱五臺山見林木砍伐之甚
赫然斯怒下令繁峙縣查將師子窩鳳林寺等處擬
遣師子窩坐砍伐營造鳳林寺等處坐砍伐開墾招
詳蒙批概行免釋蓋謂已往姑不究也兼給告示禁
約中亦云念事非一朝罪非一人以前罪端姑免究
治是此老禁令雖嚴而存心則恕奈何邇者繁峙復
為左右近習所中申請重究而撫臺復批雁平道何
　再虛心研審招解行東路管糧通判白　轉行繁
峙縣遂仍前擬招申通府通府擬抄招呈道矣夫五
臺砍伐之禁實不肖素心然撫臺業已赦除既往而
群狡獨欲藉此以傾陷師子鳳林二三名藍是小人
道長君子道消法門興廢實此關焉惟門下向撫臺
或雁平道作一轉語以斡旋之仍原既往但禁將來
<pb n="41"/>
斯不墮小人計綱中矣倘于二公素非識荊即求之
他相知可也妙德與師子鳳林唇齒叢林故不得不
汲汲且五臺砍伐之害在各寺脩造有限而商民販
賣板木無窮今獨禁僧而置商民于度外誠所謂放
飯流歠而問無齒決也此又群狡神通廣大情蔽深
扃而院之所未察者也儻屬筆當更以此為首辭事
在然眉幸即留念。
<other>與王宇泰居士</other>
本師書經之願蓋三十年矣昔掩關武塘之瓶山曾
一語及意他日從事不肖當左右匡弼以承厥志不
謂昨冬於貴邑于氏園亭畢是願而江南緇素咸得
周旋奔走以奉勝緣獨不肖羈縻北方未得將滴水
點墨之命則宿業深重現行乖違所致也其有負本
師不既多乎經既成特命果清師兄齎送蘆芽藏之
鐵塔中今詣都城鑄造銅函足下當速往平賊門外
茶菴中瞻禮之相知者或拉之同往以廣其孝思以
拓本師錫類之願可也本師已飛錫鎮州不日欲登
覺山繼此或可入清涼矣足下與中甫迷繩為蛇依
他遍計一念瞥起萬念紛紜遂于一光中互相背觸
如眼妒眼如指疾指是豈惟出世法中無如是事即
世法中一非賢人君子之用心矧兩足下同師而有
是行徑直欲使盡大地人謗佛法無靈驗謗僧無家
法如是謗三寶之罪誠恐兩足下且為大地人受之
則豈獨兩足下互相蛇蝎已哉昨在龍華業已洞悉
足下之情似少見及乎此而顧有念釋之中甫此誠
無間鑊湯中一滴清涼蓋誠能動物先人格言一念
真精六種震動吾知中甫當必悟繩非蛇了依他遍
計而圓成固有但在足下貴精誠以待倘其才有一
念回光便須迎機一接令不至更相離合斯得之矣
惟足下勉之長安風景易以溺人身世匪堅一靈扃
閉使非此生少有回頭轉腦處則冥迷長夜馳逐三
途寧有既耶草草不盡瑣瑣。
<other>跋某卷</other>
死生患難于人亦大矣不知覺範得何三昧而能于
鞭笞束縛中飲食談笑縱橫自在又不知強仲得何
三昧而能于眾情唾聞諱見之時獨繭足三千里而
毫無避忌授持此卷者當自得之若向本序中摸索
盡是指蹤畫餅。
<other>與傳侍御</other>
貴治小西天有石經山乃北齊慧思尊者及隋靜琬
尊者刻經于石藏之此山山因以名焉山之東西峪
各有寺寺皆名雲居故有東西雲居之稱史乘載之
詳矣邇來僧無正見魔有巧圖東雲居乃改名觀音
西雲居乃改名天寶頃登此山詢得斯事良為錯愕
豈有千餘年所寺額一無所稟承而輒擅改之乎然
姑念改之人既徂化而繼之者又愚昧無知事難究
而情可原特為改書仍舊額敢徼寵門下并藉尊銜
同為立石既徵且尊則斯善也殆信從之者眾矣兩
寺更祈各給告示一紙以飭僧行以禁邪教庶魔佛
分而邪正辨斯不獨金湯佛道實陰翊王化之一機
也惟門下念之。
<other>與房山王明府</other>
惟門下玅稟休明繽纕蘭芷惠風披渥＆unrec;人意消野
人雖未識荊然幸于尊公拓方外之雅數載論心意
言攸愜故于門下心光昭緝識地趣承亦且數載信
矣夫道合神交千載符契固不在形跡疏比間也野
人枯坐五臺久逃塵俗邇者偶同二三薦紳中貴奉
本師達觀尊者來探小西天上方諸勝睹小西天石
經山雷音洞地面殘缺因布金令住持脩補之忽于
地中得石函函面有大隋大業年間字刻中藏佛舍
利三粒靈骨附焉中貴歸奏＆unrec;慈聖皇太后旋遣中
使迎入供養本師謂此舍利乃名山奇瑞也特命不
佞偕往密為完壁計茲同使臣過貴治敢勒八行報
<pb n="42"/>
左右儻不以世俗為障一至瞻禮他日報之尊公亦
足以見不佞以法供養之念矣且我佛于金河顧命
大般涅槃火浴得舍利八萬有奇其流傳震旦者十
有九粒此其三也自隋迄今千有餘歲而靈光特耀
豈非門下仁心善政和風甘雨有以感之耶不爾非
百川澄湛月不現也矧石經山為國家大福地北齊
慧思尊者刻藏于石以壽佛慧命隋靜琬繼之至元
慧月終焉歷歲久如初未嘗蒞兵燹之厄此固神物
呵衛而要之宰是邦者亦多受靈山付囑而來其檀
護之功不可誣也然則今日為名山作金湯為國家
祈福澤寧不于門下有厚望哉草率具陳不盡欲吐。
<other>與某</other>
足下豪爽揮斤于渚詩酒文章風流富貴一切世味
亦既備嘗即蕭韓石范盡是鏡象空花海漚陽燄瞬
息不存徒增結業人間樂促地獄苦長願足下圖之
此亦信知鼓瑟齊門然終不敢舍瑟而從人所好也
至若惡業有十而口居其四足下大都犯之繼此猶
當重戒傅大士何時西去去後有音耗相聞否足下
業已移家至聊城否晤言有期呵凍不既所欲。
<other>與傳侍御</other>
正月十五日附書于中甫致門下廿一日接中甫八
行云十一日已出都門凡不肖與門下往來音問皆
屬曾司馬為之轉移書至都城想曾司馬當為致之
矣中甫使至兼以門下兩尺牘見示始知門下疏已
及都門甚為懽喜大丈夫既不能展其所學為斯世
斯民免饑溺出水火則笑談山水揮斤煙霞以遂其
高亦人生樂事況垂老之親所當奉懽菽水窮劫之
我所當究竟頭面而可不于此時決去就乎第聞竟
告休致則恐又拂人情而來物議此何時也功名富
貴不啻若蛾燈蠶繭寧喪其軀無寧捨離安有御史
而告休致者小年不及大年亦無怪其然疏草及＆unrec;
旨意皆未得入目不委云何但據不肖妄意揣度此
時舉動大都非陳情則稱疾斯合世調之二者而稱
疾為尤順也門下其裁之五臺因緣他盡可緩獨申
文一節必得批行立石斯為至要全美即門下歸速
不及立石而有按院批申立案該道府州縣亦足以
為後日張本也近者告開墾陞糧者紛紛為害甚切
肌骨過此則蔓難圖矣張兵臬甚仁慈敏慧第其有
屯荒蓄賑之令而下官多奉行太過亦難可辨察苟
有以通其情及示以禁山不可概開僧地既有額免
不應為豪民所中而輒陞其糧則此公必豁然大悟
而名山受福多矣儻有司有所紏劾于僧或貪或婬
有實跡可據者亦應盡法不必姑惜治吏胥商民以
護名山治穢惡僧人以服有司斯法公情允人無得
而議矣華嚴合論之刻門下既有歸志宜暫停止吳
甘二老皆非歸信法門一時人情強勉終非美事我
教以自發肯心為殊勝善緣無強況門下今日行事
尤宜慎約世態雲雨自古然矣萬一二老有心念及
則當報以此書刻于五臺聚貲于曾司馬而貯之龍
華蓋不肖此去住跡京都時少事非可委之他人故
未可刻之都城至云委之地方官則尤萬無是理二
老若不念及只合舍此而圖大事蓋此緣當日獨為
二老唱故也聞憨師有書致門下料必及五臺蘆芽
師去山已久恐有所籌慮或未必時宜凡百當以不
肖所云為準彼不足馮也況玅憨二師皆注念塔院
寺而不知此時塔院大非昔比護之恐反損光明耳
近知老師過冬蘆芽或不無所囑累亦當觀其時節
因緣以為行止蓋老師佛祖肚腸而眾生巧于投抵
且左右無明眼護惜凡百在門下主張必期世出世
法兩無傷損若虧其一必喪其兩一時之情不必盡
徇我輩于老師處當大家愛護縱一時少有違拂而
要之到結角處終自光明透露矣不肖二月盡出足
三月猶往來五臺蘆芽兩山間尚可蹤跡門下儻以
<pb n="43"/>
此時東歸當于便地相期一晤過此則不肖由燕都
牢盛復過東昌一敘乃去江南亦可也又不然則自
江南歸錫五臺取道東昌一晤亦可也大都門下行
期必于何時以不肖愚慮似惟早一日為得矣聞官
舍無內典謹以圓覺經起信論永嘉集宗門武庫成
道記各一冊附往幸於宗門武庫永嘉集二書更宜
多著精彩古人有一生坐臥經藉邊未嘗得一字一
義受用偶因謫竄海島于破寺蓊虀堆頭拾得半部
楞嚴遂得大受用證入首楞嚴三昧因著論辟之富
家兒終日靠米囤而不得餐享米味何以故飽雜味
故窮漢得升合便事炊煮恣情享納飽齁齁地去也
門下此時正窮乏饑餓中米至須趁時恣意一飽望
望。
又
即日曾司馬使者報言不肖正月十五日寄門下書
業已託甘直指轉上不肖甚危之此書得從承差人
附往即無慮儻官封發舖而門下又不投文此必類
收憲司且將投之新院矣書中所云五臺因緣甚絡
索兼有申草在內脫投之新院奈何不肖已趣使都
城訊其事圖止之復顓人白之門下乞留意查之凡
甘關院公文至得盡收拆乃可不然則狼藉不少矣
大都中甫出都門便有如許淆訛也五臺事節正月
廿四日寄書雖復云及即不詳矣正月十五日書并
重錄申草呈上幸委悉之他餘皆在緩急間獨申文
一節僧司業已候之門墻萬一可行乞批發以了彼
我一番心願而名山有幸萬萬不可幸垂一語微示
去役令其歸山去役依不肖最久頗伶俐能領會也
從甘使者寄書儻已達彼岸幸慰我報音。
<other>代張中貴作戒文</other>
弟子張進自思根器下劣習染卑庸雖得人身而宮
闈是近雖生中國而佛法緣疏是以境日侵而染逾
深性日迷而情益熾驕奢縱恣弱懦愚癡不知苦之
將長自謂樂之無極萬曆丁亥春幸得瞻禮達觀尊
者于明因寺片言開示即戒葷酒甫及三年一朝破
毀業重障深魔強正弱今幸尊者飛錫潭柘山重復
警策惶愧無地痛淚悲泣因自思惟五戒不持人天
路絕縱不能全受敢不分持是以發心重戒酒肉誓
盡今生決無毀犯又思殺生乃飲酒食肉根本本之
不除枝葉寧瘁是以發心戒殺生靈誓盡今生永無
故犯惟此二戒實蒙尊者哀憐提拔實亦自發肯心
命根可斷此戒不毀惟願釋迦如來觀世音菩薩并
韋馱天將護戒善神潭柘山一切護法靈聰加被于
我護念于我使我戒力如須彌山王永無搖動弟子
張進不勝哀懇惟願證盟。
<other>重脩稽古寺記</other>
完邑西北去治二十里而遙為陳候村村有寺建自
唐開元間始名寄骨迄我明景泰中檀越靳君馬君
再三舉廢墜易名稽古而世俗則亦有仍村名而以
陳候呼者然義各有攸據碑幢舊志載之詳矣寺近
復頹蠹蘭宇僧伽一時為之消索而中巖居師受業
其地乃矢力事脩葺天王伽藍祖師三殿業告成功
已復集緇素檀物詣京師印造大藏六百七十八函
事聞＆unrec;聖天子特賜敕護持之茲且從事佛殿兼創
閣以庇法藏會余由燕山入清涼取道謁師師因屬
一言徼惠檀越余曰檀之義大矣哉雜華經載初地
菩薩脩檀度證入二地其曰菩薩以種種所有乃至
頭目髓腦國城眷屬不見有施者受者及所施物是
名三輪空寂名脩檀波羅密由是觀之則金剛經所
稱七寶滿三千大千世界持用布施不如受持金剛
經四句偈等所得福德多殆與此意互相發明何也
必能受持金剛經四句偈等而後謂之三輪空必能
脩三輪空檀而後謂之善受持金剛經四句偈等蓋
金剛經非揀布施揀住相布施也住相布施即七寶
<pb n="44"/>
滿三千大千世界非雜華輪空檀其得福之寡也固
宜不住相布施即布施非布施是名布施斯雜華義
也此一舉也吾知吾師行將導完之善信由斯檀度
了知一切行度乃至盡十方三世萬有諸法悉皆令
入薩婆若海而大莊嚴之豈獨為一區區稽古云乎
哉完之善信固自各各具有如來智慧福相者又奚
俟夫余言。
<other>與真實居士（已下八編辛丑年正月虞山錢牧翁發來刻入</other>
金山道場向非靜圓師幾復艸莽矣磨涅始見堅白
霜雪始信松筠足下當更護持之顯親鄰巨室必得
柔和戒德者居之此地始為三寶有不然以苕人之
刁強強孰勝之以苕人之吹求疵孰掩之不惟失其
道場辱及僧類即足下護法之名亦從此掃地矣大
都作事宜公不得私所好江南之廣豈遽無僧願足
下語之靜師期無相負。
又
光陰轉眼己分上事可有多少下落否日用可覺日
有光明否學途中日有進益無謂未得一跌粉碎遂
甘心醉夢過了現前光陰也仲淳可得共朝夕否世
出世法幸相與有成子晉病恙何如便當報我靜圓
師在金山有無緩急乞留念。
又
潤州鶴林寺為玄素禪師道場有蓮池竹院皆為人
所侵陸太宰力復之有田亦為千兵人家所有前丹
徒令馬君斷歸寺近千兵假以軍衛具告屯院批高
二府反斷與侵者而僧亦復具告江院批張明府冬
底不肖在當湖乞太宰書與張明府明府業已領略
不謂張君近復有更調消息漫不視事敢乞足下一
言以促之使其完結此事新令為汶上人或未必有
益于僧即難為通情耳高二府儻素相識并乞一言
以弁其偏執之情如不相知乞發數字懇工部崔君
一書乃妙崔君與高至親故也太宰前與張書中亦
云同足下作鶴林檀越其中委悉須細訊之鶴林寺
僧有得之矣。
<other>與某</other>
汪陳兩居士每以舌相牴牾然舌心使也余甚不樂
兩居士有此鄙人兩以善言私相攝規又以惡口警
折之然終不能革其流習亦曾示之傅直指直指為
兩君掩惡直指既宦遊此一段因緣足下當默致調
燮必使和美適人口頰乃可此但與足下道也覽既
屬之火光三昧。
<other>與某</other>
別至清涼於最幽深處禁足禁語冰雪封埋人鳥絕
跡移步即當穴冰雪為竇日煨榾柮煮燕麥或焚柏
子瞑目跏趺時忽身世都遺證入三昧甚之忘失旦
莫者十恒八九間遙念諸君子輪蹄逐逐風塵雖欲
於此三昧中受用剎那光景輒不易得矣。
<other>與陸太宰</other>
切惟名山藏幽合抱爭秀高士嘉遯寒穴流和邇來
五峰競禿萬木空聞釋子逋逃徵糧荒瘠於是輒申
蟣虱之痛剖狗馬之情敢乞曲賜弘慈委成眾妙片
言之下轉凍為春枯杌重榮亡僧知返俾又金地庶
使文殊不乏靈花之圃均提仍備慧水之儔雲外來
賓林間得主張相國振頹風於趙宋陸太宰啟法運
於明朝一舉玄謨千秋芳響此而不計餘則奚圖且
地鄰紫塞　　跳梁林木崢嶸風鳴葉吼　賊以為
兵仗巖藪幹舞枝搖訝認戈矛既進施退是以苻堅
敗績艸木皆為晉兵豈八公之神巧驚勍敵哉實乃
茂林助險絕壑資危故也山野本方外之曹與世澹
然無接尚慮及此況明公原國家宰輔先朝老成此
而弗憂信非丹悃山野不揣暗短無狀獻言伏惟赦
其狂狷憫其為法俯察微誠不勝感激之至。
<other>跋持準提陀羅尼福用解</other>
<pb n="45"/>
客有疑持準提陀羅尼福聚神用無徵者瞿元立氏
乃為之解蓋有法爾報合之辨以夫人昧法爾則滯
福用而狂求昧報合則撥福用而妄作而不知自佛
以至眾生自佛界以至眾生界孰非此陀羅尼為之
總持又孰非此陀羅尼為之出生故受持者知法爾
則心佛眾生三無差別而謦欬彈指風動水流皆已
具足福用孰謂其無徵知報合則心佛眾生森然萬
狀而報之勝劣實持之純駁為之殆無毫爽孰謂其
無徵知法爾報合則不移跬步遍歷道場知報合法爾
則萬德炳巖了無一法又孰謂其無徵也嗟乎是解
出則凡欲由一切陀羅尼門趣無上等覺者信猶執
指南適殊方而無泣岐不獨一準提陀羅尼爾已萬
曆丙戌春余杖錫至燕都元立氏持是解質余余讀
之躍然肯首明年秋元立氏捐俸梓成佛心要集於
龍華方丈戊子春告成工會余復至自清涼遂從臾
之附刻以嘉惠末學誠有因是解而信受此陀羅尼
直截相應了無疑礙則豈惟元立氏所解殿公所集
即釋迦所說乃至一切若顯若密皆長語矣五臺山
古師子窩釋道開跋。
<other>明優婆夷薛氏塔銘</other>
此優婆夷薛氏塔也是塔之建亦既平地起骨堆而
余復銘之又何異缽盂安柄雖然無奈呼馬呼牛未
免將錯就錯銘曰。
 天目之山有靈物焉東奔入海波湧雲駢苕霅兩軍
善能柔敵直截剛強頹然兀立聳若圍城人因以名
有菴清涼儲釋之英有女丈夫跏趺示寂遺命五子
龕之禪室鑊湯甘露火宅青蓮香風周匝熏拂人天
吳山師子千年絕響此日其誰嚬呻相望寒潭空影
幽谷希聲斯塔斯菴其永勿崩 
<other>示寂先師楞嚴寺住持了然和尚行狀</other>
先師法諱能弘字了然一字休休嘉興縣王店鎮欣
氏子父某母某氏以嘉靖癸卯十月十日舉先師年
十三四即不樂處俗里有菴為杭州靈隱寺下院有
僧居之先師見輒喜數往焉尋乞身父母詣菴披薙
二十人講席習經論以資弗逮人殫心竭思功視人
恒有倍由是講業日精學輩就質疑義者日益眾先
師亦誨人徹旦夕無倦隆慶辛未夏月溪座主赴金
陵天界寺講期先師為副講值歲凶饘粥不能繼迺
倡眾日乞食都城夜則尋討經義天暑弱軀遂困憊
成疾忽自歎曰文字語言終非了義因謁棲霞雲谷
和尚參趙州無字話間有所發明輒疑不自肯然教
乘則日益精徹每至叢林提一經一論為四眾開演
直截明快有非尋常講者所能及雲谷和尚晚年歸
錫武塘大雲寺先師居首座寮身心勞悴病益進由
是始決策終老泉石間矣萬曆戊寅掩關武林高亭
山壬午移關于嘉興之東塔癸未不肖以達觀老師
命有事楞嚴亦駐錫東塔一日達觀老師至茶話及
德山托缽因緣先師未暢達觀老師以偈進之曰托
缽因緣不甚難耳邊密啟即幽關先師疑益甚乙酉
楞嚴復郡邑大夫議檄先師住持請于按院范公兵
道曹公咸報可先師強起應命居無何復掩關東靜
室丙戌春不肖遊燕京明年冬登臺山禁足龍翻石
期百日甫越月一夕夢落五齒吐掌上血蹟宛然越
日先師書至諄諄誨言無以己見為通方塵勞為妙
用且自通其所得于托缽因緣者併致書達觀老師
請印決時達觀老師飛錫蘆芽蘆芽距五臺五百里
卒無便郵可寄不肖仰據先師所見遂先報書蓋當
仁不敢讓也又明年八月不肖自五臺南來至聊城
見吳康虞居士寄曹林師兄尺一附言楞嚴了然關
主已于四月二十一日化去嗚呼痛哉先師傾心教
海而不受其沉溺乃于大事因緣方期此生取辦奈
何天遽奪之使其抱志以沒嗚呼痛哉先是萬曆辛
巳秋不肖自高亭披剃已從先師結冬大雪偶達觀
<pb n="46"/>
老師過大雲才一瞻禮而不肖平生惡知見悉于其
眉睫間消鑠殆盡自是不肖日親稟達觀老師而先
師輒私喜謂不肖曰達觀師真善知識若得親事之
誠幸矣奈何我以疾病暫阻咨參然不肖每自達觀
老師所來必備訊所聞而後已是先師于達觀老師
跡雖友而心實師之故臨終呼達觀師其垂光攝受
我乎如是者三四時達觀老師結夏靈巖一夕夢二
幢離崩一倒于南一倒于北次日不肖遂以五臺山
無邊老師并先師訃告蓋無邊于是年閏六月化時
亦以不獲盡曲折于達觀老師為懷噫諸老宿一念
感通千里靡間真有如水月相為映射者獨恨不肖
于先師既缺巾瓶侍奉于平時而臨沒又不及請一
言為終身佩披薙之恩其何為報今同法兄仁慶等
謹奉靈骨塔于楞嚴方丈後因摭其生平大略具狀
仁者乞垂一語勒之貞石為末世叢林光幸無恪焉
不肖不勝哀懇之至。（終）

<ps>密藏禪師遺稿後跋</ps>
我　紫柏尊者有徒七人焉一密藏祖二幻予祖三寒灰
祖四幻居祖五澹居祖六洞聞祖七慈音祖其擔荷翻刻
大藏經者惟密祖與幻予祖也恢復化城中興刻藏者乃
澹祖也幻居寒灰二祖者贊襄刻藏者也洞祖不預焉慈
祖無聞也密祖有徒焉乃念雲翁也念翁纘祖父之志續
刻未刻之經司掌經坊吳江開建禪林接待往來雲水二
時茶飯精嚴天下禪流稱頌此真誠實行菩薩人也念翁
有徒焉今我香菴叔也香叔生平無喜怒色無世情態具
慈忍心體佛祖意持蓮華經數千餘部寒暑不歇老病堅
持此是靈山會中曾受佛記弟子者也香叔有徒焉乃明
一兄也明兄蚤厭世途長臥而逝明兄有徒焉今吾按指
穎姪是也維其傑出緇倫注心道法慨祖宗之公案未完
收輯密祖遺言廣布擔願了完全藏不謂第六世而有斯
人願來繩繩而無盡我本樵採之人愧無文字可贈但直
敘其枝分源派而已以示將來法屬咸知刻藏相承之脈
若一微塵內流出大千經卷半滿科中現起無位真人則
在讀是書者當機領略云爾。
順治己亥季春望日紫柏五世法嗣解印敬述

<ps>遺稿始末略言</ps>
契穎嘗讀古傳記授受中間未有冥通如
密祖之與穎之緣奇也穎年十六幸嗣祖派知祖矢刻書冊
藏板流通而功未竣飄然往矣惜其遺稿諸篇湮沒無傳心
甚悲之丁丑歲杪謁巾石師座側見祖親書誓刻大藏願文
一手卷固請至再乃得歸焉然亦僅得其一聞遺稿向為介
生翁祕笥中後介翁卓錫凌霄歲戊寅往謁之叩示跪讀具
見吾祖之矢願宏深裨益大法豈細也哉穎因固請珍祕不
與許穎祝髮後力能勝此斯不虛所授求之不獲鬱鬱而歸
庚辛兩歲薦饑介翁拽笻去矣後聞奄謝吳門故物散佚耿
懷彌切壬辰冬走虞山與澄如法兄促膝論心情甚歡洽語
及遺稿不復再睹為悵澄曰無憂介嘗授我今以授爾可乎
穎之驚喜出自意外拜受而歸噫是非祖願神護何以隱而
復現俾穎既得其一復得其一也又得牙篆一方乃祖諱章
也亦名手所鐫捧持秘重時癸巳中秋日也若楞嚴寺規約
并禪堂規制俱出祖心裁製復從徹微老宿處得之斯真祖
靈有屬大願欲成故種種法言萃于一時每於無意中作有
意之合於難得間啟必得之緣不知造物與之歟抑精誠合
之歟固不憚炎霜將所得文言敬壽諸梓以廣其傳惟
諸高賢覽是刻者知穎之志願之誠特符祖意之神護不沒
也。時
順治戊戌菊月望日五世孫契穎謹識
<ps>楞嚴寺規制敘</ps>
密藏大師鴻飛冥冥已七十夏星白矣法門有想望
其風采者不知無位真人出沒於何剎海忽今秋徑
山璉珠菴五世孫按指穎上人於故老處得其祖之
<pb n="47"/>
法門遺編復於老僧處得其祖之楞嚴規制因丹山
居士屬余一言以刻行之先既序其遺編茲應序其
規制庶使此希世神奇以成拱壁天下後世共得親
見大師生面敦教育於春風化日中凜鍵鎚於迅雷
激電下法乳之施不廣遠乎或曰此規但於楞嚴尚
未可盡行而何足以曲盡諸方之叢社乎余笑曰此
一曲之見也此規又何必楞嚴之能行不能行推此
大法為公之關捩子於種種堂規凡例即參於百丈
清規與尊正規鑒中又何加損之有哉凡有叢林無
叢林但是單丁住山曠蕩行腳有此一冊隨身自律
便足以律眾於人天也此豈法門之小補哉乃為之
序云。
戊戌季秋望日臬亭浪杖人道盛題

<ps>密藏禪師定制楞嚴寺規約</ps>
五世孫契穎較梓
楞嚴寺建自宋嘉祐間為浙西名剎禪講高流多駐
錫焉入
國朝尤與精嚴諸名藍比肩稱盛迄嘉靖辛酉廢為
巨室別業萬曆己卯
郡守金谿黃公以寺居郡治之乾邑治之艮寺廢則
乾艮頹陷迺力請于
按院淄川王公
兵道無錫張公議復之越四載癸未復有規取其地
者
郡守龔公
嘉興顧侯
秀水陳侯堅持不可遂復上之
按院范公
兵道曹公而鄉達
大司空五臺陸公
學憲瑞溪包公
鄉進士袁公坤儀
太史馮公開之相與捐貲協力始得盡歸故地此豈
非伽藍神之默護而一時宰官居士乘運挺生共興
佛事哉大司空以殿宇工繁未易卒舉因買施廳堂
房屋六十餘間先造方丈禪堂屬道開督理工役道
開不自揣勉承諸公之命始事于甲申秋七月迄今
年春二月禪堂齋廚等室告成方且有事方丈太史
謂禪堂既創粗可安僧宜緩方丈而急佛殿夏四月
遂命僧乞施郡中甫三月隱隱有響應之機矣會秀
水陳侯不祿乃不逞輩藉以興讒中止工役此寔道
開德臘淺薄願力輕微所致不然何能舉二十餘年
之廢墮而遂成功于一旦也道開罪戾誠無以自解
敬謝檀越乞食他方殿宇大功俟諸來哲然叢林新
設庶事草創非有成規曷能垂遠今定立寺規十條
錄成一樣十四本方丈禪堂并十二庵各付一本後
之居斯地者願共遵守無作虛文。
分授基地
古藂林百千萬指群居共學法固不得自私粒米
滴水況有分居析爨如俗諦者哉慨自世降風微
法衰道蠹有不居伽藍而恣惰神祠鬼墓旗布星
羅以蠶食檀信者矣有雖居伽藍而割井離煙孳
畜烹宰有甚于俗民者矣有雖居禪室而務多藏
厚積畜子養孫無異于酒肉僧者矣嗟乎狂瀾倒
海撮土其何以迴之碎膽裂肝強順流習今將本
寺基地公私分作一十五分正對城隍廟一分作
佛殿天王殿三門雨花閣及東西兩廊基共闊一
十六丈深三十四丈殿正東而北一分作方丈及
金湯別室般若堂基般若堂藏郡守龔公所書金
剛經石刻及各經板共闊十四丈深二十五丈殿
正西而北一分作禪堂休夏堂及庫司廚司齋堂
旦過堂基共闊十四丈深二十五丈已上皆公所
<pb n="48"/>
也殿東南方丈前一分作一庵基名妙覺殿西南
禪堂前一分作一庵基名等覺各闊十四丈深九
丈禪堂西為街街西共地九畝零南界寺墻西北
俱至城腳街均分作四庵自東而西第一名法雲
庵第二名善慧庵南北各闊十二弓第三名不動
庵南北闊二十二弓第四名遠行庵南北闊二十
四弓有奇佛殿禪堂後濱北共地十三畝東北俱
界寺墻西至城腳街均分作六庵自東而西第一
名現前庵第二名難勝庵第三名燄慧庵第四名
發光庵南俱闊十一弓三尺北十一弓一尺五寸
第五名離垢庵南闊十一弓四尺北十一弓二尺
第六名歡喜庵南十二弓北十一弓三尺而池西
岸地一帶屬之已上皆私室也其法雲善慧庵後
池南弦上地一帶及禪堂後燄慧發光庵前地一
帶俱屬禪堂作菜園亦公所也查方丈禪堂及十
二庵亡僧俱無葵骨地合將現前或難勝庵基動
支禪堂錢糧照叢林舊規造普同塔一座塔院三
間聽禪堂撥僧守之其內隙地悉禪堂種菜辦糧
各庵不得規取寸尺首僧雜役亦應除免不得攀
累此雖私亦公也再照十二庵基內有未造者禪
堂暫管辦糧俟有戒德高流會議與之慎毋徇私
比之匪人尤不得借與俗諦中人豎一椽一瓦以
啟他釁違此言者永劫沉墮。
均派糧差
觀夫南北叢林中方丈禪堂必有德者居之未有
納糧當差者今本寺佛殿方丈禪堂及十二庵共
基地四十一畝一分五釐四毫議除方丈禪堂外
止應十二庵照依精嚴故事無論本庵地之多寡
均派糧差每庵三畝四分五釐各自辦納但永不
得分戶及將地畝割寄俗戶以貽後患違者眾當
協力救正甚則告官懲處不得隱忍其遇造冊及
糧里幫貼使用亦十二庵均派儻有
大德地主矜憐曲護得蠲免佛殿方丈禪堂公占
如他名剎尤幸事也余日望之。
朔望祝延
我釋子不耕而食不織而衣粒米寸絲恩有所自
苟非大事究竟如之何其坐受之故祝延一事實
報恩重務也每月朔望應照各大剎上殿稱祝方
丈禪堂僧畢集十二庵各以首僧一人至違者罰
香十束油十觔供佛二次罰銀一兩作修造之費
二次則會眾擯出其庵另請僧居之所有祝延香
燭并眾僧清茶一杯十二庵逐月輪供今佛殿未
造暫在禪堂祈祝各庵免至。
官府支應
昔法道盛時龍象傑出王臣每敬禮之恐後今也
糧差正供外追呼征索下同胥吏此豈盡王臣之
過哉實我輩不修梵行自入卑賤致之也凡迎接
祈禱一應雜役本寺諒亦不免除塔院係禪堂管
理辦糧雜役應免外議十一庵輪年或輪月充首
僧支理今庵居未經造完已造者先儘輪充永不
得干涉方丈禪堂。
方丈住持
奧稽我釋迦如來之住持五印土也四十九年三
百餘會邈乎不可尚己嗣是達磨東來住持震旦
九年熊耳五葉芬芳智者之天台觀師之清涼繼
嗣亦各有人庶幾皆無忝住持之義于是叢林之
興在禪曰方丈在講曰法堂住持者在禪曰堂頭
在講曰座主曰上堂曰陞座此又禪講說法之所
由分也考之六朝唐宋盛時逮我
太祖
成祖以至弘正間凡住持者皆有司致敬敦請相與
表裏匡扶化道嘉隆以來各寺類以本山酒肉僧
輪充住持且指實行禪者本色道人及諸方參遊
<pb n="49"/>
衲子為野和尚嗟乎為佛子者寧甘心若所為家
和尚哉昔也敦請而至今則牒劄而驅昔也捧喝
上堂今則杯酒入院昔也利生陞座今則自利赴
期又何怪乎有司之驅使而奴隸之也本寺方丈
之攝雖不能迴波泝流上法古昔亦當少匡時獘
冀振玄風凡請住持必咨訪他山名德瓢笠高流
或能以正知正見開悟一切或能精持靜念鎮攝
一切或能堅持淨戒風礪一切無論齒臘高下皆
議請之訪議既定禪堂首座維那并本堂主僧（即監
寺）各庵首僧隨力辦具香信兼求金湯書刺擇日
請迎至日禪堂設齋禮送入院如地遠者止令禪
堂主僧當年首僧齎具眾僧名柬及金湯書刺往
迎不得赴官給帖不得設齋慶賀住持亦不得設
齋款眾如無名德堪以應請不妨闕席慎無以師
子蟲魚貫輪充自食身肉入院之後每月朔望先
晚禪堂設茶千栴檀林首座監寺等執香詣方丈
恭請茶話茶畢或隨意舉唱或參決心疑或咨請
經旨或商略常住事務各庵首僧必至其餘有志
參請者聽住持如欲退院禪堂上中下座及本堂
主僧各庵首僧再四懇留不可然後于禪堂備齋
禮送出院首座有為眾所推仰及前院舉代亦堪
補席蓋古有其事也方丈立住持題名碑一座使
後之人得指而賢否之此昭勸戒其住持闕席方
丈堂舍聽禪堂撥僧守之不許各庵令僧安居以
致侵沒常住。
茶參坐次
自昔禪林參堂入室惟立受而已初無坐禮況敢
與主法者抗使道法不尊今設茶坐次惟住持一
人正坐于上餘皆列坐兩旁自北而南先本堂上
中下座次各庵首僧本堂監寺知賓化主又次各
庵散眾及本堂典座等一切行人即本堂四首座
有耆宿與住持年相若道相似或曾同參共學于
此亦當折節贊揚故一佛出世十方諸佛同集道
場先輩祖師亦類多隱顯上下互相鼓激無他念
也其或未至無學地位更當虛心參學毋自慢高
儻缺住持則第一座舉揚參請坐次則堂中四首
座上位各庵首僧本堂監寺知賓下位餘盡兩旁
序坐。
叢林賞罰
佛律視刑書其詳密不啻萬倍故俗諦中人干冒
國憲無或深怪如僧行少虧即不逾時遍人口耳
是僧家犯佛律為王章所不科議者最多故持佛
律以整肅僧輩實住持之職也本寺凡各庵有事
當白當年首僧轉白禪堂首座赴住持聽理如禪
堂有事則首座知會首僧赴住持聽理住持缺則
首座代理首座并缺則當年首僧鳴板集禪堂監
寺等及各庵首僧共赴方丈議處若事情重大即
住持首座不缺亦當集眾共議方丈設立二簿註
記合寺僧功過有不服公議者連名具呈僧綱司
轉聞
官府懲治。
禪堂規則
古叢林有明眼者主其席又有第一座贊其化由
是諸方參學龍象雲奔霧湧相聚一堂拼命鉗鎚
不至發明己事不已充其心即死于凍餓吾寧焉
何法道衰而叢林敝祖意微而僧行虧主法者惟
利養是圖而號稱粥飯主者亦往往據禪堂為壟
斷借長連曲彔木床為利媒依期論價賈集庸材
以為奇貨而鑄鬻之期畢則競少爭多作散場公
案嗚呼此可為痛哭流涕長太息者也舍是則能
持福緣供接往來者為大善知識矣初不知叢林
之設為何事又或一瓢一衲萬水千山與先聖賢
遺跡作仇讎償路債者為參方之士矣初不知古
<pb n="50"/>
人三到九上與八十猶行腳者為何事又或有因
營修寺院建立講經諷經坐禪念佛期場自謂得
方便募化之道殊不知解說為闡明法要讀誦為
借熏鈍根參禪為究明心地念佛為求生淨土若
營修則自有本分善緣顧可因瑣瑣有為功德而
倒行逆施若此也今本寺禪堂永宜痛戒前非務
在延請正知正見戒德精嚴者為第一座實心實
行勤勞為眾者為主僧每年立二長期四月初一
日結夏至八月終解期十月初一日結冬至明年
二月終解期蓋古惟坐夏今兼結冬者以近來叢
林習便故也舊規上期不過百二十日今百五十
日者以近來真參實學每苦根鈍期速功廢半途
故也歲闕三月九月者以其時便宜澣葺冬夏衣
服故也堂中當遵古法立床曆簿一扇每三月初
一日九月初一日出付書記無論他方此界但能
真實甘淡泊為生死者即與登簿進堂期內除疾
病外決不許起單及告假暫出其修持之法或參
禪或念佛或持經咒或習教觀各從其便惟四時
止靜二時課佛或課經則眾共之苟有不謀道而
謀食不務實而務名冒進此堂即宜擯出即堂內
草深一丈應無所徇其禁戒言笑戲爭等項聽第
一座隨期立規便宜賞罰堂中飲食惟隨庫司豐
儉而致隆殺不應為利養故諂曲求施
門庫司蓄有冬夏衣布于立夏前三日合堂內外
均給散之禪堂一應銀錢米貯庫司主僧惟董理
提調不得擅自私蓄凡主僧不守禪規或徇私謀
為及容留不肖僧眾許眾白第一座以理勸戒不
改則知會首僧共白方丈更宜擯出不得互相姑
息致墜叢林。
各庵規則
僧俗之分不徒以其跡蓋有實存焉乃今住寺分
房豈獨盡亡其實抑且并去其跡所存惟薙染而
已本寺分居十二所不曰房而曰庵宜取名十地
二覺者屬望之意實深且重所願各庵悉照禪堂
規約精進修持冀挽頹習不爾亦當無虧戒律無
毀規儀不缺二時課程自辦一生事業庶無忝居
名藍為佛子至若栽蔥種韭蠶桑孳畜尤本寺昔
日傾廢之因切宜重戒。
常住修造
修寺建塔世疇不以有為功德稱之然亦顧主修
者何如人耳若為自求人天福報稱之曰有為固
宜苟念一切眾生慳貪執重藉此而銷亡其執習
又念一切眾生處大火宅中熱惱無告藉此令得
寄滴水于佛海作他劫清涼之源又念時當末季
像教漸微藉此而扶十二于千百令未來諸眾生
見一剎聞一剎入一塔廟一瞻禮一指顧一低頭
皆成佛道如是而可謂之有為乎哉故在凡夫則
終日靜坐徒增我習在菩薩則一止一作無非妙
用奈何今之修造者不惟尟普賢願行而求報人
天者且寡矣故佛亭旗鼓歌舞街衢者有之廣求
書刺遍叩豪門者有之入一郡邑至一聚落多方
探訪專求善施者有之舍是則或建講經坐禪之
期或開念佛誦經之會千奇萬怪簧鼓檀那倒行
逆施毀佛規式要之盡非修造本分行門也今本
寺置立緣簿四副每副四冊自一分至九分為一
冊自一錢至九錢為一冊自一兩至九兩為一冊
自十兩以上為一冊內將一副存本寺收支櫃上
立二櫃主掌之有來寺隨喜者隨緣乞施將三副
擇請真實戒行僧分布城邑隨緣乞施無貧富無
貴賤無多寡必施而後已有慳結者當為三懇化
之無倦即農樵負販發心喜捨少至一錢一縷一
粒亦當生恭敬尊重心以受之蓋貧人一錢與百
千萬貫等也如是募緣其得雖寡而緣則溥其時
<pb n="51"/>
雖久而功則堅所收之銀惟貯櫃中不得入方丈
禪堂及各庵櫃上別立收支二簿凡收支銀兩櫃
主會同禪堂監寺及管工僧三面眼同稱兌登註
明白除木石磚瓦灰釘工匠外分毫不得他費亦
不得彼此支借以昧因果自沉苦趣其殿宇式樣
基址界分俱有定規無擅更易方丈禪堂并各庵
不得私自取用寸木片瓦及私役匠作做造家火
如有此等管工僧白眾罰銀一兩公用仍罰賠所
費工料叮寧告戒之後有故犯者伽藍神其殛之。
皇明萬曆乙酉冬十一月望日沙門道開識

　（本寺
　欽蒙
慈聖宣文明肅皇太后
賜畫像觀音大士一軸紫衣一襲每年十一月十九
　日恭遇
皇太后聖節及
今上聖節冬節年節住持當遵奉
　南京禮部劄付及
　本府帖文內事理陳像披衣祝
賀尋常務要珍藏保護不許披展玩褻如住持闕則
　禪堂首座代披行禮首座并缺則監寺代披行禮
　凡住持首座監寺重換須交收明白至囑
　時
皇明萬曆己丑五月朔旦道開續筆
<ps>密藏禪師楞嚴寺禪堂規約</ps>
徑山五世孫契穎較梓
昔如來應世作大醫王救療眾生良非一味故四十
九年惓惓善誘而防非止惡律部獨詳焉迨夫世降
風微僧行譾劣由是百丈大師大不獲已曲施俯徇
建立清規此又貫高田光之用心也然其周折進退
經曲威儀猶有足觀宋程伯子有言三代禮樂在是
矣何今也日趨日下愈流愈遠比丘家率以詩文字
畫爐香杯茗相高習成逸豫燕安背馳本教而世之
所以貴方外交者亦惟此輩而已如是而欲其持佛
律奉祖規為七眾瞻依得乎興言及此誠可痛悲略
示堂規幸相持守。
近世修行類曰參禪念佛然參禪念佛非有定時
定處一日之間自子至亥皆參禪念佛時也靜鬧
閒忙皆參禪念佛處也故溈山典座雪峰飯頭黃
梅腰石力春白雲身親磨職皆莫不洞徹心宗作
後模範凡我同居起居食息俯仰周旋慎毋虛度
光陰各顧本參本念先德云一息不在如同死人
勉哉。
二時功課乃叢林舊規一聞報鐘內外盡合隨堂
禮誦違者罰跪香一炷惟廚庫各留看守一人及
茶頭應免有疾及有公務者亦免。
叢林飯食粒米滴水義重同餐除打板過堂外有
私自飲食及私與者各罰跪香一炷惟客至并有
常住公事先出後歸及戒過午食者病者不論。
酒戒律中甚嚴凡號稱比丘佛子若飲酒者跪香
一炷再犯擯出有病服藥及工僱人不論。
叢林之建為眾參學之地非曰美觀亦非戲謔鬧
鬨場也凡有閒談雜論者跪香一炷嬉笑及攀肩
搭背損失威儀者跪香二炷再犯罰油一觔三犯
擯出其罵詈諍鬥者無論是非各跪香二炷罰油
一觔再犯擯出。
戒赴請念經夫佛說一切法本欲眾生聞而思思
而修修而證若讀若誦亦不過使劣根人出口入
耳文熟義解迺今藉以博身口受用甚至杜撰偈
讚歌舞悅人且用角技矜能恬不為恥豈不大悖
佛祖意哉即如瑜伽一教彼固自有儀軌真言初
未嘗令人念何經亦未嘗令禪者為之古有撥僧
<pb n="52"/>
應供齋畢轉經亦不過因齋轉經非因經賈利也
弊至于今誠可痛憫凡居此堂者決不許赴俗誦
經以圖利養違者罰油十觔。
戒接待女眾夫婦女入寺禮佛固其善心然民風
不古謗讟易興而我教往往受斯玷累不可不戒
今縱不能嚴拒其來亦當漸為杜絕之計凡我同
居不許以一茶一飯款延婦女及接言談違者即
時擯出。
禪堂內外各不許私收徒弟及披薙違者師徒俱
擯倘有在家善人及在寺行人欲請法名者監寺
為白首座命之。
禪堂內外非為常住公務不許私出違者每一宿
罰跪香一炷五日以上者擯其有公務及省師省
親訊友者須白首座允可立限水牌方出違限者
每一日罰跪香一炷十日以上者擯。
近時海內叢林衰落大都皆以住持不得其人而
禪堂內外又賓主太相懸絕在堂內者意不過曰
藉衣食以資熏脩己耳叢林得失漠不介懷故一
飲一食百謝千酬宛然恩出主僧受之分外在堂
外者則賴此以便私圖聲價既售利養既歸鮮不
畜子養孫親疏爾我其究也不至盡逐高賢不已
情深業重伽藍神且厭薄之而叢林之廢可日待
不知檀那滴水慘劇洋銅而叢林內外實關一體
譬之一夫身心不可岐而二焉者也且今所稱主
僧及俗呼當家蓋古監寺職耳首座監寺相與表
裏冀贊住持以弘化道分自有差詎容倒置本寺
倘缺住持則堂內外事無大小必監寺白首座裁
之庶幾其猶心臂指之相使而得免夫內輕外重
借公營私之弊乎。
禪堂立床曆執事二簿凡欲入堂及領執事者必
白首座訊其名號鄉族及無忤逆逃叛緣事在官
等由然後錄艸簿登水牌令之安單就職閱旬月
察其人果心無外慕與眾和同然後入堂者登床
曆簿領執事者登執事簿有不白首座徇私擅留
者罰跪香一炷所留人擯去其由堂外執事入堂
及堂內出就外職者不必登艸簿水牌。
禪堂立記過簿一扇凡僧行有過每日晚課畢堂
內聽維那糾舉堂外聽監寺糾舉俱首座酌量輕
重論罰罰畢登註記過簿臨罰抗辯不服者加罰
香一炷再不服者擯。
堂外執事除犯清規立擯外凡無過欲起單者須
半月前預白請人替職如滿半月即無人交替聽
從起單。
禪堂立交割題名簿一扇佛像經書器物簿二扇
凡交割家務須舊管者或點茶或備齋請住持及
堂內外各庵首僧切近檀越眼同將常住佛像經
書器物照簿逐一查點交收明白然後題交者收
者名于交割簿方丈以下皆書名花押證盟如有
缺少須責賠償蓋常住物寧有增無寧有損也倘
下手無正職收領聽住持或首座命僧署管署管
人亦須題名交割簿常住物不可令一日失守其
佛像經書器物簿二扇一存欽賜匣內以立根本
一存首座寮以時稽查如有檀越增施佛像經書
及賢能主僧新置器物即須添記二簿以聽交割。
禪堂立經書器物暫時出入簿一扇凡有公事取
本堂常住物出外應用及借他寺院物來堂應用
即旦夕亦宜登簿以便日逐查銷蓋人命無常呼
吸代謝前後失告罪業誰歸其欽賜匣內物尤必
首座面眾親手檢查出入不許他人私自啟閉匣
上鎖匙須收庫司至祝至祝。
禪堂立亡僧抄劄簿一扇凡堂內外有僧亡化首
座即時集眾抄劄登簿所有衣缽除量與看病行
人外盡須估唱為買棺木及點茶或備齋請眾誦
<pb n="53"/>
經稱佛津送茶毘以資冥薦如無衣缽者須常住
量力津送亦須記其名號鄉族及化時年月日時
此叢林重規不可忽也。
禪堂雖戒應付誦經倘有檀越就詣本堂禮誦則
無可辭之理堂內合輪次撥僧以應如所應撥之
僧于檀越所欲誦之經稍不閑熟聽首座另撥即
抵下次應撥之數也又或檀越意有專指則亦委
曲從之其經資無論多寡悉照常規合堂內外三
等均分不得私收入己違者罰油五觔。
禪堂錢糧雖貯庫司而收支簿則堂內書記掌之
凡檀那粒米寸絲必入堂白眾登記庫司日逐支
用銀錢須錄水牌每日晚課畢送書記謄入簿內
半月筭結一通即暫時賒借亦須白堂登賒借收
支簿以便查銷。
皇明萬曆己丑仲夏朔道開謹白

<ps>明吳江接待寺監寺前徑山寂照庵司藏念雲勤公
塔銘（并序）</ps>
維我達觀大師遺讖有怪來雙徑為雙樹貝葉如
雲日自屯之句故闍維而建窣堵波則歸骨於鵬
摶峰方冊以行脩多羅則貯板於寂照庵蓋一遵
先訓云而大師生緣實在吳江吳江之接待寺尤
其所常駐錫地念雲勤公於大師為法孫於雙徑
經房吳江接眾皆嘗為主者葬處在徑山黃沙灘
左余於兩處皆忝稱外護不能無片言以誌其方
墳乃序而銘之公諱興勤念雲者其字也俗姓張
氏河南之禹州人少失怙恃十六即入清涼山勤
行苦行幻余本公見而器之曲為成就既一再往
還京師得事密藏開師命今名為弟子然猶未為
薙染開師乃大師之得法上首諸法門弘護事皆
親承付囑一力擔荷大師欲易梵筴為方筴以流
通大藏開本二公實為領袖時方設刻場於五臺
取施貲於吳越金錢出納之在南方者余友周季
華氏司之而齎持道路者惟公一人蓋為開師所
托重如此又以其間隨大師遍謁諸大名山公充
前驅先至後息汲泉掃室以息大師之道從其勞
瘁亦倍於他人開師隱遁公於大師前落䰂禮別
尋師繩橋鳥道無險不經終南峨嵋匡廬衡嶽無
幽不歷迄不得師消息蓋行逾萬里期越三年而
始返就大師於潭柘俾充都管裨益為多公長身
偉貌熱腸直口事所當言即大師室中眾皆屏息
者亦陳白無所畏讓既以北地苦寒遷五臺經板
於雙徑立為定法山之寂照主收藏禾之楞嚴主
流行推公領其事余友周子介氏與共為經紀事
事咸理吾邑接待寺地處南北之衝雲水來遊肩
摩踵接無邊海公主此禪院願王深廣道行高嚴
十方粥飯主人稱為第一萬曆庚戌海公遷化難
乎其繼邑諸檀越我沈周兩氏為之倡余家僉憲
憲副兩兄輩特禮致公以據其席公缽無異飯篋
無餘衲一心為眾千指稟仰叢林之盛視昔有加
邑諸宰官若前趙中丞周冏卿及今呂李兩司馬
孫方伯始吳侍御沈儀部輩無不終信嚮之檀施
所積凡置常稔田三頃計每日可以一畝之餘粒
供眾歲所求者惟果蔬薪炭雜需公亦時或以施
資假貸於往來善信取息佐其缺乏或以好利諷
之公毅然曰吾不爾者齋廚諸費何來固知公不
避殖貨之嫌者正其飯僧深切處也又增置養老
堂以居退休則與其法友念光通公協力成之公
往執侍大師左右嘗令熟讀永嘉集等未來接待
時曾當寒熱交作中夢作諸經頌其頌法華一首
云悟佛三乘坐信車利生道行辨龍蛇如獐獨跳
蕉芽種蓮葉波心不染沙醒以告人聞者異之及
領堂事寒宵暑夜課誦必以身先迄老不怠有關
<pb n="54"/>
常住細務畢親夙有威望見者自皆畏而服之暮
年屢病屢起終不肯以衰憊自佚崇禎戊辰十月
二日遂爾長逝世壽七十有一法臘三十有五公
素不畜徒晚見一僧朴誠他日可奉香火為命名
隆徑而字以香菴立為己嗣黃沙灘有山四十畝
售自天然房者俾作塔院恒產今來乞銘者即隆
徑是也公歿既從茶毘庚午歸葬山中而碑碣尚
虛余從子君善常寄跡禪寮稔公行履為詳余得
撮其梗概作為銘詩銘曰。
 紫柏垂芳奕葉有光勤公挺出厥貌堂堂心奉塵
剎氣作金湯飯出香廚經藏寶坊淵神篤護歿而
不忘孫枝祖蔭趾頂相望敢告山靈環護是鄉彌
天法雨永作津梁 
皇明崇禎六年歲次癸酉中秋之吉　　　　弟子隆徑立
石
賜進士第通奉大夫巡撫山東提督軍務兼理河道
營田都察院右副都御史前山東等處承宣布政
司左布政加正二品服俸　　　　沈　珣撰
賜進士出身文林郎四川道監察御史欽差提督省
直援遼餉務前奉
命巡按陝西兼攝三鎮地方　　　　吳　煥書丹
賜進士第中奉大夫浙江等處承宣布政使司右布
政使　　　　孫枝芳篆額

<ps>附刻徑山請書</ps>
徑山興聖寺天下選佛場始而
國一欽把牛鼻繩逮於
佛日杲作師子吼信為麟鳳飛遊之苑允矣龍象蹴
踏之區既去聖遠而邪法興遂當人藏而正宗墜
豈期法堂前草深一丈安得寶座上舌覆大千（昭）
等幸忝僧倫深慚勝剎思以身而徇道特為法而
求人然重提
佛祖已墜之綱宜得慧行絕倫之士顧日月照臨而
眚盲莫睹雷霆震烈而聾聵無聞爰自辛卯之歲
二月望日本寺方舉千人佛會畢舉洪鐘有
師自方外趨來登堂禮佛略徘徊乎
祖塔遂振錫而遄征（昭）等目珠光而自失瞻寶月而
踟躇念一去之何追憺中心以忽若迺告　幻居
界師師驚曰此
尊者也日之云暮相與追于雙溪執炬以行剝啄窮
于列戶天與之逢果得其處時且丙夜境方在瞑
夢綠袍之拜跪覺緇衣以皈依
尊者問先古之遺蹤索志書之全帙星言夙駕扳仰
無由明發告辭犬馬中結忽念本山伽藍衣綠者
眾迺驚神靈為法擁衛有歸蒐彼志書用將以獻
尊者辱賜徑山之歌重浚放生之沼增我山之光鑒
啟列祖之緒端（昭）等非人知恩知德當今之世舍
此其誰八十人中載來果是幻居界師曉諭（昭）曰
尊者道在天下跡遍四方道合則千里命駕義乖而
一飯拂衣迅雷不測其機用神龍難窺其躍潛或
有銜仰終年不獲半面蓋是門風之峻絕非存情
者之可疏親耳吾為子計
尊者上足二人幻予本禪師　密藏開禪師並親承
棒喝久侍巾瓶
尊者法道庶幾在茲一則春風和氣大眾瞻依一則
枯雪嚴霜魔眷銷伏真如左右手不分兄弟身既
而見之大江以南士大夫之好法者咸舉芳名淨
比丘之飽參者盡揚道譽于是　界師為紹諸名
公勸言（昭）等躬即五臺山妙德菴稽首
二師座下將以不腆用致我詞恭惟
幻余本禪師
密藏開禪師悟有生鴆毒乘出世舟航號稱飽參寔
宗門之爪牙卓有實行蓋法窟之頭角平生刻苦
<pb n="55"/>
於道諸方咸服其誠誓將把手牽一切人同入涅
槃場豈得掉臂向五臺山獨居清涼地秋月行空
非厭污而匿照春雷震物將隨地而發聲況三千
樓閣雖墟而十萬松杉未老山花野草微風動搖
猶堪永日暮鼓晨鐘清規隱映未錯用心謂於棒
頭喝下可見彼八十一人勿言寺老僧殘曾安我
千百七眾紺目金容期重臨於鳥道慈雲法雨且
忽湧於龍宮斯雖諸祖莊嚴此山之宿願待人而
行實
尊者賜歌浚沼之公案得
師以了感因緣之殊勝知諸佛之冥加爰遍盟於
諸檀特專祈於
法座螻螘微誠冀慈嚴之易動巖龕久寂睹佛日之
重輝幸賜哀憐均垂允諾謹疏。
萬曆壬辰正月元日
　　徑山興聖寺弟子圓昭　圓輝
　　　　　　　　　海舟　古曇
　　　　　　　　　性正　如昇
　　　　　　　　　如昪　如旻
　　　　　　　　　淨霖　真月
　　　　　　　　　圓曉　圓奎等仝稽首頂禮
<ps>尊者與藏大師書</ps>
大都法化之柄所以抑揚聖凡之椎輪也苟非見地
高古脫略窠臼不動思惟神情開朗者誰敢妄襲之
哉邇來庸鄙設與言此未有不縮首駭而唾舌者也
苟不立志則臭虫勿若矣予又何言哉徑山諸僧遠
來不易須委曲成就凡一應事體當與幻予幻居議
之可通者但憑汝決之無煩老漢介意至囑開郎目
之。

<talk>刻闢邪集序</talk>
<img n="J/J23p0047_01.png"/><rubynote t="【圖】"/>

<img n="J/J23p0047_02.png"/><rubynote t="【圖】"/>

<other>天學初徵</other>
金閶逸史鍾始聲振之甫著
新安夢士程智用用九甫評
鍾子讀易於震澤之濱。有客扣廬而問曰。吾聞子年
十二三。時便以千古學脈為己任。闢釋老閑聖道今
三十餘載矣。足不窺戶外。不與名公大人交。亦不思
致身以事君。將安補於世道哉。且子不聞近世有天
主教乎。其人從大西來。一見我中國之書悉能通達。
＆unrec;亦闢佛而尊儒與子意甚相符也。曷一共討究焉。
鍾子欣而作曰。有是哉。彼既從大西來。乃不袒釋而
袒儒。意者吾聖道晦而復明之機乎。願聞其旨。客迺
出聖像略說一冊以示之。鍾子讀甫竟。遂詬曰。嘻此
妖胡耳。陽排佛而陰。竊其秕糠偽尊儒而實亂其道
脈。請即以彼說攻之。彼云。天主即當初生天生地生
神生人生物的一大主宰。且問彼大主宰。有形質耶。
無形質耶。若有形質。復從何生。且未有天地時。住止
何處。若無形質。則吾儒所謂太極也。太極本無極云
何有愛惡。云何要人奉事聽候使令。云何能為福罰。
其不通者一也。且太極只是本具陰陽之理。是故動
而為陽。靜而為陰。陰陽各有善惡之致。故裁成輔相
之任獨歸於人。孔子曰。人能弘道。又曰為仁由己。子
思曰。致中和。天地位焉。萬物育焉。易曰。先天而天弗
違。若如彼說。則造作之權。全歸天主天主既能造作
神人。何不單造善神善人。而又兼造惡神惡人以貽
累於萬世乎。其不通者二也。且天主所造露際弗爾
何故獨賜之以大力量大才能。若不知其要起驕傲
而賜之。是不智也。若知其要起驕傲而賜之。是不仁
也。不仁不智。猶稱天主。其不通者三也。又露際弗爾
<pb n="56"/>
既罰下地獄矣。天主又容他在此世界陰誘世人。曾
不如舜之誅四凶。封傲象也。其不通者四也。且天地
萬物既皆天主所造。即應擇其有益者而造之。擇其
有損者而弗造。或雖造而即除之。何故造此肉身。造
此風俗。造此魔鬼。以為三仇。而不能除耶。世間良工。
造器必美。或偶不美。必棄之。以至大至尊至靈至聖
之真主曾良工之不如其不通者五也。孔子曰。天何
言哉。孟子曰。天不言。以行與事示之而已矣。今言古
時天主降下十戒。則與漢宋之封禪天書何異。惑世
誣民莫此為甚其不通者六也。又天主降生為人。傳
受大道。未降生前居在何處。若在天堂。則是天主依
天堂住。如何可說天主造成天堂。若言既造天堂。依
天堂住。如人造屋還即住屋。則未造天堂時。又依何
住。若無所依。則同太極。不應太極依天堂住。福罰人
間。亦不應太極降生為人。其不通者七也。又天主既
降生後。彼天堂上為有本身。為無本身。若無本身。則
天上無主。若有本身。則濫佛氏真應二身之說。而又
不及千百億化身之奇幻。其不通者八也。又謂天主
以自身贖天下萬世罪過。尤為不通。夫天主既其至
尊無比。慈威無量。何不直赦人罪而須以身贖罪未
審向誰贖之其不通者九也。又既能以身贖人罪過。
何以不能使勿造罪。其不通者十也。又既云贖天下
萬世人罪而今猶有造罪墮地獄者。仍贖不盡。其不
通者十一也。吾儒謂堯舜之聖。不能掩其子之惡。孝
子慈孫。不能改幽厲之過。所以自天子至於庶人壹
是皆以修身為本。而今天主既可贖人罪過。則人便
可恣意為惡總待天主慈悲贖之。其不通者十二也。
遺下教規。謂只有一造物真主。至大至尊。要人奉事
拜祭。而盡抹殺天地日月諸星。則與佛氏所稱唯吾
獨尊何異。陰倣其說而陽排之。其不通者十三也。佛
氏雖曰唯吾獨尊。尚謂天地日月諸星。覆炤世間有
大功德。護世鬼神保祐人間。宜思報效。今乃曰不當
拜祭則專擅名利之惡。甚於佛氏。其不通者十四也。
既不許輪迴之說。又云人之靈魂嘗在不滅。有始無
終。則轉積轉多。安置何所。其不通者十五也。若謂天
堂地獄皆大。可以並容。何異佛氏之說。其不通者十
六也。又彼謂佛氏所稱三千大千華藏世界。人所不
見便是荒唐。今彼所稱天堂地獄又誰見之。其不通
者十七也。又謂天堂地獄。雖然未見。卻是實理。則安
知三千華藏非實理乎。而苦破之。其不通者十八也。
又謂臨終一刻聽從天主教法。也還翻悔得轉。則與
佛氏臨終十念相濫。汝說要真。佛氏亦說要真。汝說
要依十戒。佛氏亦說要依十戒。汝說從自己身心上
實實做出來。佛氏亦說從自己身心上實實做出來。
汝說要真心實意痛悔力除後來不敢再犯。佛氏亦
說要真心實意痛悔力除後來不敢再犯。全偷佛氏
之說而又非之。其不通者十九也。又佛氏專明萬法
惟心故凡事只靠一心汝既專明萬法惟天主則凡
事只靠一天主足矣。又何用從自己身心做出耶。若
仍要從身心做出則權不獨在天主明矣而妄立天
主。其不通者二十也。汝既要攻釋道兩家。須搜其病
根彼方心服。若謂要人施捨些錢財。備辦些齋飯燒
化些紙張。便是功果。恐彼二氏亦未必心服。而汝又
仍教人奉事拜禮天主聖像與彼何異。其不通者二
十一也。吾儒謂物物一太極天命之謂性故人人可
以成位於中。至於尊卑名位。則森然不亂。故天子事
上帝諸侯祭山川社稷。大夫五祀。士祭其先。今既謂
天主至大至尊。又令家事而戶奉之。與佛老二像何
異而妄自表彰以為不同。其不通者二十二也。吾故
曰陽闢佛而陰竊之偽尊儒而實壞之者也。逐其人。
燬其書。禁天下不得存其像。庶不為中國之賊耳。聞
彼妖徒聰明能辯。必有以解吾徵者。吾將再徵之。

<pb n="57"/>
天學初徵
<other>天學再徵</other>
金閶逸史鍾始聲振之甫著
新安夢士程智用用九甫評
鍾子作天學初徵。客閱而笑曰。甚矣子之鹵莽也。乍
聞天說曾未深究。遽謂不通而徵之。子且再閱西來
意。三山論學記。及聖教約言。則不通者。乃在子而不
在彼矣。鍾子取而細讀之。復為之徵如左。
其言曰。上天自東運行。而日月星辰之天。自西循逆
之。度數各依其則。次舍各安其位。倘無尊主幹旋主
宰。其間寧免無悖。譬如舟渡江海。上下風濤而無傾
蕩之虞。雖未見人。亦知一舟之中。必有掌舵智工等。
徵曰。舟之渡江海也。舟必各一舵工。未聞一舵工而
遍操眾舟之上下者也。又操舟者必非造舟人也謂
天惟一主。并造之。并運行之。可乎。
其言曰。凡物不能自成。必須外為者以成之樓。臺房
屋不能自成。成於工匠之手。天地不能自成。成於天
主等。徵曰。工匠之成房屋也。必有命之成者。天主之
成天地孰命之耶。工匠成房屋。不能為房屋主。彼成
天地者。又烏能為天地主乎。
其言曰。天下之物極多極盛。苟無一尊維持調護。不
免散壞。是故一家止有一長。一國止有一君。一人止
有一身。一身止有一首等。徵曰。謂一身無二首。可也。
謂一身一首之外。別無他身他首不可也。謂一家無
二長可也。謂一家一長之外別無他家他長不可也。
謂一國無二君可也。謂一國一君之外更無他國他
君不可也。謂一天無二主亦可也。謂一天一主之外
獨無他天他主可乎。又一身雖惟一首。首必與四肢
百骸俱生。非首生四肢百骸也。一家雖惟一長。長必
與眷屬僮僕並生。非長生眷屬僮僕也。一國雖惟一
君。君必與臣佐吏民俱生。非君生臣佐吏民也。則一
天雖惟一主。主亦必與神鬼人物並生。謂主生神鬼
人物可乎。
其言曰。天主非天也。非地也。而高明博厚。較天地尤
甚。非鬼神也。而神靈鬼神不啻。非人也。而遐邁聖睿。
乃至無始無終。無處可以容載。而無所不盈充等。徵
曰。既無所不盈充。則不但在天堂。亦遍在地獄也。不
但遍天地。亦遍在神鬼人獸草木雜穢等處也。若謂
高居天堂。至尊無上。則盈充之義不成若謂遍一切
處則至尊之體不立或救之曰。天主之尊。如日在天
光遍一切。雖遍而不失其尊雖尊而光原自遍。今再
徵曰。是仍有處所有方隅有形像也。日有形像彼謂
天主造之。天主亦有形像。又誰之所造耶。
其言曰。吾天主。乃經所謂上帝也。遂引頌雅易傳中
庸等以證成之。徵曰。甚矣其不知儒理也。吾儒所謂
天者有三焉。一者望而蒼蒼之天。所謂昭昭之多。及
其無窮者是也。二者統御世間主善罰惡之天。即詩
易中庸所稱上帝是也。彼惟知此而已此之天帝但
治世而非生世譬如帝王但治民而非生民也。乃謬
計為生人生物之主。則大繆矣。三者本有靈明之性
無始無終。不生不滅名之為天。此乃天地萬物本原
名之為命。故中庸云。天命之謂性天非蒼蒼之天。亦
非上帝之天也。命非諄諄之命。亦非賦畀之解也。孔
子曰五十而知天命。正深證此本性耳亦謂之中故
曰喜怒哀樂之未發謂之中。中也者天下之大本也。
亦謂之易故曰易無思也。無為也。寂然不動感而遂
通天下之故。亦謂之良知。故曰知至而后意誠。亦謂
之不睹不聞。亦謂之獨。故曰戒慎乎其所不睹。恐懼
乎其所不聞。君子必慎其獨。即孔子所言畏天命也。
亦謂之心。故曰學問之道無他。求其放心而已矣。亦
謂之己。故曰君子求諸己。為仁由己而由人乎哉。亦
謂之我。故曰萬物皆備於我矣。亦謂之誠。故曰自誠
明謂之性。誠者天之道也。此真天地萬物本原而實
<pb n="58"/>
無喜怒無造作無賞罰無聲臭。但此天然性德之中
法爾具足理氣體用故曰易有太極是生兩儀等然
雖云易有太極而太極即全是易如濕性為水。水全
是濕。雖云太極生兩儀。而兩儀即全。太極雖云兩儀
生四象。四象亦即全是兩儀。雖云四象生八卦。八卦
亦即全是四象乃至八相盪而為六十四。六十四互
變而為四千九十六。於彼四千九十六卦之中。隨舉
一卦隨舉一爻。亦無不全是八卦全是四象全是兩
儀全是太極全是易理者。譬如觸大海一波無不全
體是水全是濕性者文如撒水銀珠顆顆皆圓。故凡
天神鬼人。苟能於一事一物之中。克見太極易理之
全者在天則為上帝。在鬼神則為靈明。在人則為聖
人。而統治化導之權歸焉倘天地未分之先。先有一
最靈最聖者為大主。則便可有治而無亂。有善而無
惡。又何俟後之。神靈聖哲為之裁成輔相而人亦更
無與天地合德先天而天弗違者矣彼烏知吾儒繼
天立極之真學脈哉。
其言曰。魂有三品。下名生魂。草木之魂是也。中名覺
魂。禽獸之魂是也。此二皆滅。亦云有始有終。卜名靈
魂。即人魂也。此魂不滅。亦云有始無終。徵曰。靈與覺
異。則有始而無終。覺與生異。何皆有始而有終也。且
謂禽獸有覺而無靈。惟人為有靈者。現見世之愚人。
但念飲食婬欲。他無所知。與禽獸何異。現見世有義
犬義猴。捨身殉主。訴官理究與人何異。故孟子亦云。
人之所以異於禽獸者幾希庶民去之君子存之豈
可妄分一有終一無終耶。
其言曰。周公仲尼之論孰有狎后帝而與之一者。設
匹夫自稱與天子同尊。其能免乎。地上民不可妄比
肩地上君。而可同天上帝乎。徵曰。庶民不敢擬帝王
者名位也。不敢讓帝王者德性也故曰朝廷莫如爵
輔世長民莫如德。又曰當仁不讓於師。又曰自天子
以至於庶人。壹是皆以修身為本。故文王。人君也。而
純亦不己。可以配天仲尼匹夫也。而祖述憲章不名
僭竊。且父之生子也誰不欲子之克肖者天主既為
大父實生於人乃不欲人之肖之何哉。
其言曰。知者之心含天地。具萬物。非真天地萬物之
體也。若止水明鏡。影諸萬物。乃謂明鏡止水均有天
地。即能造作之。豈可乎。天主。萬物之原。能生萬物。若
人即與之同。當亦能生之。徵曰。止水明鏡之影萬物
也。鏡水在此。萬物在彼。有分劑。有方隅。故知是影而
非體也。心之含天地具萬物也。汝可指心之方隅分
劑猶如彼鏡與水乎。若心無形朕。不能生萬物者。天
主亦無形朕胡能生萬物也。若天主無形而能形形。
心獨不可無形而形形乎。
其言曰。有在物之內分。如陰陽是也。有在物之外分。
如作者之類是也。天主作物。則在物之外分矣。徵曰。
天主作天地萬物必在天地萬物之外。如匠作器皿。
必在器皿之外。是固然矣。然則天主有方隅也有分
劑也。原非遍一切也。則必有分段也。有變遷也何以
無始無終。能為萬世主乎。
其言曰。形者在所。故能充乎所神無形。則何以滿其
所乎。一粒之大萬神宅焉。豈惟往者。將來靈魂並容
不礙也。徵曰。神之無形。善乎其言之矣。然無形則無
往來。亦無數目。亦無生滅。而曰靈魂天主所生其可
乎哉。
其言曰。化生天地萬物。乃大公之父也。又時主宰而
安養之。乃無上共君也。世人弗仰弗奉。則無父無君
至無孝至無忠也。徵曰。夫世間之法。決無全能。故天
地能覆載而不能炤明。日月能炤明而不能生育。父
母能生育而不能教誨。師友能教誨而不能賞罰。君
主能賞罰而不能無漏網。鬼神賞罰無漏網而又不
能覆載炤明等。若天主果有全能也則直以天主覆
載炤臨生育教誨賞罰之而可矣。又何用天地日月
<pb n="59"/>
君親鬼神為若猶待天覆地載乃至親生君治之也。
則天主全能安在今現見人之生也。天覆之地載之
日月炤臨之。父生之。母育之。國君統治之。鬼神昭鑒
保護之。顧不知感其恩德。獨推恩於漠無見聞之天
主。謂之大父大君既謂之大父大君則必以吾父吾
君為小父小君矣豈不至無孝至無忠哉又設謂天
主全能。即寄於天地日月君親鬼神。如國主寄全用
於公卿牧長。則庶民有善。官宰賞之可矣。庶民有罪。
官宰罰之可矣。豈事事必經國主哉。又庶民之所承
事。亦但承事官宰無違。即為承事國主矣。豈必獨事
一主而禁其承事官宰哉。今謂仙佛僭竊。禁不承事。
猶之可也。天地日月鬼神。固天主所造以覆載炤護
人者而亦禁其拜祭不亦異乎。
其言曰。人心性命。原天主所賦也。徵曰。天命之謂性
紫陽之解甚謬。吾已釋大意於前矣。夫可賦者。必其
有形者也。心性有何形像而可賦乎。若無形像而仍
可賦。則天主靈明。亦必有賦之者矣。又可賦則可奪
云何有始而無終乎。
其言曰。必先有物而後有理。引詩云有物有則。徵曰。
夫理者貫於物之終始而能成物者也。故曰誠者物
之終始。不誠無物。詩所謂有物有則。正繇從理成物。
故即物是理。如金作器。器全是金也。若言先有物而
後有理。則未有物時便無理耶。既無物即無理。則無
天地時尤必無理。而天主在天地先。乃無理之尤甚
者也。
其言曰。必有無始而後有有始。有無形而後能形形。
吾身之先。必有父母生我。必有天主降衷於我。徵曰。
無始無形。快哉論也。若天主無始。則父母亦無始乎。
天主無形。則父母亦無形乎。或解之曰。父母有形。故
有始。天主無形。故無始也。徵曰。吾身有形。故有始吾
心性無形何為不無始乎。
其言曰。天地猶一宮室也。宮室樓臺必待有主製造
而後成。曾是天地之大。無有主之者。竟能自造自成
乎。徵曰。宮室未成時。主及工匠。依地依廠。天地未成
時。天主何依耶。又宮室則用土木瓦石成之。天地用
何物成之耶。又未有天地。先有成天地之料耶此料
為本有之為天主生之耶。且安置何所耶。為在天主
身內為在外耶。若在身外。則天主不遍一切。若在身
內不幾戕賊其身而以為天地萬物耶。
其言曰。太極之說。不過理氣二字。未嘗言其有靈知
覺。明也既無靈覺何以主宰萬化。徵曰。孔子不言易
有太極是生兩儀乎。夫易即靈明知覺之本性也故
無思無為寂然不動感而遂通然正不必以此主宰
萬化。若萬化定有主宰。則但化善而不化惡。但化樂
而不化苦。聖人修道之教。反為無用矣。
其言曰。儒云物物各具一太極。則太極與物同體囿
於物而不得為天地主。徵曰。太極妙理無分劑無方
隅。故物物各得其全全體在物而不囿於物也。孔子
曰。範圍天地之化而不過。曲成萬物而不遺。通乎晝
夜之道而知。此之謂也。汝謂獨一天主。不與物同體。
則必高居物表有分劑有方隅矣何謂無所不在。
其言曰。人為天主所生。悉啟翼於善。或乃為惡。則同
人所自造。徵曰。天主既有全能。何以好善而人不善。
惡惡而人反惡。或救之曰。如父母生子。但欲其善。不
欲其惡。子偏作惡。父母何辜。徵曰。父母生子身。不生
子心性。故不得自在也。天主既生其心性何不但生
善心性耶。
其言曰。天主生物。欲以養人。生人欲以事主。徵曰。天
主既無始。無始何人事之而忽起生人事己之想。又
父母生子為防老死。天主既無終生人何用。
其言曰。人之生從何來。死從何去。徵曰。此佛氏嘗談
也亦吾儒秘旨也而用之則大異矣。孔子曰。原始反
終。故知死生之說。精氣為物。遊魂為變。是故知鬼神
<pb n="60"/>
之情狀。逮季路問事鬼神。則曰。未能事人。焉能事鬼。
敢問死。則曰。未知生。焉知死。繇此觀之。生死無二理。
人鬼無二致明矣。朝聞道而夕死可者謂其死而有
不死者。存也既死而不死則生必不生而謂天主賦
之始生可乎。
其言曰。天主降生之時。第以本性之原體。結合於吾
人之性體。譬之以梨接桃。梨藉桃以生。桃何嘗損其
本體。徵曰。彼謂人之性靈。皆天主造。而今以桃梨譬
之。將謂世間之梨。皆桃所生乎。梨本桃生何須待接
待接方生則桃本不能生梨矣。
其言曰。天主未降生千百年前。已豫示必降之兆。及
其將降。又有天神來報。乃至種種奇功異瑞。其書充
棟。特未傳譯等。徵曰。此與釋氏所述佛生瑞應何異
也。若謂釋迦為摩耶所生不過是人。則天主為聖女
所生。獨非人乎。若謂耶穌定是天主降生則安知釋
迦非天主降生乎。若謂佛氏經書荒偽。則汝書安知
不荒偽乎。若謂汝書歷歷有據。則佛經不亦自謂歷
歷有據乎。若謂佛出西域。此間無人見聞。便稱為謬。
則汝出大西此間尤無人見不尤謬乎佛書從天竺
來。汝則以為誤取。汝謂九萬里來。誰知其非說謊乎。
汝既孤身至此。去家已遠。歷年已久。何繇與汝交者。
猶有本國異物贈之。豈汝膂力甚大。當日所攜之物
如此其多耶。抑有神通。朝取而夕至耶。抑有奇術。隨
意能變造耶。吾亦聞汝之根底矣。生於近香山岳之
小國。聰明奸究。意在覬覦中原神器。故泛海潛至嶺
南。先學此方聲字。然後竊讀三教群書牽佛附儒杜
撰扭捏創此邪教以為惑世誑民蠹壞國運之本自
謂絕婬不娶。而以領聖水之妄說。誘彼愚夫愚婦私
行穢鄙。然閩粵民庶。每年必與呂宋等國商賈往來。
汝之羽翼。每年附舟賚送寶物以相資給。是故與汝
交者。汝不希彼一毫供養。更以異物而贈惠之。人遂
謂汝廉潔無求。勝彼釋老之勸人布施。乃至縉紳達
士。亦被汝惑。以為恭愨廉退。儼然大儒風格。嗚呼安
知王莽謙恭乃漢室之賊介甫新學實宋世之蠹哉
汝之心術亦太惡矣。
其言曰。物或有始終。如草木鳥獸。或有始而無終。如
天地神鬼及人之靈魂。惟天主無始無終而能始終
萬物。無天主則無物矣。徵曰。吾儒謂誠者物之終始。
不誠無物。其次致曲。曲能有誠。誠則形。乃至惟天下
至誠為能化。至誠之道。可以前知。至誠如神。至誠能
盡其性。能盡人物之性。贊化育而參天地。故先以二
語定其宗趣。所謂自誠明謂之性。自明誠謂之教。而
又結示性修不二天人合一之旨。故曰誠則明矣。明
則誠矣。此真物化根源非所謂天主也。若必立一天
主。至靈至聖。無所不能。威權不二。則化育決無勞贊
而天地決不可參豈理也哉又彼所立有始有終有
始無終。無始無終三句。尤為不通。易曰。形而上者謂
之道。形而下者謂之器。器則有始必有終。道則無終
必無始。既許有始無終一句。何不并立無始有終一
句耶。且草木與鳥獸。其不同甚矣。猶皆有始有終。人
之所以異於禽獸者幾希耳。獨有始而無終。何耶。又
世間之法。父子必相類。因果必相同。現見人決生人。
鳥決生鳥。瓜不生豆。豆不生瓜。天主既生人也。人有
始無終。天主亦必有始而無終矣。若天主靈妙故無
始。則人心亦靈妙。何謂獨有始乎。若人心靈妙。天主
賦之。則天主靈妙安知不亦有賦之者乎。又天主生
人。則謂人之大父也。生鳥獸。不為鳥獸父乎。生草木。
不為草木父乎。鳥獸草木之父。亦何足為尊主乎。
其言曰。譬如樹之花果枝葉及榦。皆繇根生。無根則
皆無。乃樹之根固無他根所繇生也。天主是萬物根
底。何所繇生。徵曰。樹根必依地者也。天主獨能無所
依乎。
其言曰。天主當初欲生萬物。以為人用。先開闢天地
<pb n="61"/>
化生萬物之諸宗。然後化生一男一女等。徵曰。天地
未闢。尚未有人。云何欲生萬物以為人用乎。
其言曰。生前為善為惡。其魂各以死後赴天主審判
徵曰。若天主無形聲處所。則死者將何所赴。若可赴
聽審判。殆如世間士師。亦如釋氏所稱閻羅。然設如
士師則士師亦父母所生。不免老死者也設如閻羅
則閻羅亦眾生數目。不免輪迴者也猶可稱無始無
終造物之真宰耶。
其言曰。天堂地獄之報決不可免。所以定有後世。無
有一人能憶前世事者。所以定無前世。徵曰。執途之
人而問以初生時事。亦無一人能憶之者。可謂并無
初生事乎。初生雖不憶。不可謂無初生。前世雖不憶。
又安知無前世也。
其言曰。仙佛菩薩。令人奉敬自己而抗天主之權。徵
曰。仙佛菩薩。雖非吾儒所宗。然必說有諸仙諸佛諸
菩薩等以為世人所敬。又說天地日月星辰鬼神皆
應奉事。則非專奉自己也。耶穌乃令人專奉一主。不
得拜祭天地日月等其專利嫉妒不尤甚乎。

天學再徵

<ps>附</ps>
<ps>鍾振之居士寄初徵與際明禪師東</ps>
憶吾兩人。生同一日。學同一師。幼同一志。不謂尊者
至廿四歲。逃儒入禪。二十年來。所趨各別。音問遂疏。
茲者病臥湖濱忽聞天主邪說。借彼矛。攻彼盾。略為
初徵。知尊者久事禪學。必有破敵餘才。且彼既專攻
佛教尊者似亦不容默默。拙稿呈政。惟進而教之。
<ps>際明禪師復柬</ps>
方外雲蹤。久失聞問。而髫年千古之志。則未敢或忘
也。接手教兼讀初徵。快甚。居士擔當聖學。正應出此
手眼。山衲既棄世法。不必更為辯論。若謂彼攻佛教。
佛教實非彼所能破。且今時釋子。有名無義者多。藉
此外難以警悚之。未必非佛法之幸也。刀不磨不利。
鐘不擊不鳴。三武滅僧而佛法益盛。山衲且拭目俟
之矣。草復不既。
<ps>鍾振之寄再徵柬</ps>
曩寄天學初徵呈政。意尊者必出手眼。共閑聖道。而
竟袖手旁觀。豈髫年千古之志與世法俱棄耶。何謂
未敢或忘也。邇來邪說益熾。不得已再為之徵。必祈
為我斟酌。母曰。爾既不歸投佛法。吾亦不預聞儒宗
也。
<ps>際明禪師復柬</ps>
儒釋二家。同而復異。異而復同。惟智人能深究之。非
邪說可混淆也。惟真儒方能知佛。亦惟學佛始能知
儒。讀居士再徵。其揭理處。如日輪中天。其破邪處。如
基箭射柳。孔顏一脈。可謂不墜地矣。山衲豈能更贊
一辭。惟冀居士以此慧性。更復深究西竺心傳。則世
出世道。均為有賴。形跡雖疏神交匪隔。當不以我為
狂言也。

<ps>闢邪集跋語</ps>
余嘗讀觀所緣緣論先展轉縱奪以破外人然後中
立正義倘外計未破不應先主自宗譬以良將用兵
先以威伏後以慈撫也近日天主之教淺陋殆不呈
言彼翕然信向者達士不過為利所惑庸人不過望
風超影皆無足怪獨性夫破之者不能借矛攻盾往
往先自立宗反未免齎盜糧而藉寇兵。耳惟茲二徵
絕不自軌一法惟乘其釁而攻之大似尉遲敬德裸
身赤手入陣而奪矛取勝其以臨濟白拈賊之心裏
者耶乞集一出可以破邪可以匡世可以閑聖道可
以獲　國運利亦偉矣爰不揣庸劣評而梓之。
新安夢士程智用謹跋
<pb n="62"/>

<other>題醒世錄</other>
予備閱玄惲法師所撰法苑珠林。丙
深有慨于陰陽之理。不得分言之矣。
休咎之徵。不得幻視之矣。古往今來。
萬物皆從劫轉。禍淫福善。一切惟心
所造。成劫壞劫。與時終始。水火風劫。
隨勢遷流。至于刀兵饑饉疫病。劫劫
指陳。觀覽到。儆惕亦到。舉夫敬佛敬
法敬僧。種種功德。精進處即承當處。
列目前之富貴貧賤。以明現在之受
用非受用。究將來之六道三塗。以彰
日後之果報真果報。蓋以大心。提天
下之鐸。而使之惺。復以小心。堤天下
之防。而使之肅。可見人生。舉足皆畏
途。失今不勉。悔遂莫及。世上唯修行
大利益。以此脫死。即以此了生。所謂
現成美景。抬頭覷。免待亡羊。歎路岐。
故值一事。配一應驗。豈村歌社舞。鬥
施呈。亦直截示人。人始薦爾。予刪繁
就簡。去肉存髓。庶幾一通。座右銘語
云。三界無安。猶如火宅。惟此一門。可
以自適信哉。有念盡為煩惱鎖。無心
端是水晶宮。是為序。
時
壬辰冬季望日徐昌治覲周父題於
　大業堂中

<other>醒世卷一目錄（備陳苦海。使人知懼而避）</other>
劫量篇
大三災部
（時量　時節　壞劫　成劫）
小三災部
（疫病　刀兵　饑饉　相生　對除）
三界篇
四洲部
（會名　地量　界量　方土　身量　壽量）
諸天部
（辦位　會名　業因　界量　廣狹）
六道篇
阿修羅部
（住處　業因　戰鬥　感應緣（一驗））
鬼神部（苦樂　感應緣（二驗））
畜生部
（壽命　受報　業因）
地獄部（受報　感應緣（三驗））

<sarticle><article>醒世錄卷一</article></sarticle>
武原居士徐昌治覲周　編輯
古金粟住持行元百癡　校閱
<other>劫量篇</other>
<other>大三災部</other><other>時量</other>
依新婆沙論云。劫有三種。一中間劫。二成壞劫。三大劫
中間劫。復有三種。一減劫。二增劫。三增減劫。減者。從人
壽無量歲。減至十歲。增者。從人壽十歲。增至八萬歲。增
減者。從增至減。此中一減一增。十八增減。合二十中劫。
世間成。二十中劫成已。住此。合名成劫。經二十中劫。世
間壞。二十中劫壞已。空此。合名壞劫。總八十中劫。合名
大劫。
<other>時節</other>
依裝法師西國傳云。時極短者。謂之剎那。毳毛從指開
出。隨所出量。是怛剎那。百二十剎那。成一怛剎那。六十
怛剎那。成一臘縛。七千二百剎那。三十臘縛。成一牟呼
<pb n="63"/>
粟多。二百一十六千剎那。三十牟呼粟多。成一晝夜。一
晝一夜。生滅無常。如世尊說。譬如四善射夫。各執弓箭
相背攢立。欲射四方。有一捷夫。來語之曰。汝等今可一
時放箭。我能遍接。俱令不墮。於意云何。此捷疾不。苾芻
白佛甚疾。世尊言彼人不及地行藥叉。地行捷疾。不及
空行藥叉。空行捷疾。不及四大王眾天。彼天捷疾。不及
日月二輪。二輪捷疾。不及堅行天子。此等諸天。展轉捷
疾。壽行生滅。剎那流轉。無有暫停。又依安般經云。於一
彈指頃。心有九百六十轉。一念有九十剎那。一一剎那
中。復有九百生滅。又菩薩處胎經云。一彈指頃。有三十
二億百千念。念念成形。形形皆有識。佛之威神。入微識
中。皆令得度。又毗曇論。合有十二重。一名剎那。二名怛
剎那。三名羅婆。四名摩睺羅。五名日夜。六名半月。七名
一月。八名時。九名行。十名年。十一名雙。十二名劫。一剎
那者。翻為一念。百二十剎那。為一怛剎。翻為一瞬。六十
怛剎那。為一息。一息為一羅婆。三十羅婆。為一摩睺羅。
翻為一須臾。三十摩羅睺。為一日夜。一日夜。計有六百
三十八萬剎那。僧祗律云。二十念為一瞬。二十瞬名一
彈指。二十彈指名一羅預。二十羅預名一須臾。一日一
夜。有三十須臾。日極長時。晝有十八。夜有十二。極短時。
晝有十二。夜有十八。又月盈至滿。謂之白分月虧至晦。
謂之黑分。白前黑後。合為一月。六月合為一行。日遊在
內。北行也。日遊在外。南行也。總此二行。合為一歲。又分
一歲以為六時。如漸熱。盛熱。如雨時。茂時。如漸寒。盛寒。
總三月為一時。兩時為一行。兩行為一年。二年半為一
雙。此由閏故。以閏月兼本月。此謂月雙。非閏雙也。積此
時數。劫有四種。一別劫。二成劫。三壞劫。四大劫。從人壽
十歲。漸至八萬歲。八萬歲。又漸減至十歲。為一別。依雜
阿含經云。由旬城。高下亦爾。滿中芥子。百年取一。芥盡
劫猶不盡。按此即為別劫也。若據大劫。即以八十由旬
城為量。成劫四十。壞劫四十。所以然者。世間成時。二十
別劫。住時。二十別劫。壞時。二十別劫。空時。二十別劫。此
中。以住合成。以空合壞。故各四十別劫。總此成壞。合有
八十別劫。為一大劫。故名阿僧祗。按索訶世界。一大劫
中。千佛出世。釋迦牟尼如來。於住劫中。當第四佛。尚餘
九百九十六佛於後。續次而出。依裝法師西國傳云。數
量之稱。謂踰繕那者。自古聖王。一日運行。十六里也。故
毗曇論。四肘為一弓。五百弓為一拘盧舍。八拘盧舍。為
一由旬。一弓長八尺。五百弓長四百丈。一里有三百六
十步。一步有六尺。合有二百一十六丈為一里。計前四
百丈。為一拘盧舍。猶欠三十二丈。不滿二里。計一拘盧
舍。減有二里。計八拘盧舍。減十六里。為一由旬。
<other>壞劫</other>
依長阿含經云。三災上際云何。若火災起時。至光音天
為際。若水災起時。至遍凈天為際。若風災起時。至果實
天為際。三災欲起時。世間人。皆行正法正見。修十善行。
行此法時。有人得第二禪者。上昇空中。住聖人道。天道。
梵道。修無覺無觀。身壞命終。來生人間。復得生光音天。
爾時地獄盡。畜生盡。次餓鬼。阿須倫。乃至他化自在天
盡。然後人盡。無有遺餘。此世敗壞。乃成為災。劫盡壞時。
火災將起。一切人民。皆背正向邪。競行十惡。天久不雨。
所種不生。依水泉源。乃至四大駛河。皆悉枯竭。久久之
後。風入海底。一日出時。百草樹木。一時凋落。二日出時。
四大海水。從百由旬。至七百由旬。自然枯凋。三日出時。
四大海水。千由旬。至七千由旬。展轉消盡。四日出時。四
大海水。深千由旬。悉乾。五日出時。四大海水。縱廣七千
由旬。乃至竭盡。六日出時。此地厚六萬八千由旬。皆悉
煙出。從須彌山。乃至三千大千剎土。及八大地獄。靡不
燒滅。煙盡無餘。一切無常。不得久住。七日出時。大地須
彌山。漸漸崩壞。百千由旬。永無遺餘。山皆洞然。諸寶爆
烈。煙焰震動。至於梵天。一切惡道。俱悉蕩盡。十五天上。
十四天以下。盡成灰墨。人民命終。或生地獄。或生他土。
無日月星宿。亦無晝夜。唯有大冥。謂之火劫。火災果報。
<pb n="64"/>
致此敗壞。劫欲成時。火乃自滅。更起大雲。漸降大雨。滴
如車軸。是時三千大千剎土。水遍其中。及至梵天。此之
水界。與器世間。一時俱沒。如是沒已。七水災過復七火
災。從中無間。疾風飆起。支節復能消盡。此之風界。與器
世間。展轉傷壞。依順正理論云。初火災興。次水災興。後
風災興。應知三災起時。七火災。次一水災。及至滿七水
災。復有七火災。後風災起。如是總有八七火災。一七水
災。始一風災。水風災起。皆次火災。何緣七火。方一水災。
極光。靜天。壽勢。故謂彼壽量極八大劫。故至第八。方一
水災。由此應知。要度七水八七火後。乃一風災。由遍淨
天壽勢。故謂彼壽量六十四劫。故第八八。方一風災。如
諸有情。修定漸勝。所感異熱。身壽漸長。由是所居亦漸
久住。又對法論云。如是東方。無間無斷。無量世界。或有
將壞。或有將成。或有正壞。或壞已住。或有正成。或成已
住。乃至一切十方。亦爾如是。若有情世間。若器世間。總
名苦諦。又雜心論。問何故壞劫。不至第四禪。答淨居天
故。彼無上地生。即彼般涅槃故。亦不下生下地。彼初禪
內。有覺觀火擾亂。故外為火災。第二禪內。喜水擾亂故
外為水災第三禪內。有出入息風擾亂。故外為風災。
<other>成劫</other>
依起世經云。爾時復經無量久遠。不可計數日月時起
大重雲。乃至遍覆梵天世界。注大洪雨。滴如車軸。經歷
百千萬年。彼雨水聚。漸漸增長。乃至天所住世界。其水
遍滿。爾時四方一時有大風起。其風名為阿那毗羅。吹
彼水聚。混亂不停。水中自然生大沫聚。大風吹沫。擲置
空中。從上造作梵天宮殿。如是次造。他化自在天。展轉
至夜摩天。六天次第具足。時彼水聚。復造須彌山。復吹
浮沫。為三十三天。又吹水沫。於須彌山半腹之間。為日
月天子宮殿。又吹水沫於海水上。為空居夜叉宮殿。又
吹水沫於須彌山四面大海之下。作四面阿修羅城。又
復大風吹水聚沫。造作餘大寶山。如是展轉吹水沫。過
四大洲。八萬小洲須彌山王。乃於其中。湛然停積。便有
大海。又依順正理論云。所言成劫。謂從風起。乃至地獄。
始有情生。謂此世間。災所壞已。二十中劫。唯有虛空。過
此長時。次應復有等住世成劫。便至一切有情生。有生
梵輔。有生梵眾。有生他化自在天宮。漸漸下生。乃至人
趣後。生餓鬼。生地獄。若初一有情。生無間獄。二十中成
劫。應知已滿。此後復有二十中劫。名成已住。次第而起。
立世何毗曇論云。一切器世界起。謂地火兩界。風界起
吹。火界蒸鍊。一切物使成堅實。既堅實已。一切諸寶種
類。皆得顯現。如是多時。六十小劫。又長阿含經云。此三
及地。為四災四劫。除地說三。為大劫。唯未至第四禪為
淨居天。故無上地可生。即於彼處涅槃。亦不下生。漸分
天地。迸出日月。遶須彌山照四天下。晝夜晦朔。春秋歲
數。終而復始。劫初成時。諸天來下為人。皆悉化生。身光
自在。神足飛行。有自然地味。猶如醍醐。其後眾生。漸成
團食。又樓炭經云。地肥不生。便生兩枝葡萄。其味亦甘。
久久葡萄不生更生粳米。備眾美味。眾生食之。生男女
形。有夫妻之名。因此世間。有處胎生。爾時造瞻婆大城。
乃至一切城郭。自然粳米。朝刈暮熟。刈後隨生。時有眾
生。并取日糧。如是相教。乃至併取五日。粳米漸生糠糩。
刈已不生。爾時眾生懊惱悲泣。各封田宅粳米。以為疆
畔。其眾自藏己米。盜他田穀。無能決者。議立一平等主。
善護人民。賞善罰惡。便有刀杖等物。考楚殺戮。此是生
老病死之原。天下豐樂。奉行十善。哀念人民。如父母愛
子。人民敬主。如子敬父。又依順正理論云。初受段食。故
身漸堅重。由漸耽味。地味便隱。從茲復有地皮餅生。競
耽食之。地餅復隱。爾時復有林藤出現。競耽食故。林藤
復隱。有非種香稻自生。眾共取之以充所食。久住不壞。
<other>小三災部</other><other>疫病</other>
依智度論。云何名為劫。一小劫者名為一劫。二十小劫。
亦名一劫。四十小劫。亦名一劫。六十小劫。亦名一劫。八
十小劫。名一大劫。第一疾疫災。一切國土所有人民等。
<pb n="65"/>
遭大疾疫。一切鬼神。起瞋惡心。損害世人。壽命短促。唯
住十歲。身形矬小。是時諸人。不行正法。貪著邪見。諸惡
鬼神。處處損人。大國王種。悉皆崩亡。所有國土。次第空
廢。一日一夜疾病疫死。是時土地。白骨所覆。劫末唯七
日在。於七日中。無量眾生。遭疫死盡。設有在者。各散別
處。合集閻浮提內男女。唯餘一萬。留為當來人種。唯此
萬人。能持善行。諸善鬼神。欲令人種不斷絕故。擁護是
人。以好滋味。令入毛孔。過七日後。是大疫病。一時息滅。
一切惡鬼。皆悉捨去飲食衣服。應念所須。陰陽調和。美
味出生。身形可愛安樂無病。譬如親愛。久不相見。忽得
聚集。生喜樂心。共相攜持。不相舍離。是前劫人。壽命十
歲後劫壽命最長。二十千歲。如此功德。自然得成。與善
法相應。捨壽命後。生善道中。從天捨命。還生人道。自然
賢善。戒品具足。更生天道。久久如是。壽命八十千歲。時
住阿僧祗年。
<other>刀兵</other>
第二小災起。由大刀兵。人壽十歲時。三毒邪見。日夜生
長。父母兒子兄弟眷屬。互相鬥諍。何況他人。或以瓦石
刀杖互相怖畏。四方諸國。互相伐討。一日一夜。害死無
量人行不善。得是果報。人家一時沒盡。縱有餘殘。各各
分散是時劫末。餘七日在。於七日中。手執草木。即成刀
仗。由此器仗。互相殘害。怖畏困死。是時諸人怖懼刀仗。
逃竄林藪。或渡江水隱蔽孤洲。或入坑窟以避災難。或
時相見仍各驚走。恐怖失心。或時仆地。如是七日。刀兵
橫死。其數無量。設有在者。各散別處。合集閻浮提男女。
唯餘一萬。留為當來人種。
<other>饑饉</other>
第三劫小災起時。因大饑餓。災欲起時。由天亢旱。一切
鬼神。起瞋惡心。損害世人。壽命短促。身形短小。或二三
搩手。所食稊稗。人髮為衣。貧窮困苦。愚癡邪見。日夜生
長。造作惡業。天不降雨。四五年中由大旱故。草菜米穀
俱盡。饑餓死者。其數無量。是時思欲見水。尚不可得何
況飲食。是劫中間。唯七日在。一日一夜。餓死無數。縱有
在者。各散別處。合數閻浮提內。男女大小。共一萬人。留
為當來人種。
<other>相生</other>
依中阿含經云。過去有輪王出世。名曰頂生。奉持法齋。
修行布施。國中貧者。出財用給。後經多時。財不能繼。人
轉窮困。因窮便盜他物。其主捕收。縛送王所。王問彼人。
汝實盜耶。彼曰以貧困故。若不盜者。便無自濟。王即出
財而給與之。語盜者曰。汝等還去。後莫復作。由斯之故。
人作是念。我等亦應盜取他物。於是各競行盜。故彼人
壽轉減。形色轉惡。有人復盜送王。王聞已便作是念。若
我國中有盜他物。更出財物。盡給與者。如是竭藏。盜遂
滋甚。我今寧可作極利刀。有偷盜者。便收捕斬。於後彼
人。效此利刀。持行劫物。捉彼物主。截斷其頭。因貧盜甚。
刀殺轉增。時彼盜者。便作是念。王若知實。或縛鞭我。或
擯罰錢。或貫標上。我寧妄言欺誑。念已白王。我不偷盜
是為因貧。從此嫉妒邪淫兩舌綺語欲惡貪邪。一法增
三法轉增。從人壽八萬歲。減至十歲。佛復告比丘曰。未
來久時。人壽十歲。女生五月。即便出嫁。人壽十歲時。有
穀名稗子。為第一美食。所有酥油鹽蜜甘蔗。一切盡沒。
唯行十惡業道。父子兄弟姊妹親屬。展轉賊害。爾時有
人。生慚恥羞愧。便作是語我等由昔生不善心。令親族
死盡。今寧可共行善法。離斷殺業。行善法已。壽便轉增。
形色轉好。壽十歲人。生子壽二十。復作是念。我等應可
更增行善。壽更轉增。生子壽四十歲。復離邪婬。生子壽
八十歲。復離妄言。生子壽百六十歲。復離兩舌。生子壽
三百二十歲。復離麤言。生子壽六百四十歲。復離綺語。
生子壽二千五百歲。復離貪嫉。生子壽五千歲。復離瞋
恚。生子壽一萬歲。復離邪見。生子壽二萬歲。復離非法
欲惡。貪行邪法。我等寧可離此三惡不善法。行是善已。
壽色轉好。生子壽四萬歲。壽四萬歲時。孝順父母。恭敬
<pb n="66"/>
沙門梵志。奉行順事。修集福業。行是善已。生子壽八萬
歲。人壽八萬歲時。此閻浮洲極大豐樂。女年五百歲。乃
當出嫁。時有主名螺。為轉輪王。聰明智慧整御四天下。
統領大地。以法教令。令得安樂。
<other>對除</other>
依新婆沙論云。有聖言說彼對治。謂若有能一日一夜。
持不殺戒。於未來生。決定不逢刀兵災。若能以一訶梨
怛雞果。起殷淨心。奉施僧眾。於當來世。決定不逢疫病
災。若能以一團食。施諸有情。於未來世。決定不逢饑饉
災。
<other>三界篇</other>
<other>四洲部</other><other>會名</other>
長阿含起世經等。四洲地心即是須彌山。山外別有八
山。山下大海深八萬四千由旬。其中有八功德水。如是
漸小。至第七山下水廣一千二百五十由旬。其外鹹海。
廣於無際。海外有山。即是大鐵圍山。四周圍輪并一日
月。晝夜迴轉。照四天下。名為一國土。即以此為量。數至
滿千鐵圍遶訖。名一小千。復至一千鐵圍遶訖。名為中
千世界。即數中千。復滿一千鐵圍遶訖。名為大千世界。
其中四洲山王日月。乃至有頂各有萬億。成則同成。壞
則同壞。皆是一化佛所統之處。名為三千大千世界。號
為娑婆世界。梵本正音。名為索訶世界。廣名曰三界一
欲界二色界三無色界。
<other>地量</other>
依華嚴經云。三千大千世界。以無量因緣乃成。且如大
地依水輪。水依風輪。風依空輪。空無所依。眾生業感世
界安住。故菩薩藏經云。世有大風名烏盧博迦乃至眾
生諸有覺受。皆由此風所搖動。故此風輪量。高三拘盧
舍於此風上。虛空之中。復有風起。名曰風雲輪高五拘
盧舍。於此風上。虛空之中。復有風起。名瞻薄迦。高十踰
繕那。於此風上。虛空之中。復有風起名吠索縛迦。高三
十餘繕那。又此風上。虛空之中。復有風起。名曰去來。高
四十踰繕那。如是舍利子。次第輪上。六萬八千拘胝。又
樓炭經云。此地深二十億萬里。下有金粟。亦二十億萬
里。下有金剛。亦二十億萬里。下有水際。八十億萬里下
有無極大風。深五百二十億萬里。此雖六重。前四是地
輪。第五是水輪。第六是風輪。
<other>山量</other>
今據三千大千世界之中。諸佛世尊。皆垂化現。現生現
滅。導聖導凡。約一四天下。即以一日月所照臨處。以蘇
迷盧山為中。高三百三十六萬里。在大海中。亦深三百
三十六萬里。據金輪上。如起世經云。須彌山下有八重
山。初山名佉提羅。佉提羅山外。有山名伊沙陀羅伊沙
陀羅山外。有山名曰遊乾陀羅。遊乾陀羅山外。有山名
曰善見。善見山外。有山名曰馬半頭。馬半頭山外。有山
名曰尼民陀羅尼民陀羅山外。有山名毗那耶迦毗那
耶迦山外。有山名斫迦羅。諸山中間。皆是海水。水皆有
優缽羅華缽頭摩華拘牟陀華奔荼利迦華等。諸玅香
物。遍覆於水。大海北。有大樹王。名曰閻浮樹。周圍七十
由旬。根入地二十一由旬。高百由旬。乃至枝葉四面垂
覆。五十由旬。去海不遠。有山名鬱禪山。去此山不遠。有
山名金壁。過此山已。有山名雪山。雪山中間。有寶山。其
山頂上。有阿耨達池。其水清冷澄徹無穢。其池底。金沙
充滿。華如車輪。根如車轂。華根出汁。色白如乳。味甘如
蜜。池東有恒伽河。從牛口出。從五百河入於東海。池南
有新頭河。從獅子口出。從五百河入於南海。池西有博
叉河從馬口出。從五百河入於西海。池北有斯陀河。從
象口出。從五百河入於北海。依裝法師西國傳。其瞻部
洲之中地者。阿那婆答多池也。在香山之南。大雪山之
北。周八百里。金沙彌漫。清波皎鏡。大地菩薩以願力故。
化為龍王。於中潛宅。出清冷水。屬瞻部洲。或曰潛流下
地。出積石山。即徙多河之流。為中國之河源也。應運四
主。南象王之國。躁烈篤學。特閑異術。西寶主之鄉。無禮
<pb n="67"/>
義。重財賄。兆馬主之俗。天資獷暴。情忍殺戮。東人主之
地。風俗機變。仁義照明。四主之俗。東方為上。清心釋累
之訓出離生死之數。象主之國。其理優焉。又起世經云。
阿耨達宮中。有五柱堂。阿耨達龍王。恒於中止。佛言何
故名為阿耨達。此閻浮提。所有龍王。盡有三患。一者所
有諸龍。皆被熱風。熱沙著身。燒其皮肉及燒骨髓。以為
苦惱。唯有阿耨達龍。無有此患。二者所有龍宮。惡風暴
起。吹其宮內。失寶飾衣。龍身自現。以為苦惱。唯阿耨達
龍王無如此患。三者所有龍王。各在宮中。相娛樂時。金
翅大鳥。入宮搏撮。龍懷熱惱。唯阿耨達龍。無如此患。若
金翅鳥王。生念欲往。即便命終。故名阿耨達。言無惱也。
佛告比丘。雪山右面。有城名毗金離。其城北有七黑山。
黑山北有香山。其山常有音樂之聲。山有二崛。柔軟香
潔。猶如天依玅音。乾闥婆王。在其中止。又順正理論云。
四洲之中。唯瞻部洲。有金剛座。上窮地際。下據金輪。諸
最後身菩提薩埵。將登無上正等菩提。皆坐此座。起金
剛定。又長阿含經云。佛告比丘。有四大天神。何等為四。
一者地神。二者水神。三者風神。四者火神。
<other>界量</other>
依立世阿毗曇論云。大鹹海外。有山名曰鐵圍。入水三
百一十二由旬半出水亦然廣亦如是周圍三十六億
一萬三百五十由旬從閻浮提南際取鐵圍山三億六
萬六百六十三由旬從閻浮提中央取東弗於逮中央
三億六萬六百由旬從閻浮提中央取西瞿耶尼中央
三億六萬六百由旬從閻浮提北際取北鬱單越北際
四億七萬七千五百由旬從鐵圍山水際極西鐵圍山
水際逕度十二億二千八百二十五由旬鐵圍山水際
周迴三十六億八千四百七十五由旬從此須彌山頂
至彼須彌山頂十二億三千四百五十由旬從此須彌
山中央至彼須彌山中央十二億八萬三千四百五十
由旬從此須彌山根至彼須彌山根十二億三千十五
由旬。
<other>方土</other>
尋夫方土人別不同總有二種一凡二聖若約方言之
即有四種所謂四天下人若以住處言之四天下中合
有四千八處則有四千八種之人若直按閻浮提一方
言之如樓炭經說總有三十六大國人亦同之若轉別
論則有二千五百小國人亦同之又一一國中種類若
邊漢羌戎蠻狄楚越各隨方土色類不同又佛告比丘
此四天下有八千天下圍遶其外復有大海水周匝圍
遶八千天下復有大金剛山繞大海水須彌山北有鬱
單越國其土正方人面亦方像彼地形有大樹王名菴
婆羅花果豐茂眾鳥和鳴地生軟草槃縈有旋色如孔
翠香如婆師軟若天衣其地柔軟以足蹈地地四二寸
舉足還覆地平如掌彼土四面有四阿耨達池其土常
有自然粳米不種自生無有糠糩如白花聚其土常有
自然金鍑有摩尼珠名曰焰光置於鍑下飯熟光滅不
假樵火不勞人功其土有樹名曰曲躬業業相次天雨
不漏彼諸男女止宿其下復有香樹高七十里花果繁
茂其果熟時皮破香出自然出種種衣食河中有眾寶
船彼方人民入中洗浴脫衣岸上乘船中流娛樂訖已
度水遇衣便著不求自足其土人身顏貌同等髮垂八
指齊眉而止彼人懷妊七日八日便產隨生男女置於
四衢道頭舍之而去有諸行人經過其邊出指含味指
出甘乳充遍兒身過七日已其兒長成與彼人等男向
男眾女向女眾彼人命終不相哭泣莊嚴死屍置四衢
道。捨之而去。有鳥名憂慰禪伽接彼死屍。置於他方其
土人民。無所繫戀。亦無蓄積。壽命常定。死盡生天。彼人
前世修十善行。能施沙門。婆羅門。及施貧窮乞兒。疾病
困苦者。給其衣食。乘轝華鬘。塗香床榻房舍。又造塔廟。
燈燭供養。其人命終生鬱單越。壽命千歲。是故彼人。得
稱為勝。於三天下。其土最上。順正論云。北俱盧洲。形如
方座。東弗於逮。其土正圓。東勝身洲。東狹西廣。如半月
<pb n="68"/>
形。俱耶尼者。其土形如滿月。西牛賀洲。亦如月圓。
<other>身量</other>
依立世經云。閻浮提人命促至十歲時。身形短小至百
歲時。身長三肘半。或長四肘。弗婆提人。長八肘。瞿耶尼
人。長十六肘。鬱單越人。長三十二肘。
<other>壽量</other>
如毗曇說。閻浮提人。壽命不定。上壽一百二十五歲。中
壽一百歲。下壽六十歲。若據劫初。壽命無量。或至八萬
四千。東弗於逮人。壽二百歲。西俱耶尼人。壽三百歲。北
鬱單越人。壽千歲。
<other>諸天部</other><other>辦位</other>
如婆沙論中說。天有三十二種。欲界有十。色界有十。八
無色界有四。合有三十二天也。欲界十者。一名於手大。
二名持華鬘。三名常放逸天。四名日月星宿天。五名四
天王天。六名三十三天。七名炎摩天。八名兜率陀天。九
名化樂天。十名他化自在天。色界十八者。初禪有三天。
一梵眾天。二梵輔天。三大梵天。二禪之中有三天。一少
光天。二無量光天。三光音天。第三禪中亦有三天。一少
淨天。二無量淨天。三遍淨天。第四禪中獨有九天。一名
福生天。二名福慶天。三名廣果天。四名無想天。五名無
煩天。六名無熱天。七名善現天。八名善見天。九名色究
竟天。第三無色界中有四天。一名空處天。二名識處天。
三名無所有處天。四名非想非非想處天。問曰未知此
三十二天。幾凡幾聖。答曰二唯凡住。五唯聖住。自餘二
十五天。凡聖共住。所言二唯凡住者。一是初禪大梵天
王。二是四禪中無想天。中唯是外道所居。所言五唯聖
人居者。謂從廣果已上。無煩無熱等。五淨居天。唯是那
含羅漢之所住也。縱凡生彼天者。要是進向那含身。得
四禪法。於無漏處熏禪業。或起一品至九品。方乃得生。
涅槃經云。有四種天。一世間天。二生天。三淨天。四義天。
世間天者。如諸國王。生天者。從四天王。至非想非無想
天。淨天者。從須陀洹。至僻支佛。義天者。十住菩薩摩訶
薩。以能善解諸法義。見一切法。是空義故。
<other>會名</other>
第一四天王者。依長阿含經云。東方天王名多羅吒。此
云。治國主。領乾闥婆。及毗舍闍神將。護弗婆提人。不令
侵害。南方天王。名毗琉璃。此云增長。領鳩槃荼。及薜荔
神將。護閻浮提人。西方天王。名毗留博叉。此云雜語主。
領一切諸龍。及富單那將。護瞿耶尼人。北方天王。名毗
沙門。此云多聞主。領夜叉羅剎將。護鬱單越人。
<other>業因</other>
正法念經云。若身不殺盜淫。口不妄語。不綺語。不兩舌。
不惡口。持此七戒。得生四天王天。得生化生天。又長阿
含經云。先於佛所淨修梵行。於此命終。生忉利天。使彼
諸天增益五福。一者天壽。二者天色。三者天名稱。四者
天樂。五者天威德。
<other>界量</other>
依起世經云。須彌山下。別有三級。諸神住處。其最下級。
縱廣正等六十由旬。其第二級。縱廣正等四十由旬。其
最上級。縱廣正等二十由旬。此三級中。皆有夜叉。住須
彌山半。高四萬二千由旬。有四大天王所居宮殿。須彌
山上。有三十三天宮殿。帝釋所居。三十三天以上一倍。
有夜摩天。又更一倍。有兜率天。又更一倍。有化樂天。又
更一倍。有他化自在天。他化天上。又更一倍。有梵身天。
梵身天下。有羅摩波旬。倍梵身天上。有光音天。倍光音
天上。有遍淨天。倍遍淨天上。有廣果天。倍廣果天上。有
不麤天。不麤天下。其間別有諸天宮殿所居之處。名無
想眾生。倍不麤天上。有不煩天。倍不煩天上。有善見天
倍善見天上。有善現天。倍善現天上。有阿迦尼吒。諸天
宮殿。阿迦尼吒天已上。更有天名。無邊空處。無邊識處。
無所有處。非想非非想處。此等皆名諸天住處。如是界
分。眾生居住。若來若去。若生若滅。又立世阿毗曇論云。
從閻浮提向下二萬由旬。是無間地獄。從閻浮提向下。
<pb n="69"/>
一萬由旬。是夜摩世間地獄處。從閻浮提至梵處。其遠
甚高。
<other>廣狹</other>
問曰天量廣狹云何。答曰如婆娑論說須彌山頂。面別
縱廣八萬四千由旬。其中平可居處。但有四萬由旬。炎
摩天倍前四萬。其地縱廣八萬由旬。如是乃至他化自
在天處。次第倍前。其地縱廣六十四萬由旬。四禪之地。
廣狹不定。初禪如小千世界。二禪廣如中千世界。三禪
廣如大千世界。第四禪地寬廣無邊。問曰。既彼一一四
天下上。乃至各有究竟天者。是則處別可不相障礙耶。
答曰雖各有百億。同居一處。而不妨礙。其猶光明遍到。
亦無障礙。彼亦如是。故經中說色界諸天。下來聽法。六
十諸天。共坐一鋒之端。而不迫窄。都不相礙。
<other>六道篇</other>
<other>阿修羅部</other><other>住處</other>
依正法念經云。修羅居。在五處住。一在地上眾相山中。
其力最劣。二在須彌山北。入海二萬一千由旬。有修羅
名曰羅⿰目候。統領無量阿修羅眾。三復過二萬一千由旬。
有修羅名曰勇健。四復過二萬一千由旬。有修羅名曰
華鬘。復過二萬一千由旬。有修羅名毗摩質多。此中出
聲徹於海外。故云響高。又起世經云。須彌山王東面過
千由旬。大海之下。有鞞摩質多羅阿修羅王國土。須彌
山王南面。過千由旬。大海之下。有踴躍阿修羅王宮殿。
須彌山王西面。亦千由旬。大海水下。有奢婆羅阿修羅
王宮殿。須彌山王北面。過千由旬大海水下。有羅⿰目候羅
阿修羅王宮殿。摩婆帝城。王所住處。有羅⿰目候羅阿修羅
王。聚會之所。
<other>業因</other>
經中具說十業。得阿修羅報。一身行微惡。二口行微惡。
三意行微惡。四起於憍慢。五起於我慢。六起於增上慢。
七起於大慢。八起於邪慢。九起於慢慢。十迴諸善根。向
阿修羅趣。
<other>戰鬥</other>
觀佛三時經云。此毗摩質多羅阿修羅王。此鬼食法。唯
噉於泥。及渠藕根。其兒長大。見諸天采女圍繞。即白母
言。人皆伉儷。我何獨無。其母告曰。香山有神。名乾闥婆。
其神有女。容姿美玅。甚適我意。今為汝聘。時阿修羅。納
彼女已。未久之間。即便懷孕。經八千歲。乃生一女。其女
顏容端正。天下無比。憍尸迦聞。求女為妻。修羅聞喜。以
女妻之。帝釋立字號曰悅意。後帝釋至歡喜園。共諸采
女。入池遊戲。爾時悅意即生嫉妒。遣五夜叉。往白父王。
今此帝釋。不復見寵。與諸采女。自共遊戲。父聞此語。心
生瞋恚。即興四兵。往攻帝釋。立大海水。踞須彌山頂。九
百九十九手。同時俱作。撼善見城。搖須彌山。四大海水。
一時波動。帝釋怖驚。靡知所趣。時宮有神。白天王言。過
去佛說。般若波羅蜜。王當誦持。鬼兵自碎。是時帝釋坐
善法堂。燒眾名香。發大誓願。般若波羅蜜。是大明咒。是
無上咒。是無等等咒。真實不虛。作是語時。於虛空中。有
刀輪自然而下。修羅耳鼻手足。一時盡落。令大海水。赤
如蚌珠。修羅驚怖。遁入藕絲孔中。
<other>感應緣（一驗）</other>
西國志云。中印度在瞻波國西南。山石澗中。有修羅窟。
有人因遊山修道。偶逢此窟。遂入中。見有修羅宮殿。阿
修羅眾。既見斯人希來到此。語云汝能久住不。答云。欲
還本處。修羅既見不住。遂施一桃與食。修羅語言。汝宜
急出。恐汝身大。窟不得容。言訖走出。身遂增長。人頭纔
出。身大孔塞。遂不出盡。自爾已來。年向數百。唯有大頭。
如三碩甕。因此號為大頭仙人。
<other>鬼神部</other><other>苦樂</other>
如婆沙論說。鬼中苦者。即彼無威德鬼。恒常饑渴。累年
不聞漿水之名。豈得逢斯甘膳。設值大河欲飲。即變為
炬火。縱得入口。即腹爛焦。第二鬼中樂者。即彼有威德
中。富足豐美。身服天衣。口餐天供。任情遊戲。然人鬼殊
<pb n="70"/>
趣。受報分顯。不及於人。雖有威德。以報卑劣。常畏於人。
<other>感應緣（二驗）</other>
唐眭仁蒨者。趙郡邯鄲人也。少事經學。不信鬼神。後徙
家向縣。於路見一人。衣冠甚暐曄。乘好馬。從五千餘騎。
視仁蒨而不言。後數見之。經十年。凡數十相見。後忽駐
馬。呼仁蒨曰。比頻見君。情相眷慕。願與君交遊。蒨即拜
之。問公何人耶。答曰。吾是鬼耳。姓成名景本弘農。西晉
時為別駕。今任胡國長史。仁蒨問其國何在。王何姓名。
答曰。黃河已北。沙磧是也。其王即是故趙武靈王。今統
此國總受太山控挕。每月各使上相。朝於太山。是以數
來過此。與君相遇也。吾乃能有相益。令君豫知禍難而
先避之可免橫害。唯死生之命。與大禍福之報不能移
動耳。仁蒨從之。景因命其從騎常掌事。贈遣隨蒨。有事
無不先知。時岑之象。為邯鄲令子文本年未弱冠。之象
請仁蒨於家。教文本書。蒨以此事告文本。仍謂曰。成長
史語我。神道亦有食。然不能得飽。嘗苦饑渴。若得人食。
便得一年飽。文本即為具饌。備設珍羞。蒨曰。鬼不欲入
人屋。可於外水邊張幕。設席陳酒食於上。至時。仁蒨見
景兩客來坐。從百餘騎。仁蒨請金帛以贈之。文本以黃
色塗大錫作金。以紙為絹帛。及景食畢。令其從騎。更代
坐食贈之。景深喜謝曰。郎君頗欲知壽命乎。文本辭云
不願知也。景笑而去。數年後。仁蒨遇病。長史來報云。是
君鄉人。趙某。為太山主簿。主簿一員闕。薦君為此官。故
為文案經紀召君耳。案成者當死。蒨問請將案出。景云。
君壽應年六十餘。今始四十。但以趙主簿橫徵召耳。蒨
憂懼。病逾篤。景請蒨曰。趙主簿必欲致君。文書欲成。懼
不可免。急作一佛像。彼文書自消。蒨告文本以三千錢。
為畫一座像於寺西壁訖。而景來告曰免矣。蒨情不信
佛。意尚疑之。因問景云。佛法說有三世因果。此為虛實。
答曰。皆實。蒨問曰。道家章醮為有益不。景曰。道者被天
帝總統六道。是謂天曹。閻羅王者。如人問天子。太山府
君。如尚書令錄。五道神。如諸尚書。若我輩國。如大州郡。
每斷人間事。道上章請福。天曹受之。下閻羅王奉行。無
理不可求免。有枉必當得申。何為益也。蒨又問佛法家
修福何如。景曰。佛是大聖。無文書行下。其修福者。天神
敬奉。多得寬宥。若福厚者。雖有惡道。文字不得追挕。言
畢即去。蒨一二日能起。
南陽宋定伯。年少時。夜行逢鬼。問曰誰。鬼尋問卿復誰。
定伯誑之。言我亦鬼。鬼問欲至何所。答曰。欲至宛市鬼
言我亦欲至宛市。遂行數里。鬼言步行太遲。可共遞相
擔也。定伯曰。大善。鬼便先擔定伯數里。鬼言卿太重。將
非鬼也。定伯言。我新死故身重耳。伯因復擔鬼鬼略無
重。如是再三。定伯復言我新死。不知鬼何所畏忌。鬼答
言。唯不喜人唾。於是共行。道遇水。定伯令鬼先度。聽之
了無聲音。定伯自度。漕灌作聲。鬼復言何以聲。定伯曰。
新死不習度水故爾。勿怪吾也。行欲至宛市。定伯便擔
鬼著頭上。急持之。鬼大呼聲。咋咋然索下。不復聽之。徑
至宛市中。下著地。化為一羊。便賣之。恐其變化。為並唾
之。得錢千五百乃去。於時石崇言定伯賣鬼。
<other>畜生部</other><other>壽命</other>
如毗曇說云。畜生道中。壽極長者。不過一劫。如持地龍
工。及依羅缽龍等。壽極短者。不過蜉蝣之蟲。朝生夕死。
不盈一日。如智度論說。佛令舍利弗。觀鴿過未。前後各
八萬劫。猶不捨鴿身。故知畜生壽報長遠。非凡所測也。
<other>業因</other>
經中說具造十業。得畜生報。一身行惡。二口行惡。三意
行惡。四從貪煩惱。起諸惡業。五從瞋煩惱。起諸惡業六
從癡煩惱。起諸惡業。七毀罵眾生。八惱害眾生。九施不
淨物。十行於邪淫。若依正法念經說。畜生種類。各各差
別。業因得報。亦各不同。若依地持具造十惡。一一能令
眾生墮於地獄。畜生餓鬼。後得人身。猶有習報。
<other>受報</other>
依賢愚經云。爾時有諸估客。欲詣他國。其諸商人。共將
<pb n="71"/>
一狗。至於中路。眾賈頓息。伺人不看。狗便盜肉。眾人瞋
打而折其腳。棄野而去。時舍利弗。天眼見狗癵躄饑餓。
困篤垂死。著衣持缽。入城乞食。得已持至狗所。慈心憐
愍。以食施與。狗食活命。即為狗說微妙之法。狗便得終。
生舍衛國婆羅門家。後舍利弗獨行乞食。婆羅門見而
問言。尊者獨行。無沙彌耶。舍利弗言。我無沙彌。聞卿有
子。當用見與。婆羅門言。我有一子。字曰均提。聽為沙彌。
漸為說法。心開意解。得阿羅漢果。功德悉備。均提沙彌
始得道已。自以智力觀過去世。本造何行。遭聖獲果。觀
見前身。作一餓狗。蒙佛恩。今得人身。并獲道果。欣心內
發。善巧讚唄人所樂聽。又智度論云。愚癡多故。受蚯蚓
蜣蜋螻蟻鵂鶩角鴟之屬。習欲生者。是水鳥。鳧鴨之流。
習癡生者。是陸鳥。鴟梟之類。或晝見夜亦見。或夜見晝
不見。又長阿含及增一經云。金翅鳥有四種。一卵生。二
胎生。三濕生。四化生。皆先大布施。由心高凌虛。苦惱眾
生。心多瞋慢生此鳥中。飛下海中。以翅搏水。水即兩披。
深二百由旬。取卵生龍。隨意而食之。胎濕化等亦復如
是。有化龍子。於六齋日。受齋八禁時。金翅鳥欲取食之。
啣上須彌山北。大鐵樹上。高十六萬里。求覓其尾。了不
可得。鳥聞亦受五戒。又觀佛三昧經云。金翅鳥王。名曰
正音於眾羽族快樂自在。於閻浮提。日食一龍王。及五
百小龍。周而復始。經八千歲。死相既現。諸龍吐毒。不能
得食。饑逼慞惶。求不得安。至金剛山。從金剛直下。從大
水際至風輪際。為風所吹。還上金剛。如是七返。然後命
終。以其毒故。令十寶山。同時火起。難陀龍王。懼燒此山。
即降大雨。滴如車軸。鳥肉消盡。唯餘心存。心又直下。七
返如前住金剛山。難陀龍王。取為明珠。轉輪聖王。得為
如意珠。若人念佛。心亦如是。又樓炭長阿含經等云。有
十六王。一婆竭二難陀。三跋難陀。四伊那婆羅。五提頭
賴吒。六善見。七阿虛。八伽句羅。九伽毗羅。十阿波羅。十
一伽㝹。十二瞿伽㝹。十三阿耨達。十四善住。十五憂睒
伽波頭。十六得叉迦。又海龍王經云。佛告龍王。拘樓秦
佛時。九十八億。居家出家。違其禁戒。皆生龍中。拘那含
牟尼佛時。八十億。居家出家。毀戒恣心。壽終之後。皆生
龍中。迦葉佛時。六十四億居家出家。犯戒。皆生龍中。於
我世中。九百九十億。居家鬥諍。誹謗經戒。死生龍中。又
僧護經云。爾時世尊。告僧護比丘。汝於海中。所見龍王。
受此龍身。牙甲鱗角。其狀可畏。臭穢難近。以畜生道障
出家法。不能得免金翅鳥王之所食噉。
<other>地獄部</other><other>述意</other>
地獄幽酸。特為痛切。刀林聳日。劍嶺參天。沸鑊騰波。炎
爐起焰。鐵城晝掩。銅柱夜然。如此之中。罪人遍滿。周慞
困苦。悲號叫喚。牛頭惡眼獄卒凶牙。長叉柱肋。肝心碓
擣。猛火逼身。肌膚淨盡。或復春頭擣腳。煮魄烹魂。裂膽
抽腸。屠身膾肉。
<other>受報</other>
第一想地獄十六者。眾生瞋忿。以爪相攫。應手肉墮。想
以為死。復次其中。眾生懷害。想執刀劍遞相斫刺。㓟剝
臠割。身碎在地。想謂為死。冷風來吹。尋復活起。出想地
獄不覺忽到黑沙地獄。熱風暴起。吹熱黑沙。來著其身。
燒皮徹骨。身中焰起。迴旋周還。身燒焦爛。其罪未畢。出
黑沙地獄。到沸屎地獄。有沸屎鐵丸。自然滿前。驅迫罪
人。使把鐵丸。燒其身手。復使撮著口中。從咽至腹通徹
下過。無不焦爛。有鐵嘴蟲。唼肉達髓。苦毒無量。久受苦
已。出沸屎獄。到鐵釘地獄。獄卒撲之。偃熱鐵上。舒展其
身。以鐵釘釘手足。周遍身體。盡五百釘。苦毒號吟。久受
苦已。出鐵釘地獄。到饑鐵地獄。即撲熱鐵上。銷銅灌口。
從咽至腹。通徹下過。無不焦爛。久受苦已。出饑地獄到
渴地獄。即撲熱鐵上。以熱鐵丸著其口中。燒其唇舌。苦
毒啼號。久受苦已。出渴地獄。到一銅鑊地獄。獄卒怒目。
捉罪人足倒置鑊中。隨湯涌沸。上下迴旋。身壞爛熱。萬
苦並至。久受苦已。出一銅獄。至多銅鑊地獄。以鐵鉤取
置餘鑊中。悲叫苦毒。久受苦已。出多銅地獄。至石磨地
<pb n="72"/>
獄。以大熱石壓身。迴轉揩磨。骨肉糜碎。久受苦已。出石
磨獄。至膿血地獄。膿血沸涌。罪人於中。東西馳走。頭面
爛壞。又取膿血食之。苦毒難忍。久受苦已。出膿血獄。至
量火地獄。有大火聚。其火焰熾。馳迫罪人。手把熱鐵斗。
以量火聚。遍燒身體。吟呻號哭。久受苦已出量火獄。到
灰河地獄。灰湯涌沸。惡氣烽㶿。迴波相博。聲響可畏。其
河岸上。有劍樹林枝葉華實。皆是刀劍。罪人入河。隨波
上下。迴覆沉沒。苦痛萬端。乃出灰河。至彼岸上。到劍樹
林。被劍割刺。身體傷壞。手攀手絕。足蹈足斷。皮肉墮落。
唯有白骨。筋脈相連。宿對所牽。不覺忽至鐵丸地獄。有
熱鐵丸。獄鬼驅使捉之。手足爛壞。舉身火然。萬毒並至。
久受苦已。乃出鐵丸獄。至斤斧地獄。捉此罪人。撲熱鐵
上。以熱鐵斤斧。斫其手足。耳鼻舌身體。苦毒號叫。久受
罪已。出斤斧獄。至豺狼獄。有群豺狼。竟來䶩囓肉墮骨
傷。膿血流出。苦痛萬端。久受苦已。乃出豺狼獄。至劍樹
地獄。入彼劍林。頭面身體。無不傷壞。有鐵嘴烏。啄其兩
目。久受苦已。乃出劍樹獄。至寒冰獄。有大寒風。吹其身
上舉體凍傷。皮肉墮落。苦毒叫喚。然後命終。身為不善。
口意亦然。斯墮想地獄。第二黑繩大地獄。有十六小地
獄。周匝圍繞。各縱廣五百由旬。由惡意向父母。佛及聲
聞。即墮黑繩地獄。第三埠壓大地獄。亦有十六小地獄
但造三惡業。不修三善行。第四叫喚大地獄。亦有十六
小地獄。由瞋恚懷毒。造諸惡行故。第五大叫喚地獄。亦
有十六小地獄。由習眾邪見。為愛網所牽。造異陋行故。
第六燒炙地獄。亦有十六小地獄。為燒炙眾生故。第七
大燒炙地獄。亦有十六小地獄。由捨善果業。為眾惡行
故。第八無間地獄。亦有十六小地獄。何名無間。獄卒捉
彼罪人。剝取其皮。從足至頂。即以其皮。纏罪人身。著火
車上。輪碾熱地。周迴往返。身體碎爛。皮肉墮落。萬毒並
至。又有鐵城。四面火起。東焰至西。西焰至東。南北上下。
亦復如是。焰熾迴遑。間無空處。東西馳走。燒炙其身。皮
肉焦爛。苦痛辛酸。彈指之頃。無不苦時。故名無間。總名
八大地獄。各歷十六。又觀佛三昧海經云。阿鼻地獄者。
縱廣正等八千由旬。七重鐵城。七層鐵網。有十八隔子。
周匝七重。皆是刀林。復有七重劍林。四角有四大銅狗。
眼如掣電。牙如劍樹。齒如刀山。舌如鐵刺。一切身毛。皆
然猛火。牙端火流。燒前鐵車。輪輞出火。鋒刃劍戟。燒阿
鼻城。赤如融銅。城內有七鐵幢。火涌如沸。鐵融流迸。涌
出四門。有八萬四千鐵蟒大蛇哮吼如天震雷。五百夜
叉。五百億蟲。八萬四千嘴頭上。火流如雨。遍體火焰。滿
阿鼻獄。閻羅王大聲告敕曰。汝在世時。不孝父母。邪慢
無道。汝今入阿鼻獄。如是轉展。經歷大苦地獄。一日一
夜。如閻浮提六十小劫。如是一大劫。具五逆者。受罪五
劫。復有眾生。犯四重禁。虛食信施。誹謗邪見。不識因果。
斷學般若。毀十方佛。偷僧祗物。淫佚無道。逼掠淨戒尼。
造眾惡事。此等罪人。經八萬四千大劫。身滿阿鼻獄。如
起世經云。佛告諸比丘。有三天使在於世間。何等為三。
一老。二病。三死。有人放逸。三業惡行。身壞命終。生地獄
中。諸守獄者。驅彼眾生。至閻羅王前。王問罪人。汝昔人
間。第一天使。善教示汝。善訶責汝。豈得不見。答言不見。
王重告言。汝豈不見為人身時。或作婦女。或作丈夫。衰
老相現。齒落髮白。皮膚緩皺。黑黶遍體。行步跛蹇。左右
傾側。恃杖而行。血肉消竭。嬴瘦尪弱。一切支節。瘦懈難
挕。汝見之不。答言見之。時王告言。汝既見如是相貌。云
何不作如是思惟。我今具有如是老法。可作善業。使我
長夜利益安樂。彼人復答言。我實不作如是思惟。以縱
蕩心。行放逸故。王言汝愚癡人。不修善業。此之苦報。非
他人作。是汝自業。自受報也。爾時閻羅王第二訶之。告
言諸人。豈不見第二天使。世間出耶。答言不見。王復告
言。汝豈不見昔在世間作人身時。若婦女身。若丈夫身。
四大和合。忽爾乖違。病苦所侵。纏綿困篤。不得自在。眠
臥坐起。仰人扶侍。洗拭抱持。與飲與食。一切須人。汝見
之不。彼人答言。我實見之。王復告言。汝見如是。云何不
<pb n="73"/>
思。我今亦有如是之法。可作善業。令我當來。長夜得大
利益。大安樂事。彼人答言不也。我實不作如是思惟。以
懈怠心。行放逸故。王告癡人。汝既懶惰。不作善業。受此
惡報。非他人作。還自受報。爾時閻羅王。第三訶之。汝昔
作人時。豈不見第三天使世間出耶。答言不見。王復告
言。汝人間時。豈不復見若婦人身。若丈夫身。隨時命終。
置於床上。以雜色衣而蒙覆之。將出聚落。斗帳軒帳。種
種莊嚴。眷屬圍繞舉手散髮。灰土坌頭。極大悲惱。號咷
哭泣。舉聲大叫。椎胸哀慟。酸哽楚切。汝悉見不。答言見
之。時王告言癡人。汝昔既見如此。何不思惟。我亦有死。
未得免離。今宜作善。為我長夜得大利益。彼人答言我
實不作。如是思惟。以昏昧心行放逸故。時王告言。汝既
放逸。不作善業。自造此惡。非他人造。將得果報。汝還（自受）。
<other>感應緣（三驗）</other>
晉趙泰字文和。清河貝丘人也。祖父京兆太守。泰郡舉
孝廉。公府辟不就。精思典籍。有譽鄉里。仕中散大夫。泰
年三十五時。心痛。須臾而死。下屍於地。心暖不已。留屍
十日。平旦喉中有聲如雨。俄而蘇活。說初死之時。夢有
人來近心下。復有二人乘黃馬。從者二人。夾扶泰掖徑
將東行。至一大城。崔巍高峻。將泰向城門入。經兩重門。
有瓦屋數千間。男女大小亦數千人。行列而立。吏著皂
衣。有五六人。條疏姓氏。云當以科呈府君。泰名在三十。
須臾將泰與數千人男女。一時俱進。府君西向坐。簡視
名簿訖。復遣泰南入黑門。有人著絳衣。坐大屋下。以次
呼名。問生時作何罪孽。行何福善。泰答父兄仕宦。皆二
千石。我少在家修學。而不犯惡。乃遣泰為水官監作。使
將二千餘人運沙裨岸。晝夜勤苦。後轉泰水官都督。知
獄事。給泰馬兵。令案行地獄。所至諸獄。楚毒各殊。泰見
祖父母。及二弟。在此獄中。相見涕泣。泰出獄門。見有二
人齎文書來語獄吏言。有三人。其家為彼於塔寺中。懸
旛燒香。救解其罪。可出福舍。俄見三人。自獄而出。已有
自然衣服。完整在身。南詣一門。名開光大舍。見此三人。
即入舍中。泰亦隨入。前有大殿。珍寶周飾。精光耀目。金
玉為床。見一神人。恣容偉異。殊好非常。坐此座上。邊有
沙門。立侍甚眾。見府君來。恭敬作禮。泰問此是何人。府
君致敬。吏曰。號名世尊。度人之師。有願令惡道中人。皆
出聽經。時云有百萬九千人。皆出地獄。入百里城。在此
到者。奉法眾生也。行雖虧殆。尚當得度。故開經法。七日
之中。隨本所作善惡多少。差次免脫。泰出此舍。復見一
城。方二百餘里。名為受變形城。地獄考治已畢者。當於
此城更受變報。泰入其城。見數百局吏。對校文書云。殺
生者。當作蜉蝣。朝生暮死。劫盜者。當作豬羊。受人屠割。
淫佚者。作鶴鶩獐麋。兩舌者。作鴟梟鵂鶹。捍債者。為騾
驢牛馬。泰案行畢。還水官處。主者語泰曰。卿無罪過。故
相使為水官都督。不爾。與地獄中人無以異也。泰問主
者曰人有何行。死有樂報。主者曰。惟奉法弟子。精進持
戒。得樂報。無有謫罰也。泰復問曰。人未事法時。所行罪
過。事法之後。得除不。答曰皆除也。語畢。主者開縢篋。檢
泰年紀。尚有餘筭三十年在。乃遣泰還。臨別。主者曰。已
見地獄罪報如是。當告世人。皆令作善。善惡隨人。其猶
影響。可不慎乎。時晉太始五年。七月十三日。乃為祖父
母二弟。延請僧眾。大設福會。命子孫改意奉法。
趙石長和者。趙國高人也。年十九時。病一月餘日亡。家
貧未能及時殯斂。經四日而蘇。說初死時。東南行。見二
人治道。在和前五十步。和行有遲疾。二人治道亦隨緩
速。而道之兩邊。棘刺森然。皆如鷹爪。見人甚眾。群走棘
中。身體傷裂。地皆流血。見和獨行平道。俱嘆怠曰。佛子
獨行大道中。前至見瓦屋采樓可數千間。有屋甚高。上
有一人。形面壯大。著皂袍臨窗而坐。和拜之。閣上人曰。
石君來耶。一別二千餘年。長和爾時意中。便君憶此別
時也。和相識有馬牧孟丞夫妻。先死已積年歲。閣上人
曰。君識孟丞不。長和曰識。閣上人曰。孟丞生時不能精
進。今司掃除之役。孟丞妻精進。居處甚樂。舉手指西南
<pb n="74"/>
一房曰。孟妻在此也。孟妻開窗。見和厚相慰問。遍訪其
家中大小。安否消息。俄見孟丞。執帚提箕。自閣西來。亦
問家消息。閣上人曰。爾何所修行。長和曰不食魚肉。酒
不經口。恒轉尊經。救諸疾病。閣上人曰。所傳不妄也。語
久之間。閣上人問都錄主者。審案石君名錄。主者案錄
云。餘三十年命在。閣上人曰。君欲歸不。和對曰願歸。乃
敕主者以車騎兩吏送之長和拜辭。上車而歸。前所行
道。更有傳館吏民飲食儲跱之具。倏忽至家。因得蘇。
漢武帝東遊。未出函谷關。有物當道。其身數十丈青眼
曜睛。四足入土。動而不徙。百官驚懼。東方朔。乃請以酒
灌之。灌之數十斛。而怪物始消（係泰舊獄地憂氣所結故酒能消）。

<other>醒世卷二目錄（歷敘佛果。使人知欣而趨）</other>
千佛篇（出時　種別　道樹　會數）
因緣部（業因）
種姓部（種姓）
降胎部（現衰　觀機　呈祥　降胎）
出胎部（迎后　感瑞　誕孕　招福　同應）
侍養部
占相部（校量）
遊學部（召師　捔力）
納妃部（灌帶　末婚　疑謗）
猒苦部（觀田　出遊）
出家部（離俗　剃髮　具服　使還　諫子　佛髮）
成道部（乞食　苦行　乳麋　草座　降魔　成道）
說法部（赴機）
涅槃部（弟子）
結集部
　大乘結集　千人結集　五百結集
　七百結集　感應緣（二驗）

<sarticle><article>醒世錄卷二</article></sarticle>
武原居士徐昌治覲周　編輯
古金粟住持行元百癡　校閱
<other>千佛篇</other><other>出時</other>
據賢劫。一代分為四時。一壞。二空。三成。四住。就此四中。
成劫已往。壞空未至。今在住劫。故有千佛出現。太約而
言。三佛已往。今是第四釋尊遺法。此四時中。各分二十
小劫。總為八十小劫。始為一大水火劫。名為賢劫也。依
立世阿毗曇論云。十一劫。是未來。八劫是過去。今釋迦
佛。當第九劫內成佛。依藥王藥上經云。爾時釋迦牟尼
佛。告大眾言。我會往昔無數劫時於玅光佛末法之中。
出家學道。聞是五十三佛名。合掌歡喜。復教他人。令得
聞持。展轉相教。乃至三千人異口同音。一心敬禮。即得
超越無數億劫生死之罪。其千人者。華光為首。下至毗
舍浮佛。於莊嚴劫。得成為佛。過去千佛是也。此中千佛
者。拘留孫佛為首。下至樓至如來。於賢劫中。次第成佛。
後千佛者。日光如來為首。下至須彌相佛。於星宿劫中。
當得成佛。故知莊嚴劫。賢劫。星宿劫。各有千佛出世。即
知此劫。亦是大阿僧祗劫。又藥王經中若善男子善女
人。及餘一切眾生。聞是五十三佛名者。是人於百千萬
億阿僧祗劫不墮惡道。至今賢劫中。四佛出世者。亦是
阿僧祗劫。又阿毗曇論。二十住劫中。過去八劫。已有三
佛出世。釋迦當現在第九劫出世。即以前九劫已有四
佛出世。未來猶有十一劫。焉知不有多佛出世耶。
<other>種族</other>
第一維衛佛。第二式佛。第三隨葉佛。此三佛同是剎利
王種。第四拘樓秦佛。第五拘那含牟尼佛。第六迦葉佛。
此三佛。同是婆羅門種。第七釋迦牟尼佛是剎利王種。
<other>道樹</other>
第一維衛佛得道為佛。時於波陀羅樹下。第二式佛。得
道為佛。時於分塗利樹下。第三隨葉佛。得道為佛時於
菩薩羅樹下。第四拘樓秦佛。得道為佛。時於斯利樹下。
<pb n="75"/>
第五拘那含牟尼佛。得道為佛時於烏暫樹下。第六迦
葉佛。得道為佛。時於拘類樹下。第七釋迦牟尼佛。時於
阿沛多羅樹下。
<other>會數</other>
維衛佛前後三會說法。初會說經。有十萬比丘。皆得阿
羅漢。第二會說經。有九萬比丘。皆得阿羅漢。第三會說
經。有八萬比丘。皆得阿羅漢。式佛亦三會說法。初會說
經。有九萬比丘。皆得阿羅漢。第二會說經。有八萬比丘。
皆得阿羅漢。第三會說經。有七萬比丘。皆得阿羅漢。隨
葉佛再會說法。初會說經。有七萬比丘。皆得阿羅漢。第
二會說經。有六萬比丘。皆得阿羅漢。拘樓秦佛。一會說
經。有四萬比丘。皆得阿羅漢。拘那含牟尼佛。一會說經。
有三萬比丘。皆得阿羅漢。迦葉佛一會說經。有二萬比
丘。皆得阿羅漢。釋迦牟尼佛。一會說經。有千二百五十
比丘。皆得阿羅漢。裝法師云。依如西域釋迦說法。總有
三時。第一時中為諸聲聞。說有相法。為破外道執。令悟
得道。第二時中。為小行菩薩。說無相法。為破聲聞。令悟
無相大乘。第三時中。為大行菩薩。雙說有相無相法。為
破有相無相法令悟中道。究竟圓教。於此三時。一一隨
機。廣化無量。
<other>因緣部</other><other>業因</other>
依千佛因緣經云。爾時天尊。在王舍城。耆闍崛山。從石
室出。問菩薩言。今諸聲聞諸菩薩等。皆講何論。菩薩白
言。天尊。諸菩薩眾。各各自說宿世因緣。時有跋陀婆羅
菩薩。白佛言。我於今日欲少諮問。願為解說。說是語時。
八萬四千諸菩薩等。各脫瓔珞散佛供養。所散瓔珞。住
佛頂上。如須彌山。嚴顯可觀。有千化佛。坐山窟中。時諸
菩薩白言天尊。此賢劫千佛過去世時。種何功德。常生
一處。於一劫中。次第得菩提。化度眾生。爾時天尊。告諸
菩薩言。吾為汝分別廣說。乃往過去無量百千萬阿僧
祗劫此世界。名大莊嚴。劫名大寶。有佛名寶燈焰王。如
來佛壽半劫。正法化世。住於一劫像法化世。住於二劫。
於像法中。有一大王。名曰光德。十善化民。如轉輪王。
過去無數阿僧祗劫。此娑婆世界。有一大國。名波羅柰。
王名梵德。常以善法。化諸人民。以國付子。出家學道。得
辟支佛。時千梵王。各以衣裓盛諸玅華。至優曇林中。供
養。白佛說法。時辟支佛。踴身虛空。化十八變。舒手現足。
中有一梵王。名曰慧見。告餘梵言。我見辟支佛。受持五
戒。以戒齋法。當行十善。觀諸緣起。以此善根。迴向甚深
阿耨菩提。時千梵王命終之後。於娑婆世界。千四天下。
為千轉輪王。壽命八萬四千歲。於先經中。聞過去佛號。
栴檀莊嚴如來。彼佛為說甚深檀波羅蜜。不見施受。心
行平等。時千聖王。各以國土。付其太子。出家學道。於雪
山中。各立草菴。求無上道。即獲五通。飛騰空虛。壽命一
劫。時雪山中有大夜叉。身長四千里。利牙上出。高八十
里。面十二里。眼出迸血光如融銅。左手持劍。右手持叉。
住聖王前。高聲唱言。我今饑渴。無所飲食。惟王矜愍。施
少飲食。時千聖王告夜叉言。我等誓願。一切施與。各各
以水澡夜叉手。授以仙果而令食之。夜叉得果。怒棄置
地。告聖王言。我父夜叉。噉人精氣。我母羅剎。恒噉人心。
飲人熱血。我今饑急。唯須人心血。何用果為。時有婆羅
門。名牢度跋提。白夜叉言。唯願為我說法。我今不惜心
之與血。即持利劍刺胸出血。是時天地大動。日無精光。
無雲而雷。有五夜叉。從四方來爭取分裂。兢共食之。食
已大叫。躍立空中。告千聖王。誰能行施如牢度跋提。如
此行施。乃可成佛。時千聖王驚怖。生變悔心。各欲還國。
於一劫中。墮大地獄。雖墮地獄。菩提願力莊嚴心故。火
不能燒。從是以後。復得值遇燈明王菩薩。為其說法。從
地獄出。廣為讚歎過去千佛。解脫稱莊嚴佛。乃至自在
王佛。時千聖王聞千佛名。歡喜敬禮。以是因緣。超越九
億那由他恒河沙劫生死之罪。
<other>種姓部</other>
如十二遊經云。阿僧祗時。有菩薩為國王其父母早喪。
<pb n="76"/>
讓國與弟。捨行求道。遙見一婆羅門。姓曰瞿曇。因從學
道。婆羅門言。當解王衣。如吾所服。受瞿曇姓。是菩薩受
瞿曇姓。入於深山。食果飲水。坐禪念道。菩薩乞食。遂還
國界。舉國吏民。無能識者。謂為小瞿曇。菩薩於城外甘
蔗園中以為精舍。於中獨坐。時有五百大賊。劫取宮物。
路由菩薩廬邊。明日捕賊。縱跡在菩薩舍下。因收菩薩。
前後劫盜。法以木貫身。立為尖標。血流於地。王使左右。
弩弓射殺之。是大瞿曇。以天眼觀見。便以神足飛來。下
棺斂之。取土中餘血。以泥團之。著二品中。還其精舍。大
瞿曇言。是道人若其志誠。天神當使血化為人。卻後十
月。左即成男。右即成女。於是便姓瞿曇氏。一名舍夷。又
菩薩本行經云。甘蔗王。名大茅草。以王位付諸大臣。大
眾圍繞。送王出城。剃除鬚髮。服出家衣。王出家已。持戒
清淨。專心勇猛成就四禪。具足五通。得成王仙。壽命極
長。至年衰老。諸弟子欲往東西求覓飲食。取好軟草。安
置籠裏。用盛王仙。畏諸蟲獸來触。懸樹枝上。時諸弟子
乞食去後。有一獵師。遊行山野遙見王仙。謂是白鳥。遂
即射之。王仙被射。有兩滴血。出墮於地。即便命終。彼諸
弟子乞食來還。見王仙被射命終。復見有血兩滴在地。
即集柴木焚燒王屍。收骨為塔。爾時彼地兩血。生出二
甘蔗芽。漸漸高大。至時開剖。一莖出一童子。一莖出一
童女端正可喜。時諸弟子。心念兩童是王仙種。養護看
視。報諸大臣。即灌其頂。立以為王。時彼諸臣取甘蔗種。
<other>降胎部</other><other>現衰</other>
如因果經云爾時善慧菩薩。功行滿足。位登十地。在一
生補處。近一切種智。生兜率天。名聖善。為諸天主。於十
方國土。現種種身。為諸眾生隨宜說法。期運將至。當下
作佛。即觀五事。一者觀諸眾生熟與未熟。二者觀時至
與未至。三者觀國土何國處中。四者觀諸種族何族貴
盛。五者觀過去因緣。誰最真正。應為父母。仍於天宮現
五種相。令諸天子。皆悉覺知菩薩期運。應下作佛。一者
菩薩眼見瞬動。二者頭上華萎。三者衣受塵垢。四者腋
下汗出。五者不樂本坐。諸天眾。見菩薩有此異相。心大
驚怖。爾時菩薩又現五瑞。一者放大光明。普照三千大
千世界。二者大地十八相動。須彌海水。諸天宮殿。皆悉
震搖。三者諸魔宮宅。隱蔽不現。四者日月星辰無復光
明。五者天下八部皆悉震動不能自禁。是諸天。見菩薩
身已有五相。又睹外五現希有事。皆悉聚集。到菩薩所。
頭面禮足。白言尊者。我等今日見此諸相。舉身震動不
能自安。願為我釋此因緣。便答言。善男子。當知諸行皆
悉無常。我今不久捨此天宮。生閻浮提。於時諸天聞此
語已。悲號涕泣深歎無常。
<other>觀機</other>
如菩薩降胎。以四種觀人間。一觀時。二觀土地。三觀種
姓。四觀生處。初觀時者。時有八種。佛出後。第一人壽八
萬四千歲時。乃至第八人壽一百餘歲。第二觀土地者。
諸佛常在中國生。多豐財寶。其土清淨。第三觀種姓者。
佛生二種姓中。若剎利。若波羅門。剎利種。勢力大。婆羅
門種。智慧大。第四觀生處者。何等母人。能懷那羅延力
菩薩亦能自護淨戒又佛本行經云。爾時兜率天眾之
中。有一天子。名曰金團。往昔以來。數曾下到閻浮地補
處。護明菩薩。告金團言。汝數下至閻浮提中。應知彼城
邑聚落。諸王種族。當生何家。金團天子報言。三千大千
世界。唯有一剎利。從本以來。至於大眾平量安立。世世
轉輪聖王之種。乃至甘蔗苗裔以來。子孫相承。在彼迦
毗羅。婆蘇都。釋種所生。其王名為師子頰王。其子名為
輸頭檀王。一切世間天人之中。有大名稱。尊者堪為彼
王作子。護明菩薩。報金團言。汝善觀察諸王家種。我亦
念在於此家生。此家有六十種功德。彼母有三十二種
具足德行。堪受菩薩在胎。
<other>呈祥</other>
菩薩正念。從兜率下。託淨飯王。第一大妃。摩耶夫人右
脅。是時大妃於睡眠中。夢見有一六牙白象。其頭朱色。
<pb n="77"/>
七支柱地。以金裝牙。乘空而下。入於右脅。夫人夢已。明
旦即向淨飯王言。時王宣敕。喚八婆羅門占夢。婆羅門
師。白大王言。夫人所夢。其相甚善。必生聖子。彼於後時。
必成佛道。時淨飯王聞占師說。心大歡喜。多以財施。即
於其國。迦毗羅城。四門之外。并衢道頭。街衖阡陌有人
行處。所須飲食財寶宅舍畜生。皆悉與之。時有一天。名
曰速往。至諸地獄。大聲唱言。汝諸人輩。當知菩薩從兜
率天。下入於母胎。是故汝等速發誓願。願生人間。地獄
眾生。聞此語已。往昔已來。曾種善根。各各面相睹見。捨
地獄身。即生人中。所有三千大千世界諸眾生等。皆來
於此迦毗羅城。四面託生。
<other>降胎</other>
又念佛三昧經云。菩薩欲降母胎時。三千大千世界。悉
皆六種震動。又因果經云。爾時菩薩欲降母胎。即乘六
牙白象。發兜率宮。無量諸天。作諸妓樂。燒眾名香。散天
玅華。隨菩薩滿虛空中。放大光明。普照十方。以四月八
日。明星出時。降神母胎。於時摩耶夫人。體安快樂。如服
甘露。顧見自身。如日月照。心大歡喜。爾時兜率天眾。念
言菩薩已生白淨王宮。我等亦當下生人間。菩薩成佛。
我得在先。為其眷屬聽法。作此念已。便即下生其數有
九十九億諸天。下生人間。又從他化自在天。乃至四天
王。及色界天王。與其眷屬。亦皆下生。
<other>出胎部</other><other>迎后</other>
如佛本行經云。爾時菩薩聖母摩耶。懷孕菩薩。將滿十
月。垂欲生時。時彼摩耶夫人父。善覺長者。即遣使人詣
淨飯王所奏言。摩耶王大夫人懷藏聖胎。意欲迎還安
止。住於嵐毗尼中。盡父子情。乞垂哀愍。遣放女來我家
產訖。即遣送還。時淨飯王聞善覺使。作是言已。即敕有
司平治道路。具辦旛華。種種音樂。僕從人物。送妃至家。
<other>感瑞</other>
如普曜經云。太子滿十月已。臨產之時。先現瑞應三十
有二疆埸左右。歎未曾有。
<other>誕孕</other>
如因果經云。菩薩處胎。垂滿十月。夫人欲入園遊觀。王
敕後宮。端正采女。八萬四千。用侍摩耶夫人。又擇八萬
四千端正童女。齎侍香華。又敕諸群臣百官夫人。皆悉
隨從。於是夫人即升寶轝。與諸官屬。及采女。前後導從。
往藍毗尼園。爾時四月八日。日初出時。夫人見後園中
有一大樹。名曰無憂華色香鮮。枝葉分布。極為茂盛。即
舉右手欲牽摘之。菩薩漸漸從右脅而出。是時摩耶夫
人立地。以手執波羅叉樹枝。即生菩薩。
<other>招福</other>
如因果經云。太子生時。於時樹下。亦生七寶七莖蓮華。
大如車輪。菩薩即便墮蓮華上。無扶侍者。自行七步。舉
其右手。而師子吼云。我於一切天人之中。最尊最勝。無
量生死。於今盡矣。說是語已。時四天王。即以天繒接太
子身。置寶機上。釋提桓因。手執寶蓋。大梵天王。侍立左
右。難陀龍王。優波難陀龍王。於虛空中。吐清淨水。一溫
一涼。灌太子身。身黃金色。三十二相。放大光明。普照三
千大千世界。
<other>同應</other>
如瑞應經云。當爾之時。諸釋種姓。亦同一日生五百男。
又奴名車匿。馬名捷陟。時王廄中。象生白子。馬生白駒。
牛羊亦生五色羔犢。如是等類。數各五百。王子青衣。亦
生五百倉頭。爾時宮中。五百伏藏。自然發出。有商人從
海探寶而還。各齎奇珍奉貢。王因諸瑞吉祥。當名太子
為悉達。爾時四月八日生佛弟難陀。四月九日生阿脽
四月十日生調達。
<other>侍養部</other>
依佛本經云。爾時太子既誕生。適滿七日。其太子母摩
耶夫人。遂便命終。往生忉利天上。時淨飯王。見夫人命
終之後。喚召釋種而告之言。今是童子。嬰孩失母。乳哺
之寄。將付囑誰。教令養育。使得存活。誰能憐愍愛如己
<pb n="78"/>
生。時有摩訶波闍波提。是童子姨母。堪能養育。淨飯王
即將太子。付囑姨母而告之言。善來夫人。如是童子。應
當養育。善須護持。應令增長。
<other>占相部</other>
如瑞應經云。爾時白淨王。訪五百聰明相師。令占太子
相。師言。是王之子。乃是世間之眼。猶如真金。有諸相好。
極為明淨。若當出家。成一切種智。若在家者。為轉輪聖
王。領四天下。第一之最。又白王言。有一梵仙。名阿私陀
具足五通。在於香山。能斷疑惑。時王心自思惟。香山途
路嶮絕。非人能到。當以何方。請來至此。王作念時。阿私
陀仙。騰空而來。為王相之。王見來已。抱太子出。欲禮仙
人。時仙人止王曰。此是天人三界中尊。云何而令禮於
我耶。時彼仙人即起合掌。禮太子足。忽然悲泣。不能自
勝。王見彼仙悲泣。舉身戰怖。生大憂惱。即問仙人。我子
有何不祥而悲泣耶。答言相好具足。無有不祥。但恨我
今年壽已百二十。不久命終。生無相天。不睹佛興。不聞
經法。故自悲耳。若有眾生具三十二相。或生非處。久不
明顯。此人必為轉輪聖王。若三十二相皆得其處。又復
明顯。此人必成一切種智。今觀大王太子。諸相皆得其
所又極明顯決定知成正覺。
<other>校量</other>
佛阿毗曇經云。以一千阿僧祗世界眾生。所有功德成
佛一毛孔。如是成佛一毛孔功德。遍如來身毛孔功德。
成佛一好。如是成就八十種好功德。增為百倍。乃成如
來身上一相。所成就三十二相功德。增為千倍。乃成如
來額上一白毫相。以一千毫相功德。增為百倍。乃成如
來一頂骨相。一切飛天所不能見頂。如是不思議清淨
功德。成就佛身。是故如來於天人中。最為尊勝。
<other>遊學部</other><other>召師</other>
如佛本行經云。時淨飯王以太子年已八歲。會百官群
臣宰相而告之言。卿等當知誰堪為太子作師。諸臣報
言。今有毗奢婆蜜多羅。善知諸論。最勝最玅。堪教太子。
王即召言。尊者大師。教我太子。蜜多報言。謹依王命。即
嚴五百釋種童子。前後左右。隨從太子。將升學堂。時彼
大師遙見太子威德力故。從座忽起。屈身頂禮於太子
足。太子問言。尊者教我何書。或復梵天所說之書。以至
薩婆韋多書。凡有六十四種。未審欲教何書。是時蜜多
聞太子說。內心歡喜。悅豫熙怡。曰。字為言諦。言為理筌。
音義合符。不可偏失。是以文字應用彌綸宇宙。雖跡係
翰墨。而理契乎神。昔造書之主。凡有三人。長名曰梵。其
書右行。次曰佉盧。其書左行。少者蒼頡。其書下行。至於
傍生八體。則有仙龍雲芝。二十四書。則有楷草鍼殳。然
原本定義。則體備六文。適時為敏。則莫先隸法。東西之
書可得略究。時淨飯王。復集群臣言。何處有師。最便武
技。教我太子。諸臣報王。此處有釋名為善覺。其子名羼
提提婆。堪教太子兵戎法式。其所解知。凡有二十九種。
善巧妙術。入於學堂。從蜜多及提婆所。二大尊邊。受讀
諸書。并一切兵戎雜術。經歷四年。至十二時。種種技能
遍皆涉歷。既通達已。王為太子造一園苑。名勤劬。太子
一日在勤劬園。遨遊射戲。自餘五百諸釋種童子。亦各
在其自己園內遊戲。時有群鴈行飛虛空。是時童子提
婆達多。彎弓而射。即著一鴈。其鴈被射。帶箭墮悉達園
中。時太子見彼鴈帶箭墮地。兩手捧取。左手擎持。右手
拔箭。即以酥蜜封其瘡。是時提婆達多遣使來語太子
言。我射一鴈。墮汝園中。宜速付來。時太子報使人言。鴈
若命終。即當還汝。若不死者。終不可得。提婆達多復更
重遣使人語言。若死若活。快須相還。太子報言。我發菩
提心。挕受此鴈。一切眾生。皆來挕受。況復此鴈而不屬
我。以是因緣。競相聚集諸釋宿老智人。判決此事。是時
有一淨居諸天。變作老宿長者。入會而言。誰養育者。即
是挕受。射著之者。即是放捨。彼諸釋宿老。一時印可。高
聲唱言如是。如仁者言。
<other>捔力</other>
<pb n="79"/>
如因果經云。太子與兄弟捔力與萬眷屬。將欲出城。於
時有大象當城門住。諸人皆不敢前。提婆達多。以手搏
頭。即便躄地。難陀以足指挑擲著路傍。太子以手執象
擲著城外。還以手接不令傷損。象又還甦。時諸人民。歎
未曾有。園中有七重金鼓銀鼓。鋀石銅鐵等鼓。各有七
枚。提婆達多最先射之。徹三金鼓。次及難陀。亦徹三鼓。
太子嫌弓弱。取庫內祖王一良弓。無能張者。太子在坐
以手拼弓。放一箭。徹過諸鼓。然後入地。泉水流出。又徹
過大鐵圍山。又佛本行經云。是時太子所射之箭。向三
十三天。天中建立箭節。常以諸香華供養此箭。又太子
執箭一射。便穿七鐵豬。過七鐵豬已。彼箭入地。即成一
井。於今稱為箭井時淨飯王知太子所有技能。皆悉勝
彼一切諸人。踴躍喜歡。敕喚白象。瓔珞莊飾。令太子乘。
是時提婆城外而入。見此白象而問人言。此象欲將何
處。其人報言。欲將出城。擬悉達乘。提婆達多。以妒嫉故。
便以左手執於象鼻。右手築額。一下倒地。塞彼城門。眾
人往來。不通出入。難陀相續而來。問知事已。即以右手
執彼象尾。牽取離門可七步許。太子問誰牽離門。眾人
言難陀。太子言善哉難陀。因思惟彼等二人。雖能示現
其氣力。但此象身麤壯。於後壞爛。臭熏此城門。以左手
舉象。以右手承重。於空中。擲置城外。越七重墻。度七重
塹。即擲過離城。可有一拘盧奢。而象墮地即成大坑。至
今相傳為象墮坑。
<other>納妃部</other><other>灌帶</other>
太子年大。父王敕下餘國。卻後二月八日。灌太子頂。皆
可來集。立為太子。
<other>求婚</other>
如佛本行經云。爾時太子漸向長成。至年十九。時淨飯
王。為太子造三時殿。一者暖殿。第二涼殿。第三中殿。於
後園。廣造池臺。裁蒔華果眾人作樂。隨時侍衛。淨飯王
復憶太子初生之時。相師私陀。記為成道。作何方便。令
不出家。得紹王位。釋族報王。造此宮室。令諸采女娛樂。
王復語釋種言。汝等當觀誰女。堪與太子為妃。爾時五
百釋種各各唱言。我女堪為作妃。王復籌量。以雜寶作
無憂器。持與太子。令施諸女。密使觀察太子眼目。瞻矚
在誰。即聘作妃。王即於迦毗城。振鐸唱言。從今七日來
我太子欲見諸釋女。施與一切雜寶。種種玩弄無憂之
器。爾時一切諸女。莊嚴其身。來集宮門。欲見太子。以太
子威德大故。不敢正看。但取寶器。各各低頭。速疾而過。
寶器盡已。最後一女。波私吒族。釋種大臣摩訶那摩。其
女名為耶輸陀羅。前後侍從。圍繞而來。遙見太子。峨峨
注睛。舉其雅步。瞻觀直躬。目不斜窺。漸近前趨來迎太
子。如舊相識。即白太子。可與我寶。太子報言。汝來既遲。
皆悉施盡。女復白言。我有何過。欺不與寶。太子答言。我
不欺汝。但汝不及。是時大指邊。有一所著印環。價值百
千。從指脫與。爾時大臣摩訶那摩。見太子一切技藝勝
玅。智能最為上首。而作是言。惟願太子。受我女為妃。爾
時太子占良吉日。迎納耶輸陀羅。以諸瓔珞莊嚴其身。
又復共五百采女。相隨而往。迎取入宮。太子雖納為妃。
然恒與妃行住坐臥。未曾有世俗之意。但修禪觀。諸女
咸疑太子不男。太子以手指妃腹曰。卻後六年。爾當生
男。遂以有娠。又五夢經云太子有三妃。一瞿夷。二耶輸。
三鹿野。
<other>疑謗</other>
如智度論云。菩薩出家。夜有人言。太子出家。何得有娠。
汙辱我門釋種。欲以火坑焚燒母子。耶輸自恨無事。立
大誓言。我若邪行。其腹內兒。願母子隨火消化。發此願
已。即投火坑。於是火滅。母子俱存。火變蓮池。母處華座。
後生兒似菩薩身。名羅⿰目候羅。臥息彼石。耶輸捉石擲著
水中。遂立誓言。我所生兒。實是太子體胤之息。是不虛
者。今此大石。在於水上。浮遊不沒。時彼大石。遂即浮泛。
如芭蕉葉。不沉不沒。於時大眾見聞。生希有心。
<other>厭苦部</other><other>觀田</other>
<pb n="80"/>
如佛本行經云。淨飯王。共多釋種。并將太子。出外野遊。
觀看田種。時彼地內所有作人。赤體辛勤而事耕墾。飛
鳥喫蟲。共相殘害。即復唱言。嗚呼嗚呼。世間眾生。極受
諸苦。所謂生老病死。兼復受於種種苦惱。展轉其中。不
能得離。云何不求捨是諸苦。是時太子。安祥矚盻。處處
經行。欲求寂靜。忽見一處。有閻浮樹。蓊鬱扶疏。太子發
遣左右。漸至樹下。即於草上。結跏趺坐。棄捨一切諸不
善法。欲界漏盡。即得初禪。一切諸天帝釋等。見太子在
樹蔭坐。飛來到太子所。禮敬說偈。讚已還去。時淨飯王
問言。太子今在何處。時一大臣。遙見太子。在彼閻浮樹
陰之下。復見一切樹影悉移。唯閻浮蔭。獨覆太子。有是
希奇難思議事。即大歡喜踴躍。急疾奔馳。走詣王所。長
跪依事說言。時淨飯王聞已。即詣閻浮樹所。遙見太子
在彼樹間。結跏趺坐。譬如黑夜。視山頂頭。大聚火光。出
猛明燄。威德顯著。炳照巍巍。如重雲間。忽出明月。亦如
暗室。然大淨燈。時王見已。生大希有奇特之心。歡喜踴
躍。言太子有大威德。
<other>出遊</other>
如佛本行經云。爾時作瓶天子。欲令太子出向園林。觀
看好惡。發猒心故。漸教捨離。太子聞是聲已。即喚馭者。
可速嚴飾好車。今欲向園觀看。時淨飯王知太子欲出。
敕宣迦毗羅城。一切內外。悉遣灑掃清淨。安雜香華。男
女莊嚴。或有老病死亡。六根不具者。悉令驅逐。是時馭
者裝飾車乘。駕善調馬。太子從東門引導而出。是時作
瓶天子。於街衖前。正當太子。變身化作一老弊人。太子
見已。即問馭者。此是何人。身體皺皵。肉少皮寬。眼赤涕
流。極大醜陋。獨爾鄙惡。不似餘人。為生來然。為老至。馭
者言。此是老至。名為大苦惱。爾時太子問馭者言。此人
為是一家如是。為當一切悉如斯。馭者報言。一切世間
皆有是法。貴賤雖殊。皆未過老。太子言。若我不離是老。
便猒捨五欲。唯作老苦之觀。後於異時辭王。從城南門
出。爾時作瓶天子。即於太子前。化作一病人。連骸困苦
命在須臾。臥糞穢中。宛轉呻喚。不能起舉。唱言叩頭。乞
扶我坐。太子見已。問馭者言。此是何人腹肚極大。喘息
之時。身遍戰慄。悲切酸楚。不忍見聞。此人何故。受如是
苦。馭者奉報太子。四大不調。故爾病生。太子後於異時。
從城西門出。時作瓶天子。於太子前化作一屍。臥在床
上。眾人舉行。無量姻親。圍繞哭泣。椎胸拍頭。涕泣如雨。
大叫號慟。酸哽難聞。太子見之。心懷慘惻。問馭者言。此
是何人。舉行叫哭。馭者答言。已捨心意等諸根。屍骸無
識如木石。諸親號咷暫圍繞。恩愛於此長別離。太子復
問。我亦有此死法否。報言。一切眾生此盡業。天人貴賤
平等均。雖處善惡諸世間。無常至時無有異。太子後於
異時。從城北門出。爾時作瓶天子。以神通力。去車不遠。
於太子前。化作一人。剃除鬚髮。著僧伽黎。褊袒右肩。手
執錫杖。左掌擎缽。在路而行。太子見已。問馭者言。此是
何人。在於我前。威儀整肅。行步徐庠。直視一尋。不觀左
右。執心持行。不似餘人。馭者白太子言。此名出家之人。
常行善法。遠離非法。善調諸根。善與無畏於諸眾生。慈
悲不行殺害。太子聞已。問馭者言。汝今將車向彼出家
人邊。馭者承命。即引太子向出家人所。太子諮問。汝是
何人。以偈報言。觀見世間是滅法。欲求無盡涅槃處。怨
親已作平等心。世間不行欲等事。爾時太子為敬法故。
從車而下徒步向彼出家人所。頭面頂禮。彼出家人。三
匝圍繞。還上車坐。迴還宮中。於前三所逢。生猒。惟欣第
四出家。諸大相師。並知太子若不出家。過七日後。得轉
輪聖王位。王四天下。七寶自至。各以所知。白淨飯王。王
加守循四門各千人。周匝城外。一踰闍那內。羅列人眾
而防護之。
<other>出家部</other><other>離俗</other>
如因果經云。爾時太子心自念我年已至十九。今是二
月。復是七日。思求出家。今正是時。作此念已。身放光明。
照四天王宮。乃至淨居天宮。諸天見此光已。皆知太子
<pb n="81"/>
出家時到。即便來下。到太子所。頭面禮足。合掌白言。無
量劫來。所修行願。今正成熟。太子答言。如汝等語。然父
王敕內外官屬。嚴見防衛。欲去無從。諸天白言。我等自
當設諸方便。令太子出。使無知者。時耶輸陀羅。眠臥之
中。得三大夢。一者夢月墮地。二者夢牙齒落。三者夢失
右臂。得此夢已。眠中驚覺。心大怖懼。白太子已。具述三
夢。太子言。月猶在天。齒又不落。臂復尚在。當知諸夢虛
假不實。汝今不應橫生怖畏。又彼本起經云。諸天皆言。
太子當去。恐作稽留。急去遠此。大火之聚。爾時太子思
如是已。至於後夜。淨居天王。及欲界諸天。充滿虛空。即
共同聲白太子言。內外眷屬。皆悉昏臥。今者正是出家
之時。爾時太子即自往至車匿所。以天力故。車匿自覺
而語之言。汝可為我牽揵陟來。車匿聞語已。舉身戰怖。
心懷猶豫夜中索馬。欲何所之。太子復語車匿言我今
欲為一切眾生。降伏煩惱結賊故。汝今不應違我此意。
爾時車匿舉聲號泣。欲令耶輸陀羅。及諸眷屬。皆悉知
覺太子當去。以天神力昏臥如故。車匿即便牽馬而來。
於是諸天捧馬四足。并接車匿。釋提桓因。執蓋隨從。天
即便令北門自然而開。不使有聲。太子於是從門而出。
虛空諸天。歌讚隨從。至於天曉。行至彼跋伽仙人苦行
林中。即便下馬。撫背而言。所難為事。汝作已畢。又語車
匿。唯汝一人。獨能隨我。甚為希有。我今既已至閑靜處。
汝便可與揵陟俱還官也。車匿聞此語已。悲號啼泣。迷
悶躄地。於是揵陟屈膝舐足。淚落如雨。太子答言。世間
之法。獨生獨死豈復直伴我今為滅諸苦使。故來至此。
諸苦斷時然後當與一切眾生而作伴侶。於是脫頭寶
冠。與車匿。報大王而說偈言。假使恩愛久共處。時至會
必有別離。見此無常須臾間。是故我今求解脫。
<other>剃髮具服</other>
佛本行經云。爾時太子從車匿。索取寶刀。割取髮髻。有
一華鬚。名須曼那。化作淨髮人。與太子淨髮。既剃髮已。
淨居天。復化作獵師之形。身著袈裟染色之衣。語言。我
與汝迦尸迦衣。價值百千億金。復為種種栴檀香等之
所薰修。菩薩見已。生大歡喜。爾時菩薩剃髮。身得袈裟
已。形容改變。便放大光。下至閻浮。化成二寶塔。具眾（莊嚴）。
<other>使還</other>
又普曜經云。於是菩薩適出城門。迦維羅衛。一切群眾。
知太子去。共談而喜。瞿夷明日。從寐起已。遙聞眾言。覺
知已去。與耶輸心為破裂。淨飯王。感絕自投於地。舉聲
稱怨。永絕我望。何所依怙。國中樹木。尋時虧落。無諸華
實。諸清淨地。悉生塵垢。王與群臣眷屬。行至園觀。亦懷
悲苦。嗚呼阿子。明曉經典。眾奇異術。無不博達。今至棄
國萬民。為何所遊。誰為開門。其諸天人。供養云何。車匿
白王。我在常處。宴然寐床。城門已閉。於時菩薩告我被
馬。城中萬民。皆安不聞。天帝開門。四天王告敕四神。捧
其馬足。諸百千天帝釋梵。以侍送之。嚴治道路。演大光
明。散光燒香。諸天伎樂。同時俱作。涌在虛空。諸圍繞以
侍送之。去是極遠。脫衣寶瓔。及白馬遣我還國。啟王謝
妃。必至成佛。乃還相見。勿令愁憂。
<other>諫子</other>
如佛本行經云。淨飯王使二人。向山諫太子迴。念吾年
朽。家國無嗣。何時能還。太子答言。欲得四願。不復出家。
一不老。二無病。三不死。四不別。神仙五通。雖住一劫。不
離於死。王聞重悲。斯四願者。古今無獲。誰能除此。
<other>佛髮</other>
又毗尼母經云。佛告諸人。此髮不可故衣故器盛之。當
用新物。時有王子瞿波離將軍。欲往四方有所征伐。來
索世尊髮。問安處。佛言聽安金塔中。若銀塔中。若寶塔
中。若雜寶塔。繒綵衣褁。問云何持。佛言聽象乘。馬車乘。
頭上肩上擔。時王子持世尊髮去。所往征伐。得勝還國。
為世尊起髮塔。
<other>成道部</other><other>乞食</other>
如四分律云。爾時菩薩漸漸遊行。至婆羅閱城乞食。時
<pb n="82"/>
摩竭王。在高樓上。見菩薩行步庠序。即遣信問。比丘欲
何所詣。可於此住。居王位治化。我當為臣。菩薩荅言。我
捨轉輪王。出家學道。豈可於此邊國王位而處俗耶。時
王前白言。若成無上道者。先詣羅閱城。與我相見。菩薩
報言可爾。爾時王即禮菩薩足。繞三匝而去。又佛本行
經云。菩薩為摩伽陀國王說云。大王。我等今實不畏彼
毒蛇。亦復不畏天雷霹靂。亦復不畏猛火焰。被大風吹。
燒野澤者。但畏五欲境界所逼。何以故。五欲無常害功
德。六塵空幻。損眾生。世間果報本誑人。智者誰能暫（停住）。
<other>苦行</other>
爾時菩薩於鹿林。在五拘鄰比丘所。學于苦行。經於六
年。極生辛苦過其本師。以自餓故。而不得道。徒勞疲形。
日食一胡麻。經一七日。粳米紅豆麻子粟麋。及以白豆
亦復如是。各一七日。如是修苦行時。一切皮肉銷瘦皺
減。其目坎陷。肉盡肋出。欲坐則伏。欲起則偃。雖受如是
無利益。苦然不退菩提之心。
<other>乳麋</other>
又述灌帶部內。時有四天王子。告律師云。世尊初成道。
第十一年。於王舍城中。須摩長者園內。告諸天大菩薩。
及大弟子曰。我初踰城時。至彼洴沙國。路逢牧牛女。我
語云。我有少饑渴。從汝乞飲食。彼女答云。汝何所往。答
云求趣菩提。又問名字何等。答言悉達。彼女又白言。我
讀韋陀之典云。不久有大智人。當成正覺。我觀仁者相
貌音聲。是諸佛相。我作此山神。經十六大劫。過去諸佛。
我皆親覲。汝可隨我。往至住處。當與汝飲食。過去迦葉
佛涅槃時。付我一澡罐。其頂上有雙龍繞。下有獅子蹲。
拘留佛所製。遞相付我。迄至樓至佛。此龍瓶內。具足有
八功德水。汝若饑渴。當飲此水。能消煩惱。增長菩提。勿
輕此小瓶。假使四大海水。內此瓶中。猶不能滿。中有龍
王。此賢劫初三佛出世。所有遺法。多在瓶內。與婆竭龍
宮。一無有二。又迦葉佛付我香爐。及一黃金函。將付仁
者。其香爐前有十六頭。半是獅子。半是白象。於二獸頭
上。別起蓮花臺。四緣別起六銀樓。樓出天童。每燒香時。
是諸童子。各各口出燒香歌曲。臺門自開。又黃金函內。
盛大般若。合三十億偈。黃金為經牒。白玉為界道。白銀
為字。此函及爐。是拘留佛所製。次第付我。乃至樓至佛。
諸佛欲興世。皆開此金函。披閱經典。以般若力。天魔不
嬈。速登正覺。今將付囑。努力守護。勿令損失。我受得已。
於菩提樹下。六年苦行。常飲此瓶水。故除饑渴。煩惱亦
消也。又我初欲成道。入河澡浴。受二女乳麋。至菩提樹
下。欲昇金剛壇。山神至我所。即告我言。汝今成道。可依
往佛。若初成道。欲昇金剛壇。繞樹合三十二匝。十方諸
佛。亦前授香。次命人王。天王。釋梵。龍王。十地菩薩。各前
授香。佛以威神。香聞十方。上至有頂。受苦眾生。聞香解
脫。諸根具足。
<other>草坐</other>
佛本行經云。爾時菩薩於河澡浴。食乳麋。沐身體。光儀
平復。自在安詳。面向菩提樹。思作何座。左右四顧。是時
忉利天。帝釋天主。即化其身。為刈草人。刈取其草。青綠
顏色。猶如孔雀王項。柔軟滑澤。如微細迦尸衣。色玅而
香。右旋宛轉。菩薩問彼人言。汝名字何。彼人報言。我名
吉利。菩薩思唯。我今欲求自身吉利。亦為他人以求吉
利。我今決當得證阿耨菩提。當取草時。其地便六種震
動。又觀佛三昧經云。適施草座。諸佛化作八萬佛樹師
子之座。有天衣布其上。
<other>降魔</other>
又雜寶藏經云。如來樹下。惡魔波旬。將八十億眾。欲來
壞佛。便語佛云。汝獨一身。何能坐此。急可起去。若不起
者。我捉汝腳。擲著海水。佛言。我觀世間無能擲我。汝於
前世時。曾於一寺受一日八戒。施辟支佛一缽之飯。故
生六天。為大魔王。而我於三阿僧祗劫。亦設供養。聲聞
緣覺不可計數。魔言。汝道我昔一日持戒。施辟支佛食。
信有其實。我亦自知。汝亦知我。汝自道者。誰為證知。佛
<pb n="83"/>
以手指地言。此地證我。作是語時。一切大地六種震動。
地神即從金剛際出。合掌白佛言。我為作證。有此地來。
我恒在中。世尊所說。其實不虛。佛語波旬。汝今先能動
此澡瓶然後可能擲我海水。爾時波旬。及八十億眾。不
能得動。魔王軍眾。顛倒自墜。破壞星散。
<other>說法部</other><other>赴機</other>
依彌沙塞律云。佛得道七日。受解脫樂。有五百乘車。載
奉蜜麨。四王奉缽。佛受之已。為說三歸。又更七日。文鱗
龍王。奉非人食。後過七日。斯那奉食。姊妹四人。受三歸
依。復過七日。梵王來請轉法輪。又普曜經云。時梵王。與
六萬八千梵王眷屬。來詣佛所。稽首足下。請轉法輪。佛
受請已。言我宿命。在波羅柰。供養六百億佛。應在此轉
法輪。又中本起經云。世尊念言。吾昔路由梵志。阿蘭迦
蘭。待我有禮。應往度之。天空中曰。此二人已亡七日。又
念應度鬱頭藍弗。天復告云。昨日命終。又念父王。昔遣
五人。一名拘鄰。二名頞陛。三名跋提。四名十力迦葉。五
名摩訶男。執侍功勤。應往度之。又轉法輪經云。佛在鹿
野樹下。時空中有自然法輪。飛來當佛前而轉。佛以手
撫之止。吾無始來為名色轉。今愛意盡。不復流轉輪即
便住。又十二遊經云。佛從四月八日。至七月十五日。坐
樹下為一年。二年於鹿野園中。為五人說法。三年為鬱
鞞迦葉。兄弟三人說法。滿千比丘。四年在蒙頭山。為龍
鬼說法。五年時。度舍利目連。舍利七日得上果。目連十
五日得上果。六年須達共祗陀為佛立精舍。有十二佛
圖。寺有七十二講堂。有三千六百間屋。有五百樓閣。七
年在拘耶尼園。為婆陀和菩薩等八人。說般若經。明苦
行事。八年在柳山。為屯真陀羅王弟說法。九年在穢澤
中。為阿掘摩說法。十年遊摩竭國。為弗沙王說法。十一
年在恐懼樹下為彌勒說本起經。即修行本。十二年還
父王國。為釋氏八萬四千人說法。又大集經云。佛成道
十六年。於欲色界中間。出大寶階。大眾俱登中階。即上
昇虛空。又分別功德經云。二十五年。比在諸國。此住最
久。以其中多諸珍異。人多有義。祗樹精舍有神異驗。眾
集之時。獮猴飛鳥。群類數千。悉來聽法。寂寞無聲。事竟
即去。各還所止。犍椎適鳴。已復來集。此由國多仁慈。故
異類影附。故智度論云。舍衛城有九億家。三億明見佛。
三億信而不見。三億不見不聞。又薩婆多論云。佛以二
月八日。沸星現時。初成等正覺。亦以二月八日。沸星出
時生。以八月八日。沸星出時。轉法輪。以八月八日。沸星
出時取般涅槃。
<other>涅槃部</other><other>弟子</other>
依智度論云。長老大迦葉。於耆闍崛山集三藏。可度眾
生竟。隨佛入般涅槃。清朝持缽。入王舍城。乞食已。上耆
闍崛山語諸弟子。我今日入無餘涅槃。一切諸人。聞是
語已。皆大愁憂。迦葉晡時。從禪定起。入眾中坐。讚說無
常。苦空無我。如是種種說法已。從佛所得僧迦梨。持衣
缽提杖。如金翅鳥。現昇虛空。作十八變。
<other>結集部</other>
此中廣明結集。具有四時。第一依智度金剛仙二論。如
來在此鐵圍山外。共文殊師利。及十方佛。結集大乘法
藏。第二依菩薩處胎經。及四分律等。如來初入涅槃。始
經七日。大迦葉共五百羅漢。令到十方世界。召得八億
八千眾。共為集三藏。第三依智度論。如來入涅槃後。至
夏安居初十五日。大迦葉共千羅漢。在王舍城。結集三
藏。第四依四分律。如來入涅槃後。一百年內。為跋闍子
擅行十事。大迦葉共七百羅漢。在毗舍離城。結集三藏。
<other>大乘結集</other>
依大智度論。金剛仙論云。文殊師利結集中。明如來在
此世界之外。不至他方世界。十方諸佛並皆雲集說法。
亦名話經。文殊後結集。召諸菩薩。及大羅漢。無量無邊。
各言某經。我從佛聞。須菩提言。金剛般若。我從佛聞。諸
經當部。各有弟子。同時聞者。並云我親從佛聞。故知阿
難則遍聞諸經。餘之弟子。則偏局當部。故維摩經云。舍
<pb n="84"/>
利弗。問天女曰。汝於三乘。當何志求。天女曰。若以小乘
法化。我作聲聞。若以中乘法化。我作緣覺。若以大乘法
化。我作菩薩。
<other>五百結集</other>
依菩薩處胎經云。爾時佛取滅度已經七日七夜。時大
迦葉告五百阿羅漢。打犍椎集眾。卿五百人。盡詣十方
諸佛世界。諸有得阿羅漢六通者。盡集此閻浮提雙樹
間。釋迦牟尼佛。今已捨壽。起七寶塔。今集欲得演出真
性法身。汝等速集。聽采微妙之言。爾時五百羅漢。受大
迦葉教。即到十方恒河沙剎土。集諸羅漢。得八萬八千
眾。來集忍界。聽受法言。又僧祗律云。時大迦葉。語諸比
丘。結集法藏。應住王舍城。令阿那律守佛舍利。勿使諸
天將去。又菩薩處胎經云。爾時迦葉見眾集已。語優婆
離。卿為維那。唱阿難下。即受教唱下。阿難心意荒亂。內
自念言。佛滅度未久。恥我乃爾。即自思唯。四諦法已。便
於眾前成阿羅漢。諸塵垢滅。朗然大悟。聖眾稱善。諸天
歌嘆。爾時大地。六反震動。時大迦葉。即使阿難。升七寶
高座。迦葉告言。佛所說法。一言一字。汝勿使有缺漏。菩
薩藏者。集著一處。聲聞藏者。集著一處。戒律藏者。集著
一處。爾時阿難最初出經胎化藏為第一。中陰藏第二。
摩訶衍方等藏第三。戒律藏第四。十住菩薩藏第五。雜
藏第六。金剛藏第七。佛藏第八。是為釋迦文佛經法。
<other>千人結集</other>
大迦葉言。若我昔常乞食者。常有外道強來難問。廢闕
法事。令王舍城。常設飯食供給千人。告語闍王。給我等
食。日日送來。是中夏安居。三月十五日。說戒時。復語阿
難。汝今應隨佛心。憐愍眾生故。集佛法藏。是時阿難一
心合掌。向佛涅槃處。作如是言。佛初說法時。爾時我不
見。如是轉展聞。佛在波羅柰。佛為五比丘。初開甘露門。
說真四諦法。苦集滅道諦。阿若憍陳如。最初得見道。及
八萬諸天。聞是得見道。是千阿羅漢。聞是語已。上昇虛
空。高七羅多樹。皆眼見佛法。
<other>七百結集</other>
四分律云。爾時世尊。般涅槃後百歲。毗舍離跋闍子比
丘行十事言。非法非毗尼非佛所教已。皆下舍羅。在毗
舍離。七百阿羅漢。集論法毗尼。依道宣律師感應記云。
律師問天人曰。世尊涅槃後。結集法藏儀式云何。天人
答曰。惟大聖隱顯。隨機生滅。三藏遺跡。結集是因。眾集
多少。律論不等。如律中五百七百。皆遵大迦葉。最為眾
首。如大論中。高選千人。皆同無學。至結集已。召外眾集。
重敘所結有不同者。分為二部。依遵迦葉名上座部。餘
外眾多。名大眾部。依文殊問經。初分二部。即其事也。通
約大小三藏。皆阿難出。其住處同集王舍城。然據文殊
集眾。略結大乘。即在大鐵圍山外。二界中間。阿難升高
座。披佛布僧迦梨。先誦遺教經。如佛在世約敕之相。時
大菩薩。阿羅漢。一切比丘。天龍八部。聞皆悲泣。不能自
勝。爾時大迦葉。即從座起。著布僧迦梨。手執尼師壇。至
高座前。敷坐具。禮阿難已。右繞三匝而立。時大梵天王。
持七寶蓋。覆阿難上。時天帝釋。進七寶案。置阿難前羅
睺阿修羅王各執七寶香爐在阿難前。阿難受已置寶
案上。他化天王。進七寶几。在寶案後。時魔王波旬持七
寶拂授與阿難。仍與帝釋。夾侍兩邊。四天王。各侍高座
四腳。三十二使者。在迦葉後。各各呈恭。胡跪敬聽。時大
迦葉禮阿難已。又繞三匝。至前問訊。如佛無異。然後問
緣。一一依經始從如是。乃至末後歡喜奉行。爾時迦葉
重問曰。我過去諸佛。修多羅中。一一分部說。汝恒至佛
邊。當有教敕。阿難答曰。我受世尊教。末世眾生煩惱垢
重。不能解我教法不得部類出之。汝當分別說也。或十
章。五章。隨意而安置。令鈍根者。易解我法。天問如來在
世時。教敕優波離。及我大迦葉。入堂東寶樓。觀古佛毗
尼。及不同相。我欲結集。為依古佛說。為依今世尊教耶。
答曰。我從世尊聞。以語大迦葉。若結集毗尼。當分五部
相。往古諸佛所說毗尼。一相無二。今眾生薄福。故說多
<pb n="85"/>
部。我滅度後。無智愚人。分我教網。以為五部。十八部。乃
至五百部。雖味薄淡。仍是我正法。世尊涅槃竟。將往戒
檀。南華林外。安置九十日。待迦葉結集竟。最初於稿本
寫出三藏教。次令阿闍世王。又寫出五本。用黃金印。及
白銀印。印迦葉初本。及闍王寫者。用七寶印。印迦葉稿
本。次以七寶印。印魔王寫者。梵王寫三本。用白銀印。帝
釋寫七本。用黃金印。娑竭龍王寫八萬經本者。俱三色
印。總以印定之。令流布閻浮提。及三天下。世尊所造塔。
及白銀觀。付文殊師利。普賢。觀音。將此觀塔。周遍大千
界。一國留一觀。及一金塔。如震旦。爾時文殊將塔觀。往
清涼山。金剛窟安置。至今流行。又問一切修多羅藏。既
結集已當安何國。付囑何王。今欲結集。當為廣結。略結
請次第說之。答曰。我聞世尊說。付囑大迦葉當令廣集。
又付文殊。往大鐵圍山諸菩薩等住處九地有八萬人
當令略集。付囑阿闍世。寫我遺教。迦葉結集本。安置修
羅窟中。又問世尊在時。我從佛聞。若結集竟。將三藏教。
付囑娑竭龍王。今聞汝說。與昔聞異。答曰。我聞世尊說。
結集三藏。在修羅窟中。經二十年中。待文殊結竟。方付
娑竭龍王。又問祗桓精舍。有諸古佛及以三藏陰陽書。
及供養具。當付何人。答曰。此事因緣。並在祗桓圖經說
之。各有付處不煩此述。又問云何二部教。答曰。四分十
誦律。四十年後。一百一十年。迦葉遺律。方行前國。如震
旦諸國。謂之君子國。根性輕利。得行三部教。合四百三
國土。同此一文字。並行前三律教。又問。云何三部教。答
曰。行前二部教。乃以大僧祗如求流離國。及餘二天下。
唯行一部教。所謂薩婆多部是也。祗桓寺殿四簷下。有
四銀臺兩臺內有黃金。修多羅白玉為牌。又有兩臺內。
有毗尼藏。黃金為牌。白銀為字。毗尼律藏。是龍王書。修
多羅經藏。是魔王書。此二藏經。雖是過去星宿劫前。古
佛經也。於閻浮洲中。此之兩部書經最為第一。至佛涅
槃後。娑竭龍王。收將入宮供養。
<other>感應緣</other>
後漢明帝時。雒陽白馬寺。有攝摩騰。本中天竺人。善風
儀。解大小乘經。常遊化為任。至漢永平三年中。明皇帝
夜夢金人。飛空而至。乃大集群臣以占所夢。通人傳毅
奉答。臣聞西域有神。其名曰佛。陛下所夢將必是乎。帝
以為然。即遣中郎蔡愔。博士弟子秦景等。使往天竺。尋
訪佛法。愔等於彼。遇見摩騰。乃邀還漢地。騰誓志弘通。
不憚疲苦。冒涉流沙。至乎雒邑。明帝甚加賞接。於城西
門外。別立清舍以處之。名馬寺。傳云。外國國王。當毀破
諸寺。唯招提寺未及毀壞。夜有一白馬。遶塔悲鳴。王即
停壞諸寺。因改招提以為白馬。又白馬寺。有竺法蘭。是
中天竺人。自言誦經論數萬章。為天竺學者之師。時蔡
愔既至彼國。蘭與摩騰。共契遊化。遂相隨而來。同止。少
時。便善漢言。愔於西域獲經。即為翻譯。所謂十地斷結。
佛本行。四十二章經等五部。漢地諸經之始也。
昔漢武帝。穿昆明池底。得黑灰。以問東方朔。朔云不經。
可問西域胡僧。後法蘭既至。眾人追以問之。蘭云世界
終盡。劫火洞燒。此灰是也。
案周書異記云。周昭王即位。二十四年甲寅歲。四月八
日。江河泉池。忽然汎漲。井水溢出。山川震動。有五色光。
入貫太微。遍於西方。盡作青紅色。太史蘇由奏曰。有大
聖人。生於西方。一千年外。聲教及此。昭王即敕鐫石記
之。埋於南郊天祠前。此即佛生之時也。相國呂侯乘驊
騮八駿。而行求佛。因以禳之。
周穆王五十三年。壬申歲。二月十五日。平旦。暴風忽起。
損舍折木。地動天陰。西方白虹十二道。太史扈多曰。西
方聖人滅矣。此即佛入涅槃之相也。（二卷末）

<other>醒世卷三目錄（縷指敬信。使人知方便法門）</other>
敬佛篇
念佛　觀佛（感應緣（十一驗））
彌陀部（業因　感應緣（二驗））
<pb n="86"/>
彌勒部（受戒　感應緣（一驗））
普賢部（感應緣（一驗））
觀音部（感應緣（五驗））
敬法篇（聽法　求法　法師）
謗罪部（感應緣（十驗））
敬僧篇（引證）
敬益部（感應緣（二驗））
致敬篇
功能部（感應緣（一驗））
歸信篇
　小乘　大乘（感應緣（二驗））
士女篇（勸導
入道篇（引證）
慚愧篇（引證）

<sarticle><article>醒世錄卷三</article></sarticle>
武原居士徐昌治覲周　編輯
古金粟住持行元百癡　校閱
<other>敬佛篇</other><other>念佛部</other>
觀佛三昧經云。佛有三十二相。八十種好。身真金色。光
明無量。時座下有五百釋子。以罪障故見佛色身。猶如
灰色。嬴婆羅門見已號哭。自拔頭髮。舉手投地。鼻中血
出。佛安慰曰。汝弗號哭。吾為汝說。過去有佛。名毗婆尸。
入涅槃後。於像法中。有一長者名日月德。有五百弟子。
聰明多智。無不貫練。其父長者。信敬三寶。嘗為諸子說
佛法義。諸子邪見。都無信心。後時諸子同遇重病。父到
兒前。泣淚合掌。語諸子言。汝等邪見。不信佛法。今無常
刀。割切汝身。為何所怙。有佛毗婆尸。汝可稱名。諸子聞
已。敬父言故。稱南無佛。復教稱法。及稱僧。稱已命終。由
稱佛故生四天王天。天上壽盡。以前邪見。還墮地獄。獄
卒羅剎。以熱鐵叉。刺壞其眼。受是苦時。憶父教稱念佛
因緣。從地獄出。來生人中貧窮下賤。後式佛出亦得值
遇。但聞佛名。不睹佛形。後隨葉佛。拘樓秦佛。拘那含佛。
迦葉佛。亦皆聞名。不見其形。以聞如是六佛名故。今得
同生釋種我身端嚴。如閻浮金。汝見灰色。嬴婆羅門。皆
由前世邪見故爾。汝今懺悔。見佛金色。如須彌山。見已
白佛。我今見佛三十二相。八十種好。無量光明。
<other>觀佛部</other>
又觀佛三昧經云。昔過去久遠無量世時。有佛出世。號
寶威德上王。時有比丘。與九弟子。往諸佛塔。禮拜佛像。
見一寶像。嚴顯可觀。諦視讚嘆。後時命終。悉生東方。寶
威德上王佛國。大蓮華中。結跏趺坐。忽然化生。從此已
後。恒得值佛。於諸佛所。淨修梵行。得念佛三昧海。得三
昧已。佛為授記。於十方面。各得成佛。又過去久遠。有佛
出世。號曰空王。入涅槃後。有四比丘。同學習佛正法。煩
惱覆心。不能堅持佛法。當墮惡道。空中有聲。語比丘言。
空王如來。雖復涅槃。汝所犯無救。汝等今可入塔觀像。
與佛在世時。等無有異。聞空中聲已。入塔觀像。念言如
來在世。光明色身。與此何異。佛大人相。願除我罪。作是
語已。五體投地。懺悔諸罪。後八十億阿僧祗劫。不墮惡
道。生生嘗見十方諸佛。於諸佛所。受持甚深念佛三昧
得悉成佛。又迦葉經云。昔過去久遠阿僧祗劫。有佛出
世。號曰光明。入涅槃後。有一國王子。名大精進。年始十
六。婆羅門種。端正無比。有一比丘。於白㲲上。畫佛形像。
持與精進。精進出家。持像入山。在畫像前。結跏趺坐。一
心諦觀此畫像。不異如來。一切諸法亦復如是。經於日
夜。成就五通。具足無量。得普光三昧。具大光明。以淨天
眼見於東方阿僧祗佛。以淨天耳聞佛所說。悉能聽受。
一切諸天散花供養從山而出。來至村落。為人說法。二
萬眾生。發菩提心無量阿僧祗人。住於聲聞緣覺功德。
父母親屬住不退無上菩提。
<other>感應緣（十驗）</other>
西晉愍帝。建興元年吳郡吳縣。松江滬瀆口漁者遙見
<pb n="87"/>
海中。有二人現。浮遊水上。漁人疑為海神。延巫祝。備牲
牢以迎之。風濤彌盛。有奉佛居士朱膺。聞之嘆曰。將非
大覺之垂降乎。乃潔齋共東靈寺帛尼。及信佛者數人。
至瀆口稽首迎之。風波遂靜。浮江二人。隨潮入浦。漸近
漸明。乃知石像將欲奉接。人力未展。聊試擎之。飄然而
起。便轝還通玄寺。看像背銘。一名維衛。二名迦葉。
東晉成帝。咸和年中丹陽尹高悝。往還市闕。每張候橋
浦。有異光現。乃使尋之。獲金像一軀。西域古製。足跌並
闕。悝下車載像。至長干巷口。牛不復行。悝止御者。任牛
所往。遂徑赴長干寺。因安置之。像於中宵放金光。歲餘。
臨海縣漁人。張係世於海上。見銅蓮華跌。丹光遊泛。乃
馳舟接取。送安像足。恰然符合。久之。有西域五僧。振錫
詣悝云。昔遊天竺。得阿育王像。至鄴遭亂。藏於河濱。王
路既通。尋覓失所。近感夢云。吾出江東。為高悝所得。在
阿育王寺。故遠來相投。欲一禮拜。悝引至寺。五僧見像。
歔欷涕泣。像為放光。
東晉周玘。義興陽羡人。晉平西將軍處之第二子也。位
至吳興太守。家世奉佛。其女尤精進。家僮捕漁。忽見金
光溢川。映流而上。當即下網。得一金像。高三尺許。形相
嚴明。浮水而住。牽排不動。馳往白玘。玘告女。乃以人船
送女往迎。手挽即得上船。在家供養。女夕夢佛左膝痛。
覺看像膝。果有穿處。便截金釵以補之。玘女後適張澄。
將像自隨。及病卒。內外咸見紫雲下迎。上昇虛空。
東晉名臣陶侃。字士行。建旟南海。有漁人每夕見海濱
光。因以白侃。遣尋俄見金像。凌波而趣船側。檢其銘勒
乃阿育王所造文殊師利菩薩也。昔傳云。育王既統此
洲。學鬼王制獄。酷毒尤甚。文殊現處鑊中。火熾水清。生
青蓮華。王心感悟。即日毀獄。造八萬四千塔建立形像。
此其一也。初侃未能深信因果。既嘉此瑞。遂大尊重。乃
送武昌寒溪寺。沙門慧遠。敬服威儀。迎入廬岫。隨末賊
發眾僧四散。有一老僧。依瑞像住。於時賊寇擾江州。執
僧索金。僧曰無可得。乃以火炙。僧曰徒受炙死。穢臭伽
藍。何如寺外。賊將出欲煞。僧曰行年七十。不負佛教。待
正念已。申頸時。可下刀。賊然之。見申頸受刀。即便下斫。
刀反刺賊心。刃出於背。群賊奔怕。東走至遠師墓。於時
天氣清朗。忽有雲如蓋。雷電四繞。遂震霹。賊死六人。由
是賊徒不敢入山。
魏天平中。定州募士孫敬德。防於北陲。造觀音金像。年
滿將還。嘗如禮事。後為劫賊引。禁於京獄。不勝拷掠。遂
妄承罪。並斷死刑。明旦行決。其夜禮拜懺悔。淚下如雨。
少時依稀如夢。見一沙門。教誦觀世音救生經。經有佛
名令誦千遍。得度苦難。敬德欻覺。起坐緣之。了無參錯。
比至平明。已滿九百。有司執縛向市。且行且誦臨欲加
刑。誦滿千遍。執刀下斫。刀折三段。不損皮肉。易刀又斫。
凡經三換。刀折如初。監當官人。莫不驚異。具狀聞奏。丞
相高歡表請其事。遂得免死。敕寫此經傳之。所謂高王
觀世音是也。敬德放還。設齋報願。出行訪像。乃見項上
有三刀痕。
宋元嘉中。江陵支江張妹僧定。幼而奉法。志欲出家。嘗
供養小形金像。而父母逼嫁。見誓志不行。遂密許邴氏。
及羔鴈既至。女悲呼不就。燒香伏地取死。此像遂放金
光。彌晃一村。父兄驚其通感。止不嫁之。張邴二門。因大
敬信僧定。令之出家。宋丞相南郡王鎮陝。乃以其居建
精舍。
齊徐州刺史王仲德。於彭城宋王寺。造丈八金像。相好
嚴華。時流汗。則難起。郡人常以候之。齊建元初。像復流
汗。其冬魏寇淮上。時兗州數郡。起義南附。鳩略甚眾。亦
驅迫沙門。助其戰守。魏軍屠其營壘。悉欲夷滅。表奏魏
臺。誣以助亂。須及斬決。時像大汗。殿地流濕。魏徐州刺
史梁王。奉法勤勤。至寺親使人以巾帛拭。隨出不已。至
數十人。交手兢拭。猶不能止。王乃燒香拜禮。執巾咒曰。
眾僧無罪。誓自營護。必不罹禍。若幽城有感。當隨拭即
止。言已自拭。果應手而燥。王具事奏聞。下詔原宥。
<pb n="88"/>
梁祖武帝。以天鑒元年。正月八日。夢檀像入國。因遣決
勝將軍郝騫謝文華等。八十人。往達祈請。舍衛王曰。此
中天正像。不可適邊。乃令三十二匠。更剋紫檀人圖一
相。卯時運手。至午便就。相好具足。而像頂放光。降微細
雨并有異香普為眾生利益。騫等負像。行數萬里。備歷
艱關。又度大海。冒涉風波。隨浪至山。糧食又盡。所將人
眾。及傳送者。身多亡歿。逢諸猛獸一心念佛。乃聞像後
有鐘聲。岩側有僧端坐樹下。騫登負像。下置其前。僧起
禮像。騫等禮僧。僧授澡灌令食。並得飽滿。僧曰。此像名
三藐三佛陀。金毗羅王。自從至彼。大作佛事。語頃失之。
至天鑒十年。四月五日。騫等達於楊都。帝與百僚。徒行
四十里。迎還太極殿。建齋度人。大赦斷煞。但是弓刀槊
等。並作蓮花塔頭。帝由此蔬食絕欲。
隋開皇中。蔣州興皇寺佛殿被焚。當陽丈六金銅大像。
并二菩薩。正當棟下。於時焰火大盛。眾人拱手。嗟悼大
像融滅。忽見欻起。移南一步。棟梁摧下。像得全形。四面
磚木炭等。皆去像身五六尺許。雖被火焚而金色不變。
大眾咸駭。今移在白馬寺。鳥雀無踐。至唐永徽二年。盜
者欲利像銅乃鋸窗櫺斷。將欲拔出。遂被壓腕。求拔不
得脫。至曉僧問。盜者云。有一人著白衣。在堂內撮手。求
脫不得。
隋時凝觀寺僧法慶。開皇三年造夾紵釋迦立像。高丈
六。功未畢。慶遂卒。其日又有寶昌寺僧。大智。死經三日
而便甦活。遂向寺僧說云。於閻羅王前。見僧法慶。甚有
憂色。少時之間。又見像來王前。王遽走下階。合掌禮拜
此像像謂王曰。法慶造我。功未畢。柰何令死。王自顧問
一人曰。法慶合死未。答曰命未合終。而食料已盡。王曰
可給荷葉。令終其福業也。大智甫說。令於凝觀寺看之。
須臾之間。遂見法慶甦活。法慶甦後。嘗食荷葉。以為佳
味。及噉餘食。終不得下。像成之後。數年乃卒。
唐乾封二年。西明寺道宣律師。在京師城南淨業寺修
道。忽有一天來至問答。復有天來云。弟子迦葉佛時。生
在初天。在韋將軍下。諸天貪欲所醉。弟子以宿願力不
交天欲。清淨梵行。偏敬毗尼。韋將軍童真梵行不受天
欲。一王之下。有八將軍。四王。三十二將。周四天下。往還
護助諸出家人。四天下中。北天一洲。少有佛法。餘三天
下。佛法大弘。然出家之人。多犯禁戒。少有如法。南方一
洲。雖多犯罪。化令從善。心易調伏。佛臨涅槃。親受付囑。
並令守獲。不使魔嬈。又問今西京城西高四土臺如何。
答云高四土臺者。其本迦葉佛。於此第三會說法度人。
至穆王時。文殊目連來化。穆王從之。即列子所謂化人
者是也。秦穆公時。扶風獲一石佛。穆公不識。棄馬坊中。
穢汙此像公染疾。夢遊上帝。極被責疏。覺問侍臣由余。
便答云。臣聞周穆王時。有化人來此土。云是佛神。穆王
信之於終南山。造中天臺。高千餘尺。又於蒼頡臺。造神
廟。公今所患。殆非佛為之耶。公聞大怖。語由余曰。吾近
獲一石人。衣冠非今所製。棄之馬坊。將非此是佛神耶。
由余聞往視之。對曰。此真佛神也。公取像澡浴。安清淨
處。像遂放光。公大怖問由余。答曰。臣聞佛神清淨。愛重
物命。所有供養燒香而已。公遂於土臺上。造重閣。高三
百尺。時人號之高四臺。又問目連。舍利弗。佛在已終。如
何重見。答曰。同名六人。此目連。非大目連也。至宇文周
時。文殊師利。化為梵僧。來遊此土。云欲禮拜迦葉佛說
法處。并往文殊所住之處。名清涼山。又問今五臺山。中
臺之東南三十里。見有大孚靈鷲寺。兩臺隔澗猶存。南
有華園。可二頃許。四時發彩。色類不同。四周樹圍。人移
華栽別處種植。皆悉不生。唯在園內。方得久榮。或云漢
明所立。或云魏孝文帝栽植。如何為實。答云。但是二帝
所作。昔周穆之時。已有佛法。此山靈異。文殊所居。周穆
於中。造寺供養。及阿育王。亦依置塔。漢明之初。摩騰法
師。是阿羅漢。天眼亦見有塔。請帝立寺。其山形像。似靈
鷲。名曰大孚。孚者信也由帝深信佛法。立寺勸人。豈唯
五臺獨驗。今終南。太白。太華。五嶽名山。皆有聖人微應。
<pb n="89"/>
又問今涼州西。番和縣。山裂像出。何代造耶。答云。迦葉
佛時。有利賓菩薩。見此山人。不信業報。以煞害為事。於
時菩薩勸化諸人。便欻迴心。信敬於佛。所有煞具。變成
蓮華。又問漢地所見諸瑞像。多傳育王第四女所造。其
實云何。答曰。育王第四女。厥貌匪妍。久而未出。常恨其
醜。乃圖佛形相。還如自身。成已發願。佛之相好。挺異於
人。如何同我之形儀也。以此苦邀。彌經年月。後感佛現
忽異本形。父具問之。述其所願。今北山玉華。荊州長沙。
楊都高悝。及京城崇敬寺像。並是育王第四女造。又問
幽冥所感。俗中常有神去。形朽如何重來。或經七日多
日。如生不異。答曰。人稟七識識各有神心識為主。主雖
前去。餘神守護。不足怪也。如五戒中。一戒五神。五戒便
有二十五神。一戒破。五神去。餘者仍在。如大僧受戒。戒
有二百五十神亦戒。戒之中。感得二百五十防衛。比丘
若毀一重戒。但二百五十神去。餘者恒隨。
<other>彌陀部</other><other>業因</other>
具引經論十說不同。或說一行而生淨土。如涅槃經云。
有德國王。覺德比丘。為護法因緣。生不動國。又維摩經
云。直心是菩薩淨土。或說二行而生淨土。如梁攝論云。
出世善法者。無分別智。及後得智所生善根。為出世善
法。或說三行而生淨土。又觀經云。令未來一切凡夫。生
極樂國。當修三業。一孝養父母。事師。不煞。二受三歸。具
足眾戒。三深信因果。讀誦大乘。如是三事。是名淨業。或
說四行。而生淨土。如維摩經云。行四無量心是菩薩淨
土或四攝法是菩薩淨土。謂布施愛語。利益同事。解脫
所攝。眾生來生其國。或說五行而生淨土。如淨土論云。
一者禮拜。二者讚嘆。三者作願。四者觀察。五者迴向。或
說六行而生淨土。如維摩經云。布施是菩薩淨土。乃至
智慧是菩薩淨土。或說七行而生淨土。如維摩經云。布
以七淨華。浴此無垢人。一者戒淨。二者定淨。三者見淨。
四者度疑。五者道非道淨。六者行淨。七者行斷智淨。前
二是方便道。次三是見道。次一是修道。後一是無學道。
或說八行而生淨土。如維摩經云。成就八法生於淨土。
一饒益眾生。代眾生受諸苦惱。二所作功德。盡以施之。
三等心眾生。謙下無礙。四於諸菩薩觀之如佛。五所未
聞經。聞之不疑。六不與聲聞而相違背。七不嫉彼供。不
高己利。八常省己過。不訟彼短。恒以一心求諸功德。或
說九行而生淨土。如無量壽經云。略說三輩。廣說九品。
或說十行而生淨土。如維摩經云。十善是菩薩淨土。又
彌勒發問經云。若欲樂生安養國者。當修十念。即得往
生。何等為十。一者於一切眾生常生慈心。二者於一切
眾生。不毀其行。三者於一切眾生。深起悲心。除殘害心。
四者護法不惜身命。於一切法不生誹謗。五者於忍辱
中生決定心。六者深心清淨。不染利養。七者發一切種
智心。日日常念。無有廢忘。八者於一切眾生。生尊重心。
除憍慢心。九者不生染著心。不生憒鬧散亂心。十者常
念觀佛。除去諸相。彌勒當知。如是十念。一一次第。相續
而起。不生彼國。無有是處。或說三十七品是菩薩淨土。
如無量壽經云。發四十八大願而生淨土。
<other>感應緣（二驗）</other>
宋魏世子者。梁郡人也。奉法精進。兒子遵修唯婦迷閉
不信釋教。元嘉初。女年十四。病死七日而甦。云可安施
高座。并無量壽經。世子即為具設經座。女先雖齋戒禮
拜。而未嘗看經。即升座轉讀。聲句清利。下啟父言。兒死
便往無量壽國。見父兄及己。三人池中。已有芙蓉大華。
後當化生其中。唯母獨無。不勝此苦。故歸啟報。語竟復
絕。母於是乃敬法。
隋時有阿彌陀佛。五十菩薩像。西域天竺之瑞像也。相
傳云昔天竺雞頭摩寺。五通菩薩往安樂界。請阿彌陀
佛。娑婆眾生。願生淨土。無佛形像。願力莫由。請垂降許。
佛尋影現。及菩薩還。其像已至。一佛。五十菩薩。各坐蓮
華。在樹葉上。菩薩取葉。所在圖寫流布。
<other>彌勒部</other><other>受戒</other>
<pb n="90"/>
若是居家白衣。未受戒者。先受翻邪三歸。日別六時。隨
時便受。顯歸三寶。自誓不迴。必得上生。若出家五眾。已
受得戒。但依修行不須別受。
<other>感應緣（一驗）</other>
梁剡石城山。有釋僧護。本會稽剡人也。少出家。便剋意
苦節。戒行嚴淨。後居剡石城隱獄寺。寺北有青壁。直上
數十餘丈。當中央。有如佛焰光之形。上有叢樹。曲幹垂
蔭。護每經行至壁所。輒見光明煥炳。聞絃管歌讚之聲。
於是擎鑪發誓。願博山鐫造十丈石佛。以敬擬彌勒千
尺之容。初就彫剪。疏鑿移年。僅成面璞。頃護遘疾臨終。
誓第二身中剋果。後有沙門僧淑。纂襲遺功。而資力莫
由。未獲成遂。至梁天監六年。有始豐令陸咸。夜宿剡溪。
值風雨晦冥。危懼假寐。忽夢見三道人來告云。若能治
剡縣僧護所造石像。得成就者。必獲平豫。咸還都經年。
稍忘前夢。後出門。乃見一僧云。聽講寄宿。自言去歲剡
溪。所囑猶憶此不。咸倒屣諮訪。追及百步。忽然不見豁
爾意解。具憶前夢。乃剡淡所見第三僧也。咸啟建安王。
王即以上聞。敕遣僧佑律師。專任像事。捨金成造。初僧
佑未至一日。寺僧慧逵。夢見黑衣大神。翼從甚壯。立於
龕所。商略分數。至明旦佑律師至。其神應若此。
<other>普賢部</other><other>感應緣（一驗）</other>
宋沙門釋道冏。扶風好畤人也。本姓馬氏。學業淳粹。弱
齡有聲。元嘉二年九月。在洛陽。為人作普賢齋。道俗四
十許人。已經七日。正就中食。忽有一人。褲褶乘馬。入至
堂前。下馬禮佛。便見赤光。赫然竟天良久而滅。冏以七
年與同學來遊京師。時司空何尚之。始搆南澗精舍。冏
寓居焉。夜中忽見四人。乘一新車。呼冏共載。道冏眼閉。
不覺升車。俄見一貴人。著帢被箋布單衣坐床。燾繖形
似華蓋。鹵簿從衛可數百人。悉服黃衣。見冏驚曰。行般
舟道人。精心遠詣。祗欲知其處耳。何故將來。即遣人引
送。冏還至精舍門外。失所送人。門閉如故。扣喚久之。寺
內諸僧。咸驚相報。
<other>觀音部</other><other>感應緣（五驗）</other>
秦徐義者。高陸人也。少奉法。為符堅尚書堅末。兵革蜂
起。賊獲義將加戮害。乃埋其兩足。編髮於樹。夜中耑念
觀世音。有頃得眠。夢神謂之曰。今事亟矣。何暇眠乎。義
便驚起。見守防之士。並疲而寢。乃試自奮動。手髮既解。
足亦得脫。因而遁去百餘步。隱小叢草。便聞追者交馳。
火炬星陳。牙繞此叢。而竟無見者。
秦畢覽東平人也。少奉法。隨慕容垂北征陷敵。單馬逃
竄。敵追騎將及。覽至心誦念觀世音。既得免脫。因入深
山。迷惑失道。又耑心歸念。中夜見一道人法服持錫示
以途徑。遂得還路安隱至家。
晉沙門竺法純。山陰顯義寺主也。晉元興中。起寺行牆。
至蘭上買材。路經湖道。材主是婦人。共至材所議價。遂
同船俱行。既入大湖。日暮暴風。波浪如山。純船小水入。
命在瞬息。乃一心誦觀世音經。俄有大舟泛流趣純。疑
是神力。共渡乘之。而此小船應時即沒。大舟隨波鼓蕩。
俄得達岸。
晉沙門釋開逵。隆安二年。登壟採甘草。為羌所執。時年
大饑。羌置達柵中。將食之。先在柵者十有餘人。羌日夕
烹俎。唯逵尚存。逵被執。便潛誦觀世音經。不懈乎心。及
明日當見噉。其晨始曙。忽有大虎。遙逼群羌。奮怒號吼。
羌各駭怖迸走。虎乃前嚙柵。必謂見害。既柵穿而不入。
逵即穿柵逃走。遂得免脫。
魏末魯郡釋法力。精苦有志。勤營塔寺。欲於魯郡立精
舍。而材不足。與沙彌明珍。往上谷乞麻一載。還行空澤
中。忽遇野火。車在下風。恐無得免。法力倦眠。比寤而火
勢已及。因舉聲稱觀。未遑稱世音應聲風轉火焰尋滅
又有法智。本為白衣。獨行大澤。猛火四面。一時同至。自
知必死。乃合面於地。專稱觀世音怪無火燒。舉頭看之
一澤之草。纖毫並燼。唯智所伏。僅容身耳。因此感悟。捨
俗出家。
<pb n="91"/>
<other>敬法篇</other><other>聽法部</other>
如付法藏經云。佛言一切眾生。欲出三界生死大海。必
假法船。方得度脫。法為清涼。除煩惱熱。法是玅藥。能愈
結病。法是眾生真善知識。作大利益。濟諸苦惱。所以然
者一切眾生。志性無定。隨所染督。選善則善。近惡則惡。
若近惡友。便造惡業。流轉生死。無有邊際。若近善友。起
諸敬心。聽受玅法。必能令離三途苦惱。由此功德。受最
勝樂。華氏國王。有一白象。能滅怨敵。若人犯罪。令象蹋
殺。後時象廄為火所燒。移象近寺。象聞比丘誦法句經
偈。便柔和起慈悲心。後付罪人。但以鼻嗅舌舐而去。都
不肯殺。王見斯已。召諸臣共謀此事。智臣白王。此象近
寺。必聞玅法。今可移近屠肆處繫。王用其言。象見屠殺。
惡心猛熾。殘害更增。是以當知一切眾生志性無定。畜
生尚爾聞法生慈見殺增害。況於人而不染習。是故智
者宜應覺知。見惡須棄。睹善宜近。勤聽經法。又往昔有
婆羅門持人髑髏。其數甚多。詣華氏城中。遍行衒賣高
聲罵言。若不就我買髑髏者。我當與作惡名聞也。爾時
城中諸優婆塞。聞畏毀謗。便將錢買。即以銅箸貫穿其
耳。若徹過者。便與多價。其中徹者。與價漸少。都不通者。
全不與直。婆羅門言。髑髏無異。何故與價差別不等。優
婆塞言。全徹過者。此人生時聽受玅法。智慧高勝。相與
多價。其半徹者。雖聽經法。未善分別。故與少直。全不通
者。此人往昔都不聽法。故不與價。時優婆塞。持此髑髏
往至城外。起塔供養。命終之後。悉得生天。以是因緣。當
知玅法有大功德。是故智者。欲得無上安隱快樂。應當
至心勤聽經法。賢愚經云。昔佛在世時。舍衛國中。須達
長者。信敬佛法。為僧檀越。眾僧所須。一切供給。須達家
內。有二鸚鵡。稟姓黠慧。解人言語。見比丘來。先告家內。
令出迎送。阿難後時。到長者家。見鳥聰黠。為說四諦苦
集滅道。門前有樹。二鳥聞法。飛向樹上。歡喜誦持。夜在
樹宿。野狸所食。緣此善根。生四王天。如是七返。生六欲
天。自恣受樂。極天之壽。而無中夭。後時命終。來生人中。
出家修道。得辟支佛。一名曇摩。二名修曇摩。又佛在世
時。有一比丘。林中誦經。音聲雅好。時有一鳥。在樹而聽。
時為獵師所射。命終。緣此善根。生忉利天。自識宿命。知
因比丘誦經聽法。得生此中。即持天華。到比丘所。禮敬
問訊。以天香華。供養比丘。比丘具問。知其委曲。即命令
坐。為其說法。得須陀洹。既得果已。還歸天上。禽鳥聽法
尚獲福報無邊。況於人信心聽法寧無善報。
<other>求法部</other>
如雜寶藏經云。昔有一女人。聰明智慧。深信三寶。嘗請
比丘。就舍供養。後時有一老比丘。次到其舍。年老根昧。
素無知曉。齋食訖已。女人至心求請說法。敷坐頭前。閉
目靜坐。比丘自知不解說法。趁其泯眼。棄走還寺。然此
女人。至心思唯。有為之法無常苦空。不得自在深心觀
察。即時獲須陀洹果。既得果已。向寺求覓。欲報其恩。然
此比丘。自審無知。倍生慚恥。轉復藏避。而此女人。苦求
不已。方自出現。女人見已。具說蒙得道果因緣。齎供報
恩。老比丘聞。甚大慚愧。深自剋責。亦復獲須陀洹果。是
故行者應當至心求法。若至心者。所求必獲。涅槃經云。
佛言。我念過去作婆羅門。在雪山中。修菩薩行。時世無
佛亦無經法。時天帝釋觀見菩薩獨在山中。修諸苦行
即下試之。自變其身。作羅剎像。甚可怖畏。住菩薩前。口
說半偈。諸行無常。是生滅法。菩薩聞偈。心生歡喜。即從
坐起。四向顧視。不見餘人。唯見羅剎。即便往問。大士何
處得此半偈。此半偈義。乃是三世諸佛正道。羅剎答言。
汝不須問。我不食來。已經多日。處處求索。了不能得。饑
渴苦惱。心亂謬語。非我本心之所知也。菩薩復語。若能
為我說是偈竟。我當終身為汝弟子。羅剎答言。我今饑
逼。實不能說。菩薩復語。汝食何食。羅剎言。我所食者。唯
人暖肉。其所飲者唯人熱血。菩薩聞已。即語羅剎。但能
具足說是偈竟。我當以身奉施供養。羅剎言。誰當信汝。
為八字故棄所愛身菩薩答言。梵釋四王。諸佛菩薩能
<pb n="92"/>
為我證。羅剎即說。生滅滅已。寂滅為樂。說是偈已。菩薩
深思。然後處處石壁道樹書寫此偈竟。上高樹。投身而
下。未至地頃。時虛空中。出種種聲。爾時羅剎還復釋身。
接取菩薩。安置平地。懺悔辭謝。頂禮而去。緣為半偈。捨
身因緣。超十二劫。在彌勒前。成無上道。又佛言我念過
去無量無邊那由他劫。此沙婆世界。有佛出世。號釋迦
牟尼。為眾生宣說大涅槃經。我於爾時。心中歡喜。即欲
供養。貧無財物。遂行賣身。路見一人答言。我家作業人
無堪者。吾有惡病。良醫處藥。應當日服人肉三兩。卿若
能以身肉三兩。日日見給。便當與汝金錢五枚。我時聞
已歡喜相就。取錢往至佛所。禮已奉獻。然後誠心聽受
是經。我時闇鈍。唯受一偈。如來證涅槃。永斷於生死。若
能至心求。常得無量樂。受是偈已。至病人家。雖復日日
與肉三兩。以念偈故不以為痛日日不廢。足滿一月。其
人病瘥。瘡亦平復。我時見身具足平復。即發菩提願。以
是因緣。今得成佛。又福德三昧經云昔過去久遠阿僧
祗劫。有一仙人。名曰最勝。住山林中。具五神通。常行慈
心。欲濟眾生。欲滅眾生煩惱邪見。能生正見。便詣城邑
聚落處處。推求說法之師。時有天魔來語仙言。我今有
佛。所說一偈。汝今若能剝皮為紙。刺血為墨。拆骨為筆。
書寫此偈。當為汝說。最勝仙人聞已念言。我於無量百
千劫中。常以無事為他割截。受苦無量。都無利益。我今
當捨不堅之身易得玅法。歡喜踊躍。即以利刀。剝皮刺
血拆骨為眾生故至誠不虛。餘方世界有大慈悲。能說
法者當現我前。說是語時。東方普無垢國。有佛號淨明
王。忽住其前。放大光明。照最勝身。苦痛即除。平復如故。
佛即廣為說集。一切福德三昧。最勝聞法。得無礙辯。得
辯才已。為諸眾生。廣說玅法。令無量眾生。住三乘道。經
千歲後。而乃命終。生淨名王普無垢國。由敬法故。今得
成佛。
<other>法師部</other>
華嚴經云。譬如金翅鳥王。飛行虛空。安住虛空。以清淨
眼觀察大海龍王宮殿。奮勇猛力。以左右翅。博開海水。
悉令兩闢。知龍男女有命盡者。而撮取之。如來應供等
正覺亦復如是安住無礙虛空之中。以清淨眼觀察法
界一切眾生。若有善根已成熟者。奮勇猛十力。止觀兩
翅。搏開生死大愛海水。除滅一切妄想顛倒。安立如來
無礙之行。
<other>謗罪部</other>
敬福經云。善男子。經生之法。不得顛倒。一字重點。五百
世中。墮迷惑道中。不聞正法。又大集經云。若有眾生於
過去世。作諸惡業。或毀於法。或謗聖人於說法者。為作
障礙或抄寫經法。洗脫文字。或損壞他法。或闇藏他經。
由此業緣。今得育報。又大般若經。佛言。諸善男子女人
等。書寫般若波羅蜜多甚深經時。頻申欠呿。無端戲笑。
互相輕凌。身心躁擾。文句倒錯。迷惑義理。不得滋味。橫
事欻起。書寫不終。當知是為菩薩魔事。又大品經云。是
人毀呰三世諸佛。及一切智。起破法業。因緣集故。無量
百千萬億歲。墮大地獄中。是破法人輩。從一大地獄。至
一大地獄。如是遍十方獄。受無量苦。復至十方他國土。
生畜生中。受破法罪業苦。或得人身。生育人家。生旃陀
羅家。生除廁擔死人種種下賤家。若無眼。若一眼。若瞎
眼。無舌。無耳。無手。所生之處。無佛。無法。無佛弟子。何以
故。種破法。業積集厚故。又涅槃經云。若有不信是經典
者。現世當為無量病苦之所惱害。多為眾生所見罵辱。
命終之後。人所輕賤。顏貌醜陋。資生艱難。常不供足。
<other>感應緣（十驗）</other>
晉濟陰丁承。字德慎。建安中為凝陰令。時北界居民。婦
詣外井汲水。有番人長鼻深目。左過井上。從婦人乞飲。
飲訖。忽然不見。婦則腹痛。有頃。率然起坐。梵語。索紙筆
作書。得筆便作胡書。橫行。或如乙。或如巳。滿五紙投著
地。教人讀此書。邑中無能讀者有一小兒。十餘歲。婦即
指此小兒能讀。小兒得書。便梵語讀之。觀者驚愕。以白
<pb n="93"/>
德慎。德慎欲驗其事。即遣吏齎書詣許下寺。以示舊番。
番大驚言。佛經中間亡失。道遠憂不能得。雖口誦不具
足。此乃本書遂留寫之。
晉周閔。汝南人也。晉護軍將軍。家世奉法。蘇峻之亂。都
邑人士。皆東西波遷。閔家有大品一部。以半幅八丈素。
反覆書之。又有餘經數臺。大品亦雜在其中。既當避難。
單行不能盡持去。猶惜大品。不知在何臺中倉卒應去。
不展尋搜。徘徊嘆吒。不覺大品忽自出外。閔驚喜。
晉董吉者。於潛人也。奉法三世。至吉尤精進。恒齋戒。誦
首楞嚴經。村中有病。輒請吉讀經。所救多愈。同縣何晃
者。亦奉法士也。咸和中。得山毒之病。晃兄惶遽。馳往請
吉。董何二舍。相去七十里。復隔大溪。五月中大雨。晃兄
初渡時。水尚未至。吉與期投中食。比往而山水暴漲。不
復可涉。吉遲迴嘆息。坐岸良久。必欲赴期。乃惻然發心
自誓曰。吾救人苦。不計軀命。冀如來大士。當照乃誠。便
脫衣。以囊經戴置頭上。逕入水中。量其深淺。乃應至頸。
及吉渡。正著膝耳既得上岸。失囊經甚惋恨。進至晃家。
三禮懺悔。流涕自責。俛仰之間。便見經囊在高座上。吉
悲喜取看。浥浥如有濕氣。開囊視經。尚燥如故。於是村
人一時奉法。
周祖滅法。經籍從灰。以後年中。忽見五六如茵大者。飛
上空中。飄飄上下。朝宰立望。不測是何。久乃翻下。視乃
是大品經之十三卷。
陳嚴恭。年弱冠。請於父母。願得五萬錢。往楊州市易。父
母從之。恭船載物。去楊州數十里。江中逢一船。載黿將
詣市賣之。恭念黿當死。因請贖之。謂黿主曰。我正有五
萬錢。願以贖之。黿主喜。取錢付黿而去。恭盡以黿放江
中。其黿主別恭。行十餘里。船沒而死。是日。恭父母在家。
昏時。有烏衣客五十人。詣門寄宿。并送錢五萬。付恭父
母曰。公兒楊州附此錢歸。願依數受也。父怪愕恭死。因
審之。客曰兒無恙。但不須錢。故附歸耳。恭父受之。後月
餘恭還家。父母大喜。既止而問附錢所由。恭答無之。父
母說客形狀。及付錢月日。乃贖黿之日。於是知五十客。
皆所贖黿也。父子驚歎。因共往楊州。起精舍。專寫法華
經。莊嚴清淨。楊州道俗。共相崇敬。號為嚴法華。
隋大業中。有客僧行至太山廟來寄宿。廟令曰。此別無
舍。唯神廡下可宿。然而比來寄宿者輒死。僧曰無苦也。
不得已從之。為設床於廡下。僧至夜。端坐誦經。可一更。
聞屋中環珮聲。須臾神出。為僧禮拜。僧曰聞此宿者多
死。豈檀越害之耶。願見護之。神曰願師無慮。僧因延坐
談說。問曰聞世人傳說云。太山治鬼寧有之耶。神曰有
之。豈欲見先亡乎。僧曰有兩同學僧先死願見之。神問
名。曰一人已生人間。一人在獄。罪重不可喚來。若師就
見可也。僧因起出。不遠而至一所。多見廟獄火燒。光焰
甚盛。神將僧入一院。遙見一人在火中。號呼不能言。形
變不復可識。而血肉焦臭。令人傷心。僧愁愍求出。俄而
至廟。又與神坐。因問欲救同學。有得理耶。神曰可得能
為寫法華經者便免既而將曙。神辭僧入堂。旦而廟令
視其僧不死。怪異之。僧因為說。仍即為寫法華經一部。
經既成。莊嚴畢。又將經就廟宿。其夜神出如初。告之曰。
師為寫經。始書題目。彼已脫免。
唐釋遺俗者。遊行醴泉山。誦法華數千遍。至貞觀年。因
疾將終。告友人慧廓禪師曰。比雖誦經。意望有驗。若生
善道。舌根不朽。可為埋之。十年發出。若舌朽滅。知誦無
功。若舌如初。為起一塔。生俗信敬。言訖而終。至十一年。
依言發之。身肉多盡。唯舌不朽。一縣士女。皆共載仰。乃
函盛舌。而起塔於甘谷岸上。
唐貞觀五年。有隆州巴西縣令狐元軌者。信敬佛法。寫
法華金剛般若涅槃等如法潔淨。寫了下袟。還岐州莊
所。經留在莊。并老子五千文。同在一處。忽為外火延燒。
堂宇一時灰蕩。軌令家人撥灰。其內諸經宛然如故演
色不改。唯箱袟成灰。又覓老子。便從火化。於時聞見之
者。莫不嗟異其金剛般若經一卷題焦黑訪聞所由。乃
<pb n="94"/>
初題經時。有州官能書。其人雜食。行急不獲潔淨。直爾
立題便去。由是色焦。
顯慶中平州有人。姓孫名壽。於海濱遊獵。見野火焰熾。
草木蕩盡。唯有一叢茂草。獨不焚燎。疑此草中有獸。遂
以火燒之。竟不能著。壽甚怪之。遂入草間尋覓。乃見一
函金剛般若經其傍又見一死僧。顏色不變。
唐曹州濟陰縣西二十里村中有精舍。至龍朔二年冬
十月。野火暴起。非嘗熾盛。及至精舍。踰越而過焉。比僧
房草舍焚燎總盡唯金剛般若經一卷儼然如舊。
<other>敬僧篇</other><other>引證</other>
普達王經云。時有夫延國王。號名普達。典領諸國四方
貢獻。王身奉佛法。未嘗偏枉。嘗有慈心。愍傷愚民不知
三尊。每嘗齋戒輒登高觀燒香。還頭著地。稽首為禮。國
中臣民怪王如此。共議言王處萬民之尊。遠近敬伏。發
言人從。何毀辱威儀。頭面著地。群臣數數欲諫不敢。王
敕臣下。使嚴駕當行。王即與吏民數千人。始出宮未遠。
忽見一道人。王便下車卻蓋。住其群從。頭面著地。為道
人作禮。尋從而還。施設飲食。遂不成行。群臣於是諫言。
大王至尊。何宜於道路。為此乞丐道人。頭面著地。天下
尊貴。唯有頭面。加為國主。不與他同。王便敕臣下。令求
死人頭及牛馬豬羊頭。於市賣之。牛馬豬羊頭等皆售。
但人頭未售。王言賤貴賣之。轍使其售。如其不售。便以
丐人。如是歷日。賣既不售。丐又不取。頭皆膖脹。臭不可
近。王便大怒。語臣下言。卿曹前諫言。人頭最貴。不可毀
辱。今使賣六畜頭皆售。人頭何故丐人無取者。王即敕
臣下。嚴駕當出。到城外曠野澤中。王有所問。群臣人民
莫不振悚。王即告群臣言。卿寧識吾先君時。有小兒。常
執持蓋者否。臣下對曰。實識有之。王言。今此小兒。何所
在。對曰。亡已久遠。乃歷十七年。王言。此兒為人善惡何
如。對言。臣等常睹。其承事先王。齋戒恭肅。誠信自守。非
法不言。王告諸臣。今若見此兒在時所著衣服。寧識之
否。諸臣對曰。雖自久遠。臣故識之。顧使從急還內藏。取
前亡兒衣來。須臾衣至。王曰此是不。對曰實是其衣。王
曰。今倘見其身。為識之不。臣下皆默然。良久曰。臣自弊
闍。卒睹不別。王始欲說本因。見道人來到王所。王大歡
喜。道人就坐。王叉手具白前緣。今故嚴出。欲示本末。願
為國臣民。開導愚癡。令知真法。道人即為臣下說。欲知
王者。本是先王持蓋小兒。常隨先王。齋戒。一日不犯。還
生為王作子。令致尊貴。皆由宿行。臣下大小莫不僉然
曰。吾等幸遇道人。願遂哀愍。乞為弟子。道人告曰。我師
號曰佛。具足相好。獨步三界。教授不虛。佛今去此。乃六
千里。須臾語頃。道人飛到舍衛國。具以啟佛。彼國人民。
甚可愍傷。今皆誠心。願欲見佛。唯垂大慈。開示真道。佛
便許可。明日到夫延國。佛為王及臣民等說法。王聞佛
說即意解。得須陀洹。國中人民聞經。皆受五戒十善。
雜寶藏經云。月氏國王名旃檀罽尼吒。聞罽賓國。尊者
阿羅漢。字祗夜多。有大名稱。思欲相見。即與諸臣往造
彼國。於其中路。心切生念言。吾今為王。王於天下。一切
人民。靡不敬伏。自非有德。何能任我供養。作是念已。遂
便前進。彼國有人。告尊者言。月氏王。與諸群臣。從遠來
相見。唯願尊者。整衣服。共相待接。時尊者答言。我聞佛
語。出家之人。道尊俗表。唯德是務。豈以服飾出迎接乎。
遂便靜默。端坐不出。於是月氏王。至其住處。見尊者威
德。倍生敬信。即前稽首。卻住一面。時尊者欲唾。月氏國
王不覺前進。授唾器。時尊者即語王言。貧道今者未堪
為王作福田也。胡為躬自枉屈神駕。時月氏王。深生慚
愧。我向者已知。非神德何能爾也。即便為王略說教法。
言王來時道好。去如來時。王聞教已。即便還國。至其中
路。群臣怨言。我等遠從大王。往至彼國。竟無所聞。王言
向尊者為說法。來時道好。去如來時卿等不解此耶。以
我往昔。持戒布施。修造功德。以植王種。今享斯位。復修
積善。當來之世。必重受福。故誡我言如是。群臣聞已。稽
首謝教。
<pb n="95"/>
<other>敬益部</other>
寶性論云。三寶有六義。故須敬也。一者希有義。如世寶
物。貧窮之人。所不能得。三寶如是。薄福眾生。百年萬世。
不能值遇。故名為寶。二者離垢義。如世真寶。體無瑕穢。
三寶如是。絕離諸漏。故名為寶。三者勢力義。如世珍寶。
除貧去毒。有大勢力。三寶如是。具不思議六神通力。故
說為寶。四者莊嚴義。如世珍寶。能嚴身首。令身姝好。三
寶如是。能嚴行人。清淨身故。故說為寶。五者最勝義。如
世珍寶。譬諸物中勝。三寶如是。一切世中。最為殊勝。故
名為寶。六者不改義。如世真金燒打磨鍊。不能變改。三
寶如是。不為世間八法所改。故名為寶。又具六意。故須
敬也。一佛能誨示。法是良藥。僧能傳通。皆利益於我。報
恩故敬。二末代惡時。傳法不易。請威加護。故須致敬。三
為物生信。稟承故敬。四示僧尼敬事儀式。五令樂供養。
法得久住。故敬。六為表勝相。故敬。
<other>感應緣（二驗）</other>
晉沙門釋法安者。廬山僧遠法師弟子也。義熙末。陽新
縣。虎暴甚盛。縣有大社。樹下有築神廟。左右民居。以百
數。遭虎死者。夕必一兩。法安嘗遊其縣。暮投此村。民以
懼虎。早閉門閭。且不識法安。不肯受之。法安遙之樹下
坐禪。通夜向曉。有虎負人而至。投樹之北。見安。如喜如
跳。伏安前。安為說法授戒。虎踞地不動。有頃而去。至旦。
村人追死者至樹下。見安大驚。謂其神人。故虎不害。自
茲以後而虎患遂息。
晉太原初。有燉煌沙門竺曇猷。乞食坐禪。強志勤業。遊
會稽剡縣赤城山。有群虎來前。猷為說法。一虎獨眠。乃
以如意杖打頭。有十圍蛇繞之。都無怖色。又山神捨宅
作寺。又往赤城山宴坐。此山與天台。瀑布四明。連屬。父
老云。天台有聖寺。猷往尋之。石橋跨谷。青滑難度。橫石
斷路。無由得達。因宿橋首。聞彼行道唱薩聲。便潔齋自
勵。忽見橫石澗開。猷便前度。具睹精舍。神僧燒香。
<other>致敬篇</other><other>功能部</other>
藥王藥上經云。釋迦牟尼。告大眾言。我昔無數劫時。於
妙光佛末法之中。出家學道。聞五十三佛名。聞已合掌。
心生歡喜。復教他人。令得聞持。他人聞已。展轉相教。乃
至三千人。此三千人。異口同音。稱諸佛名。一心敬禮。以
是因緣功德力故。即得超越無數億劫生死之罪。其初
千人者。始從華光佛為首。下至毗舍浮佛。於莊嚴劫得
成佛道。即過去千佛是也。此中千佛者。始從拘樓孫佛
為首。下至樓至佛。於賢劫中。次第成佛。後千佛者。始從
日光佛為首。下至須彌相佛。於星宿劫中。當得成佛。現
在十方諸佛。善德如來等。亦得聞是五十三佛名故。於
十方世界。各得成佛。
<other>感應緣（一驗）</other>
唐左監門校尉李山龍。以武德中暴亡。而心上不冷如
掌許。家人未忍殯斂。至七日而甦。說云。當死時。被冥收
錄。至一官曹。廳事甚宏壯廣大。庭內有囚數千人。或枷
鎖。或杻械。皆北面立滿庭中。吏將山龍至廳下。天官坐
高床。侍衛如王者。山龍問吏此何官。吏曰是王也。山龍
前至階下。王問汝生平作何福業。山龍對曰。鄉人每設
齋講。恒施物同之。王曰汝身作何善業。山龍曰誦法華
經兩卷。王曰大善可升階。既升廳上。東北間有一高座
如講座者。王指座謂山龍曰。可升此座講經。山龍奉命
至側。王即起立曰。請法師升座。山龍升座訖。王乃向之
而坐。山龍開經曰。妙法蓮華經序第一品。王曰請法師
止。山龍即止。下座復立階下。顧庭內向囚已盡。無一人
在者。王謂山龍曰。君誦經之福。非唯自利。乃令庭內眾
囚皆以聞經獲免。豈不善哉。今放君還去。山龍拜辭。行
數十步。王復呼還。謂吏曰。可將此人歷觀諸獄。吏即將
山龍東行百餘步。見一鐵城。甚廣大。上屋覆其城。城傍
多有小窗。或大如小盆。或如盂碗。見諸男女。從地飛入
窗中。即不復出。山龍怪問。吏曰。此諸人者。各隨本業赴
獄受罪耳。山龍聞之悲懼。稱南無佛。請吏求出。至院門。
<pb n="96"/>
見一大鑊。火猛湯沸。傍有二人坐睡。山龍問之。二人曰。
我罪報入此鑊湯。蒙賢者。稱南無佛故。獄中諸罪人皆
得一日休息疲睡耳。山龍又稱南無佛。吏謂山龍曰。王
放君去。可白王請抄。王命紙。書一行字。付吏曰。為取五
道等署。吏受命。將山龍更歷兩曹。皆取其官署。各書一
行付山龍。龍持出至門。有三人謂山龍曰。王放君去。可
遺我等。山龍未言。吏謂山龍曰。王放君不由彼然三人
者。是前收錄君使。一人是繩主。當以赤繩縛君者。一是
棒主。當以棒擊君頭者。一是袋主。當以袋吸君氣者。見
君得還。故乞物耳。山龍惶懼謝三人曰。請至家備物。但
不知何處送之。三人曰。於水邊。若樹下燒之。山龍許諾。
吏送歸家。見親眷正哭。經營殯具。山龍入至屍傍即蘇。
後日剪紙作錢帛。并酒食。自送於水邊燒之。忽見三人
來謝。
<other>歸信篇</other><other>小乘部</other>
如涅槃經佛言眾生有二。一者有信。二者無信。有信之
人。則名可治。定得涅槃。瘡疣無故。無信之人。名一闡提。
名不可治又雜阿含經。世尊為婆羅門說耕田偈云。信
心為種子。苦行為時雨。智慧為特軛。慚愧心為轅。正念
自守護。是則善御者。爾時婆羅門聞已。發心出家。得阿
羅漢道。
<other>大乘部</other>
出生菩提心經云。爾時迦葉婆羅門白佛言。世尊。發菩
提心者。應攝幾許福聚。爾時世尊。以偈說言。若此佛剎
諸眾生。令住信心及持戒。如彼最上大福聚。不及道心
十六分。又涅槃經云。佛讚迦葉。若有眾生。於熙連河沙
等諸佛。所發菩提心。乃能於惡世受持如是經典。不生
誹謗。善男子。若有能於一恒河沙等諸佛。世尊所發菩
提心。然後乃能於惡世中不謗是經愛樂是典。不能為
人分別廣說。若有眾生。於二恒河沙等佛所發菩提心。
然後乃能於惡世中。不謗是法。正解信樂受持讀誦。亦
不能為他人廣說。若有眾生。於三恒河沙等佛所發菩
提心。然後乃能於惡世中。不謗是法。受持讀誦。書寫經
卷。雖為他說未解深義。若有眾生。於四恒河沙等佛所
發菩提心。然後乃能於惡世中。不謗是法。受持讀誦。書
寫經卷。為他廣說十六分中一分之義。雖復演說。亦不
具足。若有眾生於五恒河沙等佛所發菩提心。然後乃
能於惡世中。不謗是經。受持讀誦。廣為人說十六分中
八分之義。若有於六恒河沙等佛所發菩提心。然後乃
能於惡世中。不謗是經。受持讀誦。為他廣說十六分中
十二分義。若有眾生。於七恒河沙等佛所發菩提心。然
後乃能於惡世中。不謗是法。受持讀誦。為他廣說十六
分中十四分義。若有眾生於八恒河沙等佛所發菩提
心。然後乃能於惡世中。不謗是法。受持讀誦。亦勸他人
令得書寫。自能聽受。復勸他人。令得聽受。
<other>感應緣（二驗）</other>
宋袁炳字叔煥。陳郡人也秦始末為臨湘令。亡後積年。
友人司馬遜。於時曉間如夢。見炳來陳敘闊別。訊問安
否。既而謂遜曰。如今所見善惡大科。略不異也。然殺生
故最為重禁。慎不可犯。
隋蜀部灌口山。竹林寺釋道仙。本唐居國人。以遊賈為
業往來吳蜀。集積珠寶。向直十萬貫。後達梓州牛頭山。
值僧說法。深悟財累。乃沉江頓捨。便投灌口山竹林寺
出家。結志不群。端坐靜室。寂若虛空。時遭酷旱。百姓惶
憂。苗稼失色皆來請祈。仙即往龍穴。以杖叩門喚曰。眾
生何為嗜眠。如語即寤。當時玄雲四合。大雨普霑。隋蜀
王秀。作鎮岷洛。尋遣追。不承命。王勃然動色。親領兵仗。
往彼擒之。必若固違。可即加刃。仙聞兵至。傍若無人。被
僧伽梨已。端坐禪誦。王達山足。忽降雨雜注。雹雪雷奔。
水涌須臾滿川。軍藏無計。並憂沒命。事既窘迫。乃懺悔
歸依。遙禮仙德。垂雲忽散。山路清夷。得達仙所。王躬盡
敬。一心歸懺。仙為說法。重發信心。乃殷懃奉請。邀還成
都至靜寺。舉郭恭敬。號為仙闍梨。
<pb n="97"/>
<other>士女篇</other><other>勸導</other>
出家造惡極難。如陸地行船。在家起過即易。如海中泛
舟。又出家修道易為。在家修福甚難。是知生死易染。善
法難成。又賢愚經云。出家功德。其福甚多。若放男女奴
婢。若聽人民。若自己身。出家入道。功德無量。高於須彌。
深於巨海。廣於虛空。佛在世時。王舍城中。有一長者。名
曰福增。年過百歲。家中大小。莫不厭賤。聞說出家功德
無量。即來佛所。求欲出家。值佛不在。即便往至舍利弗
所。舍利弗見老不度。如是五百大阿羅漢。皆悉不度。即
出寺門。住門閭上。發聲大哭。世尊後至。種種慰喻。即告
目連。令其出家。目連即與出家授戒。復常為諸年少比
丘之所激切。便欲投河沒水而死。目連觀見。以神通力。
接置岸上。問知因緣。目連念言。此人不以死怖之。無由
得道。即令至心捉師衣角。飛騰空虛。到大海邊。見一新
死端正女人。見有一蟲。從其口出。還從鼻入。復從眼出。
從耳而入。目連觀已。捨之而去。弟子問言。是何女人。答
言。此是舍衛城中大薩薄婦。容貌端正。世間少雙。其婦
常以三奇木頭擎鏡照面。自睹端正。便起憍慢。深自愛
著。夫甚敬愛。將共入海。海惡船破。沒水而死。漂出岸上。
此薩薄婦。由自愛身。死後還生。在故身中。作此蟲也。捨
蟲身已。墮大地獄。受苦無量。小復前行。見一女人。自身
負銅鑊。枝鑊著水。以火然沸。脫衣入鑊。肉熟離骨。沸吹
骨出在外。風吹尋還成人。自取肉食。福增問師。是何女
人。其師答言。舍衛國中。有優婆夷。敬信三寶。請一比丘。
一夏供養。在於陌頭作房安置。自辦種種香美飲食。遣
婢送之。婢至屏處。選好先食。餘與比丘。大家覺問。汝不
偷食不。婢答言不。比丘食訖。有殘與我。我乃食之。若我
先食。使我世世自食身肉。以是因緣。先受華報。後墮地
獄。次小前行。見一肉樹。多有諸蟲。圍唼其身。無有空處。
叫喚啼哭。如地獄聲。弟子問師。是何樹耶。目連答言。是
瀨利吒。營事比丘。以自在故。費用僧物。華果飲食。送與
白衣。以是因緣受此華報。後墮地獄。唼樹諸蟲。即爾時
得物之人。次復前行。見一男子。獸頭人身。諸惡鬼神。手
執弓弩。三隻毒箭。鏃皆火然。競共射之。洞身焦然。福增
問師。此何人耶。目連答言。此人前身作大獵師。多害禽
獸。故受斯苦。於後命終。墮大地獄。次復前行。見一骨山。
其山高大。七百由旬。能障蔽日。使海陰黑。爾時目連於
此骨山。一大肋上。往來經行。弟子問師。是何骨山。師答
福增言。汝欲知者。此即是汝故身骨也。福增聞已。心驚
毛豎。惶怖汗出。白言願說本來因緣。目連告曰。生死輪
轉。無有邊際。造善惡業。終無朽敗。必受其報。昔過去時。
此閻浮提。有一國王。名曰法增。好喜布施。持戒聞法。慈
悲眾生。不傷物命。正法治國。滿二十年。其間閑暇。共人
博戲。時有一人。犯法殺人。臣以白王。值王戲言。隨國法
治。即依律斷。殺人應死。尋即殺之。王戲罷已。問諸臣言。
罪人何所。臣答殺竟。王聞是語。悶絕躄地。水灑乃蘇。垂
淚而言。官臣妓女象馬七珍悉皆住此。唯我一人。獨入
地獄。我今殺人。當知便是旃陀羅王。即捨王位。入山自
守。其後命終。生大海中作摩竭魚。其身長大七百由旬。
諸王大臣。自恃勢力。枉剋百姓。殺戮無邊。命終多墮摩
竭大魚。多有諸蟲唼食其身。身癢揩山。殺蟲汗海。血流
百里。魚一眠時。經於百歲。饑渴吸水爾時適有五百賈
客。入海採寶。值魚張口。一時同聲稱南無佛。魚聞佛聲。
閉口水停。賈人得活。魚饑命終。生王舍城。作汝身也。魚
死之後。夜叉羅剎。出置海岸。肉消骨在。作此骨山。法增
王者。汝身是也。緣殺人故。墮海作魚。福增聞已。深畏生
死。觀見故身。解法無常。得阿羅漢果。
<other>入道篇</other><other>引證</other>
如雜寶藏經云。昔盧留城。有優陀羨王。聰明解達。饒大
智慧。有一夫人。名曰有相。端正少雙。兼有德行。王甚愛
敬。時彼國法。諸為王者。不自彈琴。爾時夫人在於曲室。
共王歡戲。自恃王寵。遣王彈琴。自起為舞。初舉乎時。王
素善相。睹見夫人。死相已現。計其餘命。不過七日。王即
<pb n="98"/>
捨琴。慘然長嘆。夫人白王。受王恩寵。敢於曲室。求王彈
琴。自起為舞。用為歡樂。有何不適。捨琴長歎。願王告語。
王不肯答。慇懃不已。王以實答。夫人聞之。甚懷憂懼。即
白王言。我聞石室比丘尼。若能信心。出家一日。必得生
天。我欲出家。願王聽許。王愛情重。語夫人言。至第六日。
當聽汝去。汝有善心。求欲出家。若得生天。必來見我。我
乃聽去。作是誓已。夫人許可。至六日。便得出家。受八戒
齋。即於其日。飲石蜜漿。腹中絞結。至七日旦。即便命終。
乘是善緣。得生天上。憶本誓故。來詣王所。光明熾盛。遍
照王宮。時王問言是誰。答言我是王婦。有相夫人。王喜
白言。願來就座。答言我今觀王。臭穢叵近。但以先誓。故
來見王。王聞是已。心開意解。而自嘆言。今彼天者。本是
我婦。出家一日。便得生天。神志高遠。而見鄙賤。我今何
故而不出家。我曾聞說天一爪甲。直一閻浮提地。我此
一國。有何可貪。作是語已。捨位與子。出家修道。得阿（羅漢）。
又雜譬喻經云。昔者兄弟二人。居世富貴資財無量。志
念各異。兄好道義。弟愛家業。其弟見兄。不親家業。追逐
沙門。聽受佛經。家轉貧困。財物日耗。恒嫌恨之。兄報曰。
五戒十善。供養三寶。以道化親。不亦孝乎。其弟含恚。掉
頭不信。兄見如是。更謂弟曰。卿貪家事。以財為貴。吾好
經道。以慧為珍。今欲捨家。歸命福田。計人寄世。忽若飛
塵。無常卒至。為罪所纏。是故捨世。避危就安。弟見兄決
志道義。寂然無報。兄則去家而作沙門。夙夜精進。坐禪
思惟。行合經法。成道果證。弟貪家業。未曾為法。其後壽
終。墮於牛中。肥盛甚大。賈客買取。載鹽販之。往還數迴。
牛遂羸頓。不能復前。轉增困頓。躄臥不起。賈人撾打。搖
頭纔動。時兄遊行遙見其弟便謂之曰。弟居田宅。今身
墮牛畜。即以威神。照示本命。即自識知。淚出自責。由行
不善。慳貪嫉妒。不信佛法。輕慢聖眾。不依兄語。觝突自
用。故墮牛中。疲頓困劣。悔當何逮。兄知心念。愴然哀傷。
即為牛主說其本末。賈人聞之。便以施與。即將牛去。還
至寺中。使念三寶。飯食隨時。其命終盡。得生忉利天。時
眾賈客。各自念言。我等治生。不能施與。不識道義。死亦
恐然。便共出舍。捐其妻子。棄所珍玩。行作沙門。精進不
懈。皆亦得道。又付法藏經云。昔尊者羅漢闍夜多。將諸
弟子。詣德叉尸羅城。見一烏。欣然微笑。弟子白師。願說
因緣。尊者答言彼烏者。乃往過去九十一劫。有佛出世。
號毗婆尸。我於爾時為長者子。欲得出家。父母不聽。強
為聘妻。既得妻已。復求出家。父母語我。若生一子。乃當
相放。後生一男。至年六歲。我復欲去。父母教兒。求抱我
腳。啼哭而言。父若捨我。誰見養活。先當殺兒。然後可去。
我時於子。起愛染心。即語子言。吾為汝故。不復出家。從
是以來。九十一劫。流轉五道。今以道眼。觀見彼烏。乃是
前子。愍其愚痴。久處生死。是以微笑。以是因緣。若復有
人。障他出家。此人罪報。常在惡道。受極苦痛。無得解脫。
惡道罪畢。若生人中。雙盲無目。是故智者。若見有人。欲
出家者。應勤方便勸令成就。又出家功德經云。昔佛在
世時。佛與阿難。入毗舍離城。時到乞食。有一王子。字鞞
羅羡那。與諸婇女。在高樓上。共相娛樂。佛聞樂音。語阿
難言。我知此人。卻後七日必當命終。若不出家。或墮地
獄。阿難聞已。即往教化勸其出家。王子聞勸。於六日中。
極意受樂至第七日。求佛出家。一日一夜。修持淨戒。即
便命終。生四天王。滿五百歲。後生忉利為帝釋子。壽天
千歲。次生炎摩。復為王子。壽二千歲。後生兜率亦為王
子。壽四千歲。次生化樂。為天王子。壽八千歲。化樂壽盡。
復生第六他化自在。為天王子。萬六千歲。於六欲天。往
來七返。而無中夭。一日出家。滿二十劫。不墮惡道。常生
天上。受福自然。又雜寶藏經云。佛在迦毗羅衛國。入城
乞食。到難陀舍。會值難陀與婦作粧。香塗眉間。聞佛門
中欲出外看。婦共要言。出看如來。使我額上粧未乾。頃
便還入來。難陀即出見佛。佛即敕剃髮師。與難陀剃髮。
難陀語剃髮人言。迦毗羅一切人民。汝今盡可剃其髮
耶。佛問剃髮者。何以不剃答言畏故不敢為剃。佛共阿
<pb n="99"/>
難。自至其邊。難陀畏故。不敢不剃。雖得剃髮。恒欲還家。
佛常將行。不能得去。後於一日。次當守房。而自歡喜。今
真得便。可還家去。待佛眾僧等多去之後。我當還家。佛
入城後。作是念言。當為汲水。令滿澡瓶。然後還歸。尋時
汲水。一瓶適滿。一瓶復翻。如是經時。不能滿瓶。便作是
言。俱不可滿。使諸比丘來還自汲。我今但著瓶屋中而
去。適即閉門。適一扇閉。一扇復開。更作是念。俱不可閉。
但置而去。縱使失諸比丘衣物。我饒財寶。足可償之。即
出僧房而自思惟。佛必從此來。我則從彼異道而去。佛
知其意。亦從異道來。遙見佛來。至大樹從藏。樹神舉樹
在虛空中。露地而立。佛見難陀。問言。汝婦端正不。答言
端正。適山中有一老瞎獼猴。又復問言。汝婦孫陀利。面
首端正。何如此獼猴耶。難陀懊惱便作念言。我婦端正
人中少雙。佛今何故。以我之婦。比瞎獼猴。佛復將至忉
利天上。遍諸天宮。而共觀看。見諸天子。與諸天女。共相
娛樂。見一宮中。有五百天女。無有天子。尋來問佛。佛言
汝自往問。難陀往問。諸宮殿中。盡有天子。此中何以獨
無天子耶。諸女答言。閻浮提內。佛弟難陀。佛逼使出家。
以出家因緣。命終當生於此天宮。為我天子。難陀答言。
即我身是。便欲即住。天女語言。我等是天。汝今是人。天
人路殊。且還捨人壽。更生此間。便可得住。便還佛所。以
如上事。具白世尊。佛語難陀。汝婦端正。何如天女。難陀
答言。比彼天女。如瞎獼猴。比於我婦。佛將難陀。復至地
獄。見諸鑊湯。悉皆煮人。唯見一鑊。次沸空停。怪其所以。
而來問佛。佛言汝自往問。難陀即往問。獄卒答言。閻浮
提內。有如來弟子名為難陀以出家功德。當得生天。以
欲罷道因緣。天壽命終。墮此地獄。是故我今吹鑊而待。
難陀聞已恐怖。畏獄卒留。即作是言。南無佛陀。南無佛
陀。唯願將我擁護。還至閻浮提內。佛語難陀。汝能勤持
戒修。天福自在。難陀答言。不用生天。今唯願我不墮此
獄。佛為說法。一七日中。成阿羅漢。當知淫欲之事。樂少
苦多。猶如逆風而熱熾炬愚者不放必見燒害。
<other>慚愧篇</other><other>引證</other>
三千威儀云。出家人所作業務者。一者坐禪。二者誦經
法。三者勸化。眾事若具足。作三業者。是真出家。不然。徒
生徒死。唯有受罪之因。又百喻經云。昔有一人。事須火
用。及以冷水。即便宿火。以澡罐盛水。置於火上。後欲取
火。而火都滅。欲取冷水。而水復熱。火及冷水二事俱失。
世間之人。入佛法中。出家求道。既得出家。還念妻子。五
欲之樂。由是之故。失其功德之火。兼失持戒之水。

<other>醒世卷四目錄（拈示神通。使人知修行利益）</other>
獎導篇（述意　引證）
說聽篇（述意）
利益部（感應緣（三驗））
見解篇（感應緣（二驗））
宿命篇（引證）
宿習部（感應緣（二驗））
至誠篇（求寶部）
求忍部（感應緣（三驗））
神異篇
觔通部
降邪部
胎孕部
雜異部（感應緣（三驗））
感通篇（述意）
聖跡部
住持篇
說聽部

<sarticle><article>醒世錄卷四</article></sarticle>
武原居士徐昌治覲周　編輯
金粟寺住持行元百癡　校閱
<pb n="100"/>
<other>獎導篇</other><other>述意</other>
夫貴賤靡恒。貧富無定。故見有財富室溫。衣豐食足。復
見有貧苦饑弊。役力馳求。所以勸獎。令其惠施。有人衣
裘服玩。鮮華香潔。復見有尺布不完。文帛殘敝。所以獎
勸。令其修福。有人食則甘味並薦。珍羞備舉。復有脫粟
之飯不充。藜藿之羹常乏。所以勸獎。令其修習。有人榮
位通顯。乘肥衣輕復見有卑鄙猥賤。人所不齒所以勸
獎。令其謙敬有人形貌端整。言音風吐。復有面狀矬醜。
出言險暴。所以勸獎。令其忍辱。有人意力強幹。常堪行
道。復有嬴瘵多患。眠坐不安。所以勸獎。令其賑救。凡如
此事。最應獎導。
<other>引證</other>
涅槃經云。居家如牢獄。妻子如枷鎖。財物如重擔。親戚
如冤家。能一日一夜。受持清禁。六時行道。兼年常六齋。
檢斂身口。意不馳外。專崇出俗。高慕佛法。深敬沙門。悲
心利俗雖居在家。可得度苦。時五通比丘。名精進力在
山中樹下。閑寂求道。時有四禽獸。依附左右。常得安隱。
一者鴿。二者烏。三者毒蛇。四者鹿。是四禽獸自相問言。
世間之苦。何者為重。烏言饑渴最苦。投身羅網。不顧鋒
刃。我等喪身。莫不由之。鴿言婬欲最苦。色欲熾盛。無所
顧忌。失身喪命。莫不由之。毒蛇言瞋恚最苦。毒意一起。
不避親疏。亦能殺人。復亦自殺。鹿言驚怖最苦。我在林
野。心恒怵惕。畏懼獵師。及諸豺狼。彷彿有聲。奔投坑岸。
母子相捐。肝膽悼悸。比丘聞之。即答之曰。汝等所論。是
其末耳。天下之苦無過有身。身為苦器。憂畏無量。吾以
是故。捨族學道。滅意斷想。志存泥洹。
<other>說聽篇</other><other>述意</other>
經曰。法之供養。勝諸供養。是以一象既虧。則六爻斯墜。
一言有失。則累劫受殃。故知傳法不易。受聽極難。故地
持論云。隨文取義。有五種過。一無正信。二退勇猛。三誑
眾生。四輕法。五謗法。若淨心說法縱是生死變為涅槃
若染心說法。縱是涅槃。變為生死。又涅槃經云。大乘為
甘露。亦名為毒藥。能消即為甘。不消即成毒。如人置毒
乳中則能殺人。
<other>利益部</other>
阿育王經云。昔阿恕伽王。使道人說法。時以步障。遮諸
婦女。使其聽法。爾時法師為諸婦女說法。恒說施論。戒
論。生天之論。有一婦女。分犯王法。發幕。向法師前問言。
如來大覺。於菩提樹下。說諸法時。覺悟施戒耶。更悟餘
法耶。法師答言。佛覺一切有漏法皆苦。猶若融鐵。此苦
因從集而生。猶如毒樹修八正道。以滅苦集。是女人得
聞此語。獲須陀洹道。以刀繫頸。往到王所。白王言。我今
日犯王重法。願王以法治我。王問言。汝犯何事。答言。我
破王禁制。至道人所。譬如渴牛。不避於死。我實渴於佛
法。是以默突聽法。王問言。汝聽法時。頗有所得不。答言
得法。見四真諦。解陰入界。及以諸大皆知無我。遂得法
眼。王聞是語。踊躍歡喜。即為作禮。便唱令言。自今已後。
不作障隔。樂聽法者。直至法師所。對面聽法。嘆曰奇哉。
我宮內乃出人寶。以是因緣。當知聽法有大利益。又雜
寶藏經云。爾時般遮羅國以五百白雁。獻波斯匿王。王
令送著祗桓精舍。雁見僧聚。來在前立。佛以一音說法。
眾生各得類解。當時群雁亦解僧語。聞法歡喜。鳴聲相
和。後飛至餘處。獵師以網都覆殺之。一雁作聲。諸雁皆
和。謂聽法時聲。乘是善心。生忉利天。五百天子。即時來
下。在如來邊。佛為說法。悉得須陀洹。波斯匿王。過到佛
所。便問此中諸雁。向何處去。佛言諸雁飛去。為獵師所
殺。命終生天。今日五百諸天子等。著好天冠。端正殊特
者是。今日聽法。皆得須陀洹。王問佛言。此群雁。以何業
緣。墮於畜生。命終生天。今日得道。佛言昔迦葉佛時。五
百女人。盡共受戒。用心不堅。毀所受戒。墮畜生中。作此
雁身。以受戒故。得值如來。聞法獲道。
<other>感應緣（三驗）</other>
隋京師延興寺釋曇延。姓王。蒲州業泉人也。世家豪族。
<pb n="101"/>
宦歷齊周。而性協書籍探悟玄旨。欲著涅槃大疏。恐滯
凡情。每祈誠寤寐。願得嘉徵。乃於夜夢。有人披白服。乘
白馬。騣尾拂地。而導授經旨。延手執馬騣。與之講論。寤
後惟曰。此必馬鳴菩薩。授我義端。執騣知其宗旨。抵事
可觀耳。更持經疏於陳州仁壽寺。舍利塔前。燒香誓曰。
延以凡度。仰測聖心。銓釋已了。具如別卷。若幽致微達。
願示明靈。言訖。涅槃卷軸。並放光明。通夜呈祥。道俗稱
慶。塔中舍利。又放光明。三日三夜。輝光不絕。上屬天漢。
下照山河。既感微祥。眾仗傳受。
隋京師淨影寺釋慧遠。姓李。燉煌人。三藏備通。九流洞
曉。講導為業。昔在清化。曾養一鵝。聽講。開皇七年。敕召
入京。鵝在本寺。栖宿廊廡。晝夜鳴呼。眾共愍之。附使達
京至淨影寺大門放之。鳴叫騰躍。徑入遠房。依前馴聽。
不避寒暑。但聞法集鐘聲。不問旦夕。皆入講堂。靜聲伏
聽。僧徒梵散。出堂翔鳴。若遠常途講解。依法潛聽。閒及
餘語便鳴翔而去。
唐蒲州仁壽寺釋道愻。俗姓張。河東虞鄉人。神識高邈。
器度虛簡。善通群典。尤以涅槃設論。為栖神之宅。貞觀
二年冬月。有請講涅槃預知將終。苦不受請。鄭重延之。
不免來意。赴請登座。發題告諸四眾。悲嘆而言。自唯去
聖遙遠。微言隱絕。庸愚所傳。不足師範。但以信心歸向
自當識悟。今席講說。不久當去。日時既促。願各用心。遂
無疾而終。送往王城谷中。南山之陰。闔境悲號。當夜降
雪。掃路通行。陳屍山嶺。經夕。忽有異華。遶屍涌出。可五
百枝。長二尺許。上發鮮榮。形相全異。七眾驚動。
<other>見解篇</other><other>引證</other>
如分別功德論云。如來所以廣為四部。各說第一者。乃
為將來道法之中。四姓出家。見解不同共相是非。自稱
為尊。餘人為卑。如是之輩。不可稱計。故預防於未然。開
其自足之路。如光明之中。日為其最。星宿之中。月為其
最。川流之中海為其最。六天之中。波旬為最。色界十八
天之中。淨居為最。九十六部之中。釋僧為最。九十六道
之中。佛道為最。如五百聲聞弟子之中。神解各別。不可
具列。
<other>感應緣（二驗）</other>
晉長安鳩摩羅什。天竺人也。家世國相。什祖父達多。倜
儻不群。名重於國。父鳩摩羅炎。聰明有懿節。將嗣相位。
乃辭避。出家東度蔥嶺。龜茲王聞其棄榮。甚敬慕之。自
出郊。迎請為國師。王有妹。年始二十。才悟明敏。過目成
誦。諸國聘之。並皆不許。及見炎。心欲當之。乃逼以妻焉。
既而生什樂欲出家。夫未之許。誓不落髮不咽飲食。至
六日夜。氣力綿乏。夫乃許焉。即敕人除髮。乃下飲食。次
旦受戒。仍業禪法。專精匪解。學得初果。什年七歲。亦俱
出家。從師受經。日誦千偈。師授其義。即自通達。無幽不
暢。什年九歲。隨母度辛頭河。至罽賓國。遇名德法師。盤
頭達多。崇以師禮。從受雜藏。中長二含。凡四百萬言。達
多每稱什神俊。至年十二。其母攜還龜茲。復至月氐北
山。有一羅漢。見而異之。謂與優波掬多無異。什進到沙
勒國其冬誦阿毗曇於十門。修智諸品。無所諮受。而備
達其玅。又於六足諸門。無所滯礙。沙勒國有三藏沙門。
名喜見。謂其王曰此沙彌不可輕。王宜請令初開法門。
王即設大會。請什升座。說轉法輪經。頃之。隨母進到溫
宿國。即龜茲之北界。時溫宿有一道士。神辯英秀。振名
諸國。手擊王鼓而自誓言。論勝我者。斬首謝之。什既至。
以二義相檢。即迷悶自失。稽首皈依。於是聲滿蔥左。譽
宣河外。龜茲王躬往溫宿。迎什還國廣說諸經。乃更設
大集。請問方等經奧。什為折辯。諸法皆空。無我分別。陰
界假名非實。時會聽者。莫不悲感追悼。皆恨悟之晚矣。
至年二十。受戒於王宮。從卑摩羅叉。學十誦律。有頃。什
母辭往天竺。謂什曰。方等深教。應大闡真丹。傳之東土。
唯爾之力。但於自身無利。其可如何。什曰。大士之道。利
彼亡軀。若必使大化流傳。能洗悟矇俗。雖復身當鑪鑊。
苦而無恨。於是留住龜茲二年。廣誦大乘經論。洞其秘
<pb n="102"/>
奧。龜茲王。為造金獅子座。以大秦錦褥鋪之。令什升而
說法。什曰家師猶未悟大乘。欲躬往仰禮。不得停此。俄
而大師盤頭達多。不遠而至。王曰大師何能遠顧。達多
曰一聞弟子所悟非常。二聞大王弘贊佛道。故窅涉艱
危。遠萃神國。什得師至。欣遂本懷。師謂什曰。汝於大乘。
見何異相。而欲尚之。什曰。大乘深淨明。有法皆空。小乘
偏局。多滯名相。師曰。汝說一切皆空。安捨有而愛空乎。
什乃連類而陳之。往復苦至。經一月餘日。方乃信服。師
嘆曰。我不能達。反啟其志。於是禮什言。是我大乘師。我
是汝小乘師矣。西域諸國。咸伏什神俊。每至講說諸王
皆長跪座側。令什踐而登焉。其見重如此。
宋江陵幸寺釋法顯。姓龔。平陽武陽人。志行明敏。儀軌
整肅。常慨經律舛闕。志勵尋求。以晉隆安三年。與同學
慧景道整慧應慧嵬等。發自長安。西度流沙。上無飛鳥。
下無走獸。四顧茫茫。莫測所之。唯視日以準東西。人骨
以摽行路耳。屢有熱風惡鬼。遇之必死。顯任緣委命。直
過險難。至蔥嶺。冬夏積雪。有惡龍吐毒。風雨砂礫。山路
艱危。壁立千仞。昔有鑿石通路。傍施梯道。凡度七百餘
所。又躡懸緪。過河數十餘處。皆漢時張騫甘父所不至
也。次度雪山。山遇寒風暴起。慧景噤顫不能前。語顯曰
吾其死矣。卿可前去。勿得俱殞。言絕而卒。顯撫之泣曰。
本圖不果。命也柰何。復自力孤行。遂過山險。凡所經歷
四十餘國。將至天竺。去王舍城三十餘里。有一寺逼瞑
過之。顯欲詣耆闍崛山。寺僧諫曰。路甚險阻。且多黑獅
子。屢經噉人。何由可至。顯曰。遠涉數萬。誓到靈鷲。身命
不期。出息非保。豈可使積年之誠。既至而廢耶。雖有險
難。吾不懼也。眾莫能止。乃遣兩僧送之。顯既至山。日將
矄夕。遂欲停宿。兩僧危懼。捨之而還。顯獨留山中。燒香
禮拜。果夜有三黑獅子。來蹲顯前。舐唇搖尾。顯誦經不
輟。一心念佛。獅子乃低頭下尾伏顯足前。顯以手摩之。
咒曰若欲相害。待我誦竟。若見試者。可使退矣。獅子良
久乃去。明晨還返。路窮幽梗。止有一徑通行。未至里餘。
忽逢一道人。年可九十。容服粗素。而神氣俊遠。顯雖覺
其韻高。而不悟是神人。後又逢一少僧。顯問曰。向耆年
是誰耶。答云。頭陀迦葉大弟子也。顯追至山所。有橫石
塞山口。遂不得入。顯流涕而去。進至迦施國。後至中天
竺。於摩竭提邑。波連弗阿育王塔南。天王寺。得摩阿僧
祗律。又得薩婆多律抄雜阿毗曇心線經方等。泥洹經
等。顯留三年。學佛語佛書。躬自書寫。於是持經像。寄附
商客。到獅子國。顯同旅十餘。或留或亡。顧影惟己。常懷
悲慨。停二年。復得彌沙塞律。長雜二含。及雜藏。並漢土
所無。既而附商人大舶。循海而還。舶有二百餘人。值黑
風水入。眾皆惶懼。即取雜物棄之。顯恐棄其經像。唯一
心念觀世音。任風而去。得無傷壞。經十餘日。達耶婆提
國。停五月。復隨他商。東適廣州。舉帆二十餘日。夜忽大
風。合舶震懼。眾皆曰載此沙門。使我等狼狽。共欲推之。
法顯檀越。勵聲呵商人曰。漢地帝王。奉佛敬僧。我自至
彼告王。必當罪汝。商人相視失色。俛仰而止。既水盡糧
竭。惟任風隨流。忽至岸。見藜藿菜依然。知是漢地。但未
測何方。即乘船入浦尋村。見獵者二人。顯問何地。獵人
曰此是青州長廣郡。牢山南岸。獵人還以告太守李嶷
嶷素敬信。聞沙門遠至躬自迎慰。顯持經像隨還。頃之
欲南歸。青州刺史。請留過冬。顯曰。貧道投身於不返之
地。志在弘通何得久停。遂南造京師。就外國禪師佛馱
跋陀。於道揚寺翻譯經律論等。百餘萬言。流布教化。
<other>宿命篇</other>
<other>引證</other>
古時畜生。所以能語。今時畜生。所以不能語。謂劫初時。
先有人天。未有三惡。從人天中來。以宿習近故。是以能
語。今時畜生。從三惡道中來。是以不能語。又婆沙論說。
謂於生處自性。能知過去宿命。乃知他心。於其生處不
假修。因自性而知。此智遍通五趣。若諸有情。住在母胎
及出胎時。不受眾病迫窄苦者。皆應能憶過去生事。但
<pb n="103"/>
由母病。及迫窄苦。皆悉忘之。如鬼趣中。亦有生處得智。
知他心等。昔有女人。為鬼所魅。嬴瘦將死。咒師問鬼。汝
今何為惱此女人。鬼便報言。此女過去五百生中。嘗害
我命。我亦過去五百生中。常害彼命。怨怨相報。於今未
息。彼若能捨。我亦捨之。咒師因報彼女人曰。汝若惜命。
當捨怨心。女人報言。我亦捨矣。鬼觀女意。都不捨怨。恐
命不全。妄言已捨。遂斷其命。畜生趣中。亦有宿命智。如
婆沙論中。昔有一女置兒在地。緣行他處。時有一狼將
其兒去。其母趁言。汝狼何以將我兒去。狼即報言。汝是
我怨。曾於五百生中。嘗食我兒。我今還欲於五百生。殺
害汝子。此乃怨仇相報。何以生瞋。作是報已。復更語言。
若汝能捨怨害者。我則放汝之子。兒母報言。我捨怨心。
時狼即便起坐思惟。觀彼女人之心。仍知不捨。還復語
言。汝雖口言。心猶不捨。作是語已。即便斷其兒命而去。
此乃自識宿命。知彼之心。最為良驗。
<other>宿習部</other>
如佛說師子月佛本生經云。佛在王舍城。迦蘭陀竹園。
與大比丘眾。千二百五十比丘。百菩薩俱。爾時眾中。有
一菩薩比丘。名婆須蜜多。遊行竹園間。緣樹上下。聲如
獼猴。或旋三鈴。作那羅戲。時諸長者。及行路人。兢集看
之。時耆闍崛山。八萬四千金色獼猴。集菩薩所。菩薩復
作種種變現。令其歡喜。有一梵志。上啟頻婆沙羅王。即
敕長者迦蘭陀曰。此諸釋子。多聚獼猴在園。如來知不。
長者啟王。婆須蜜多作變化事。令諸獼猴。一時歡喜。諸
天雨華。持用供養。爾時大王前後導從。往詣佛所遙見
世尊。身放光明。如紫金山。普令大眾。同於金色。尊者蜜
多。及八萬四千獼猴。亦作金色。時諸獼猴見大王來。作
種種變。中有採華奉上大王者。大王見已。與諸大眾。俱
至佛所。作禮。右遶三匝。卻坐一面。白佛言。此諸獼猴。宿
有何福。身作金色。復有何罪。生畜生中。尊者蜜多。復宿
植何福。生長者家。出家學道。復有何罪。雖生人中。諸根
具足不持戒行。與諸獼猴。共為伴侶。歌語之聲。悉如獼
猴。惟願世尊為我分別。佛告大王。乃往過去無量億劫
前。有佛出世名曰燃燈。彼佛滅後。有諸比丘於山澤中。
修行佛道堅持禁戒。得阿羅漢。時空澤中。有一獼猴。至
羅漢所。見羅漢坐禪入定。即取羅漢坐具。披作袈裟。偏
袒右肩手擎香爐。遶比丘行。時彼比丘。從定覺已。見此
獼猴。有好善心。即為彈指。告獼猴言。法子。汝今應發無
上道心。獼猴聞說。歡喜踴躍。五體投地。敬禮比丘。爾時
比丘即為獼猴。說三皈依。懺無量罪。獼猴依教發願已
竟。踴躍歡喜。走上高山。懸樹墮死。由受五戒。破畜生業。
即生兜率天上。值一生補處菩薩。為說道心。即持天華。
下空澤中。供養羅漢。羅漢見已。即便微笑告言。往返去
此閻浮提。有佛出世。名曰寶慧如來。至涅槃後。於像法
中。有一比丘。名蓮花藏。多與國王長者居士而為親友。
邪命諂曲。不持戒行。身壞命終。落阿鼻獄。具受諸苦。壽
命一劫。劫盡更生。如是經歷諸大地獄。滿八萬四千劫。
從地獄出。墮餓鬼中。吞飲鎔銅。經八萬四千歲。從餓鬼
出。復墮牛豬狗猴中。各五百身。緣前供養持戒。今得生
天。彼獼猴者。雖是畜生。一見羅漢。受持三皈。及以五戒。
緣前功德。超越千劫。從是以後。值佛無數淨修梵。行具
六波羅蜜。住不退地。於最后身。次彌勒後。當成阿耨菩
提。佛告大王。欲知彼國師子月佛者。今此會中婆須蜜
多比丘是也。王聞此語。即起合掌。向婆須蜜多。頭面著
地。接足為禮。懺悔前罪。佛告大王。欲知此等八萬四千
金色獼猴者。乃是過去拘樓秦佛時。波羅柰國。拘睒彌
國。二國之中。共有八萬四千比丘尼。行諸非法。犯諸重
禁。狂愚無智。如痴獼猴。時有羅漢比丘尼。名善安隱。具
為說法。見諸惡人。不生善心。即起慈悲。身升虛空。作十
八變。時諸惡人。見變化已。各脫金環。散阿羅漢尼上。願
我生生身作金色。時諸惡人。身壞命終。墮阿鼻地獄次
第經歷。至九十二劫。從地獄出。五百身中。恒為餓鬼。從
餓鬼出。一千身中常為獼猴。身作金色。佛告大王。身口
<pb n="104"/>
意業。不可不慎。爾時王聞佛說。對佛懺悔。豁然意解。成
阿那含。王所將八千人。求佛出家。並成羅漢。餘一萬六
千人。皆發菩提心。八萬諸天。亦俱發心。八萬四千金色
獼猴。聞昔因緣。慚愧自責。遶佛千匝。向佛懺悔。各發無
上菩提心。次第出世。同共一劫。劫名大光。同名並金光
明如來。
<other>感應緣（二驗）</other>
晉羊大傅祜。字叔子。泰山人也。西晉名臣。聲冠區夏。年
五歲時。嘗令乳母取先所弄指環。乳母曰。汝本無此。於
何取耶。祜曰。昔於東垣邊弄之。落桑樹中。乳母曰。汝可
自覓祜曰此非先宅。兒不知處。後因出門遊望。逕而東
行。乳母隨之。至李氏家。乃入至東垣樹下。探得小環。李
氏驚悵曰。吾子昔有此環。常愛弄之。七歲暴亡。亡後不
知環處。此亡兒之物也。云何持去。祜持環走。李氏遂問
之乳母。既說祜言。李氏悲喜。遂欲求祜。還為其兒。堅中
解喻。然後得止。祜後為荊州都督。鎮襄陽。經給武當寺。
殊餘精舍後因懺悔。敘說因果。乃曰。前世承有諸罪。賴
造此寺。故獲申濟也。
隋開皇中。魏州刺史。博陵崔彥武。因行部至一邑。愕然
驚喜。謂從者曰。吾昔常在此邑中為人婦。今知家處。因
乘馬入修巷。屈曲至一家。命叩門。主人公年老。走出拜
謁。彥武入家。先升其堂。視東壁上。去地六七尺。謂主人
曰。吾昔所讀法華經。并金釵五隻。藏此壁中。其經第七
卷尾後紙火燒。失文字。吾今每誦此經。至第七卷尾。恒
忘失。不能記得。因令左右鑿壁。果得經函。開第七卷尾。
及金釵。並如其言。主人涕泣曰。亡妻存日。常誦此經。釵
亦是其處。彥武曰。庭前槐樹。吾欲產時。自解頭髮。置此
樹穴中。試令人探樹中。泉得髮。於是主人悲喜。彥武留
衣物。厚給主人而去。
<other>至誠篇</other><other>求寶部</other>
大志經云。昔有國名歡樂。有居士名摩訶檀。生一子。姿
容端正。墮地便語。發願誓言。我當布施。利濟貧窮。父母
因名大意。至年十七。為眾生故。發意入海。取明月寶珠
以濟眾生。初入海中。至白銀城。復至金城。又前行至水
晶城。各龍王與明月珠。自二十。四十。至六十里寶。復前
行至琉璃城。龍王與明月珠。有八十里寶。龍王遂發願
言。後得道時。願我為弟子。淨意供養。過於今日。令長得
智慧。大意受珠而去。欲還本國。經歷海中。諸海神王。因
化作人。與大意相見。問言。聞卿得奇異之物。幸借視之。
大意舒手。示其四珠。海神便搖其手。使珠墮水。大意即
語海神言。我自勤苦。經涉險阻。得此珠來。汝反奪我。今
不相還。我當抒盡海水。海神知之。問言。卿志奇高。海深
三百三十六萬由旬。其廣無涯。柰何竭之。如日終不墮
地。如大風不可攬束。日尚可墮。風尚可攬。大海水不可
抒令竭也。大意笑言。我自念前後受身。生死壞敗。積骨
過於須彌山。其血流過五河。尚欲斷生死之根本。但此
小海。何不可抒。我昔供養諸佛。誓願勇決。所向無難。當
移須彌山。竭大海水。終不退意。便一心以器抒海水。精
誠之意。四天王來助大意抒水。三分已二。於是海中諸
神。皆大振怖。共言今不還珠。非小故也。水盡泥出。壞我
宮室。海神於是便出眾寶。以與大意。大意不取。但願得
我珠。海神便出珠還之。大意得珠。還其本國。恣意大施
自後境界。無復饑寒窮乏。
<other>求忍部</other>
智度論云。有大力毒龍。以眼視人。弱者即死。以氣噓人。
強者亦死。時龍受一日戒出家。入林樹間。思惟坐久。疲
懈而睡。龍法眠時。形狀如蛇。七寶雜色。獵者見之。驚喜
言曰。以此希有難得之皮。獻上國王以為船飾不亦宜
乎。便以杖案其頭。刀剝其皮。龍自念言。我力能傾國土。
此一小物。豈能困我。我今以持戒故。不計此身。當從佛
語自忍。閉目不視。閉氣不喘。憐愍此人。為持戒故。一心
受剝。不生悔意。既以失皮。赤肉在地。時日大熱。宛轉土
中。欲趣大水。見諸小蟲。來食其身。為持戒故。不復敢動。
<pb n="105"/>
自思惟言。我身以施諸蟲。為佛道故。今已肉施。以克其
身。後以法施。以益其心。身乾命終。即生忉利天上。畜生
尚能堅持禁戒。至死不犯。況復於人。寧容故犯。
<other>濟難部</other><other>感應緣（三驗）</other>
唐貞觀年中。有河東董雄。為大理寺丞。少來信敬。蔬食
十年。至十四年中。為坐李仙童事。侍御韋琮。鞫問甚急。
因禁數十人大理丞李敬玄。司直王欣。雄與同屋囚鎖。
專念普門品。日得三千遍。夜坐誦經。鎖忽自解落地。雄
告守者。監察御史張守一以火燭之。見鎖不開而相離
甚怪。又重鎖紙封書上而去。雄如常誦經。五更中。鎖又
解落有聲。雄又告李敬玄視之。封題如故而鎖自相離。
敬玄素不信佛法。其妻誦經。常謂曰。何為胡人所媚。而
讀此書耶。及見雄此事。乃深悟不信之咎。方知佛為大
聖也。王欣亦誦八菩薩名。滿三萬遍。晝鎖解落。視之如
雄。臺中內外皆異其事。不久俱免。
唐終南山悟真寺釋法誠。俗姓樊雍州萬年縣人。幼小
出家。止藍田王效寺。常誦法華。用為恒式法華三昧。翹
心奉行。澡浴中表。溫恭朝夕。夢感普賢。勸書大教。誠曰。
大乘也。即重嚫匠工。令書八部。般若。香臺。寶軸。莊嚴成
就。又於寺南橫嶺。造華嚴堂。煙山闡谷。列棟開甍。前對
重巒。右臨斜谷。吐納雲霧。下瞰雷霆。實奇觀也。誠每燒
香供養。在其案前。點墨之間。剋心鑽注。時感異鳥。形色
希世。飛入堂中。徘徊鼓舞。下至經案。復上香爐。攝靜住
看。自然馴擾。貞觀初年。復畫千佛。鳥又飛來。登上匠背
營齋供慶。又自寫法華經。正當露地。因事他行。忘收舉。
忽屬洪雨。滂注溝澗。走往看之。案獨乾燥。餘並波流。又
青泥坊側。有古佛龕。周氏瘞藏。誠夜夢其處。大有尊形。
既寤往開。恰獲龕像。至貞觀十四年夏末。忽感餘疾。顧
侍人曰。吾聞諸行無常。生滅不住。九品往生。此言驗矣。
今有童子相迎。久在門外。吾今去世。爾等好住。佛有正
戒。無得有虧。言已。光明照於楹內。又聞異香苾芬。但端
坐儼思。不覺其神已逝。
唐武德時。河東有練行尼法信。常誦法華經。訪工書者
一人。數倍酬直。特為淨室。令寫此經。一起一落。然香燻
衣。仍於寫經之室。鑿壁通外。加一竹筒。令寫經人每欲
出息。輕含竹筒。吐氣壁外。寫經七卷。八年乃畢。供養殷
重。盡其恭敬。龍門僧法端。常集大眾講法華經。以此尼
經本精定。遣人請之。尼固辭不與。端責讓之。尼不得已
付端。及開讀。惟見黃紙。了無文字。更開餘卷。悉皆如此。
端等慚懼。即送還尼。尼悲泣受。以香水洗函沐浴頂戴。
遶佛行道。於七日七夜不暫休息。既而開視。文字如故。
<other>神異篇</other><other>觔通部</other>
如大方等大集念佛三昧經云。大目連答阿難言。憶念
我昔。取此三千大千世界。悉內口中。其時眾生。無一念
驚覺往來想。復念我昔在世尊前。作師子吼。能以須彌
內於口中。能過一劫。若減一劫。如是為常。復念往昔。至
於東方。住彼等三千世界。有一大城。名曰寶門。於彼有
六萬億千家。我於彼中。一一皆現己身而為說法。安住
正法。爾時阿難念言。我昔取一袈裟。投置地上。時大目
連。第一上座。威神如是。既不能取。乃至不能舉令離地。
云何手擎。阿難又念。我昔居世尊前。作師子吼。時諸外
道。欲共我較隱身說法。惟除世尊一切知見大力菩薩。
自外所有聲聞弟子。乃至外道而問我隱沒身時。住在
何處。終不能知我身所在。爾時大迦葉荅阿難言。我念
一時在世尊前。作師子吼。於此三千大千世界。須彌諸
山之屬。以口一吹。能令破散。乃至無有。如微塵許。其有
眾生住彼山者。不令損害。亦無覺知。如是諸山皆滅。我
又一時。於大千世界。一切大海河池諸水。乃至無量那
由他百千水聚。以口一吹。皆令乾渴。而彼眾生不知不
覺。我又一時在大眾前。作師子吼。於三千大千世界之
內。以口一吹。即令大火熾然遍滿。猶如劫燒。終不使損
一眾生。爾時彌勒文殊諸大菩薩等。聞大迦葉作師子
吼。便化華聚。若須彌山。乃至再三散迦葉上。復化作大
<pb n="106"/>
七寶蓋。住虛空中。覆大迦葉頂。并覆一切聲聞大眾。爾
時富樓那答阿難言。我念昔時。有諸眾生。應以通化者。
便為彼取三千大千世界。以手摩之。開示彼等。當爾之
時。無一眾生有驚怖想。唯彼眾生有應與化者。乃見我
手摩此世界。又我能取三千世界。以手迴轉。不以為難。
又我能於世尊前。以一指節。取此三千世界。一切水聚。
皆令入我手指節間。無一眾生有損減想。我又一時於
初夜中。以淨天眼。觀此大千世界。所有無量眾生疑。惑
不出是定。皆為除疑。令彼眾生。各作斯念。我蒙尊者獨
住我前。為我宣說。隨機獲益。無有滯礙。爾時羅睺羅答
阿難曰。我念往昔。以此三千大千世界。諸山之類。皆納
一毛孔中。我身如本眾生不異。我又一時取此大千世
界。所有大海河池水類。悉入毛孔。我身無損。眾生無礙。
一切水聚。各皆如本。我又一時此處入禪。即於東北至
一佛界。佛號難勝。現身禮敬已。即還此界。求栴檀香。還
持供佛。香氣遍滿。皆作無量種種變化。爾時須菩提答
阿難言。我念一時。入於三昧。此大千世界。弘廣若斯。置
一毛端。往來旋轉。如陶家輪。當爾之時。無一眾生。有驚
懼心。亦不覺知已之何處。我又往昔於如來前。作師子
吼。白言世尊。如此大千世界。我能以口微氣一吹。皆令
散滅。其中眾生。不驚不迫。無往來想。復於佛前。能以大
千世界所有眾生。皆悉安置一指節端。上至有頂。還來
本處。令彼眾生。無往返想。又念一時宴坐三昧見十方
諸佛。無量無邊。百千世界。各有六萬諸佛。昔所未見。今
皆見知以是定心。復發神力。至須彌頂。天帝釋邊。撮取
一掬栴檀木香。往彼無量諸世界中供養。向時爾許如
來。彼界眾生。皆悉明了。見我住是閻浮供養承事。
<other>降邪部</other>
如阿育王經云。昔阿恕伽王。深信三寶。供養佛法。眾僧。
諸婆羅門外道等。皆生嫉妒。共相集聚。揀選宿舊。取五
百人。皆誦四韋陀典。天文地理。無不博達。共集議言。阿
恕伽王。一切盡供養剃髮頭禿人。我等宿舊。未曾被問。
當設何方便使彼意迴。有一善祝婆羅門。語諸婆羅門
言諸賢但從我後。卻後七日。我當以祝力作魔醯首羅
身。飛行到王宮門。汝等皆當步從我後。能使其大作供
養。到七日時。善祝飛到王宮。諸婆羅門。亦皆侍從。遣人
白王言。虛空中。有魔醯首羅將四百九十九婆羅門。從
空來下。今在門外。欲得見王。阿恕伽王。喚使來前。坐於
西廂床上。王言欲何所須。答言須飲食。即敕廚中。擎五
百案飲食著前。魔醯首羅等。皆手推言。我從生已來。未
曾食如此食。阿恕伽王答曰。先不約敕。不知當食何食。
魔醯首羅等。皆同聲言。我之所食。食剃頭禿人。阿恕伽
王即敕一臣。汝往到雞頭末寺。語尊者耶奢。王宮內有
五百婆羅門。一自稱言魔醯首羅。不知為是人。為是惡
羅剎。請問所以。願阿闍黎來。為我驅遣使去。所使之人。
是邪見婆羅門弟子。作是言。正欲得汝沙門作食。上座
耶奢。即語維那。鳴椎集僧。起辭眾僧言。我年已老。眾僧
安隱護持佛法。聽我使去。第二上座言。上座不應去。我
身無所堪。惟我應去。第三者言。第二上座不應去。還應
我去。如是展轉。乃至沙彌十六萬八千僧中。其最下頭
七歲沙彌。起至眾僧中。長跪合掌而作是言。一切大僧。
不足擾動。我既幼小。不能堪任護持。佛法惟願一去。上
座耶奢。極大歡喜。手摩沙彌頭。言汝合去。使人先往。阿
恕伽言。頗有來者不。使人答言。更相推致。令最下沙彌
來。王即出門迎坐。此沙彌著御座上。諸婆羅門皆大瞋
恚。阿恕伽王大不識別。我等宿德。尚不起迎。為此小兒
而自出迎。沙彌問言。何以見喚。王時答言。此魔醯首羅。
欲得阿闍梨作食。沙彌言。我年幼小。朝來未食。王先施
我食。然後我當與彼令食。王即敕廚宰。擎食來與食。一
案都盡。如是擎五百案。食皆未足。王復敕廚家言。所有
餘食盡持擎來。與沙彌得食。忽爾都盡。問言足不。答言
猶未足。王言一切飲食悉盡。更無有食。沙彌言。撮下頭
婆羅門將來。我欲食之。即時噉盡。如是悉食四百九十
<pb n="107"/>
九婆羅門皆盡。惟有魔醯首羅。極大驚怖。飛向空中欲
去。沙彌即時座上舉手。從虛空中撮頭來噉。王即時驚
怕。沙彌知王心念。即與王言。王是佛法檀越。終無損減。
慎莫驚怕。王能共至雞頭末寺不。王言。阿闍梨。將我上
天入地。皆當隨從。沙彌即時共王到寺。王見沙彌朝所
食之食。諸眾僧等。皆分共食。所食五百婆羅門。皆剃除
髮鬚。被著法衣在諸眾僧下行末坐。最初食者。最在上
座。魔醯首羅。最在行末。五百人見王。沙彌。極生慚愧。我
等猶如鶴尾。俟於爐炭。猶如蚊子。與金翅鳥角飛。猶如
小兔。與獅子王爭威。如此不自度量。生慚愧已。得須陀
洹道。
<other>胎孕部</other>
分別功德經云。昔有長者。名曰善施。家有未出嫁女。在
家向火。暖氣入身。遂便有軀。父母驚怪。請其由狀。其女
實對不知所以。父母重問。加諸杖楚。其辭不改。遂上聞
王。王復詰責。辭亦不異。許之以死。女即稱怨曰。天下乃
有如是無道之王。枉殺無辜。王即檢保。語其父母。我欲
取之。母曰隨意。王即內之宮中。隨時瞻養。日月遂滿。產
得一男。端正殊妙。年遂長大。出家得道。聰明博達。精進
不久。得阿羅漢道。還度父母。又譬喻經云。昔有夫妻二
人。無子。祠祀天神以求係胤。神即許之。遂便懷妊。生四
種物。一者栴檀斗盛米。二者甘露瓶。三者寶囊。四者七
節神杖。其人歎曰。吾求兒子。更生餘物。便到神所。重求
所願。神即語言。汝欲得子。何物稱益。答曰子當使令。給
養吾等。神云。食此米升。用之無盡。甘露蜜瓶。食之無減。
而消百病。珍寶之囊。用之無損。七節神杖。以備凶暴。兒
子豈能辦此。其人大喜還家。試驗如言不虛。遂成大富。
國王聞之。即遣眾兵欲往攻奪。其人擎杖飛遊擊敵。眾
悉退散。
<other>雜異部</other>
譬喻經云王舍城東南嵎。有一汪水。城內溝瀆。汙穢屎
尿。盡趣其中。臭不可近。有一大蟲。在江水內身長數丈。
無有手足。而宛轉低昂。戲江水中。觀者數千。阿難往觀。
蟲即跳踉波浪動涌具以啟佛。佛與諸比丘共詣池所
佛言。昔維衛佛泥洹塔寺有五百比丘。經過寺中。寺主
見大歡喜。請留供養。三月後。五百商人。入海採寶。還過
塔寺。見五百比丘。精勤行道。並各發心。當設薄供。各捨
一珠。得五百摩尼珠。以寄寺主。供僧比丘。後生不善心。
圖欲獨取。不為供眾。眾僧問言。前賈客施珠。應當設供。
寺主言是施我耳。若欲奪我。糞可施汝。若不時去。劓汝
手足投於糞坑。眾愍其痴。默然各去。又智度論云。佛在
世時。有人遠行。獨宿空舍。夜中有鬼。擔一死人。來著其
前。復有一鬼逐來瞋罵。云死人我物。汝忽擔來。先鬼言
是我物。我自持來。後鬼言是死人實我擔來。二鬼各捉
一手一足爭之。前鬼言。此間有人可問。後鬼即問是死
人誰擔來。是人思惟。此二鬼力大。若實不實。俱不免死。
便語言。前鬼擔來者是。後鬼大瞋。捉其人手捩出著地。
前鬼愍之。急取死人一臂附之。如是兩臂兩腳頭脅。舉
身皆易。於是二鬼共食所易人身。拭口而去。其人思惟。
我父母生身。眼見二鬼食盡。今我此身悉是他空。我今
定有身耶為無身耶。行到佛塔。問諸比丘。廣說上事。諸
比丘言。從本已來。恒自無我。但以四大和合。故計為我
身。如汝本身與本無異。諸比丘度之為道。得阿羅漢果。
又華嚴經云。大海中有四寶珠。一切眾寶皆從之生。若
無此四珠。一切寶漸就滅盡。諸小龍神。不能得見。惟婆
伽羅龍王。密置深寶藏中。此深寶藏有四種名。一名眾
寶積聚。二名無盡寶藏。三名遠熾然。四名一切莊嚴聚。
又大海之中。有四熾然光明大寶。一名日藏光明大寶。
二名離潤光明大寶。三名火珠光明大寶。四名究竟無
餘光明大寶。若大海中無此四寶。四天下金剛圍山。乃
至非想非非想處皆悉漂沒。日藏光明能變海水為酪
離潤光明。能變海酪為酥。火珠光明。能然海酥。究竟無
餘光明。能然海酥永盡無餘。
<pb n="108"/>
<other>感應緣（五驗）</other>
晉沙門耆域者。天竺人也。自西域浮海而來。將遊關洛。
達舊襄陽。欲寄載船北渡。船人見梵沙門衣服敝陋。輕
而不載。比船達北岸。耆域亦上。舉船皆驚。域前行。有兩
虎迎之。弭耳掉尾。域手摩其頂。虎便入草。於是南北岸。
奔往請問。域無所應答。及去有數百人追之。見域徐行。
而眾走猶不及。惠帝末。域至洛陽。洛陽道士往禮。域不
為起。譯語譏其服章。曰。汝曹分流佛法。不以真誠。但為
浮華求供養耳。見洛陽官曰。忉利天宮。彷彿似此。當以
道力成就。而生死力為之。不亦勤苦乎。尚方中。有一人
廢病數年垂死。域往視之。謂曰。何以墮落。生此憂苦。下
病人於地。臥單蓆上。以應器置腹上。紵布覆之。梵唄三
偈。梵咒數千語。尋有臭氣滿屋。域令人舉布。見應器中
如汙泥者。病人遂瘥。長沙太守滕永文。先頗精進。時在
洛陽兩腳風攣經年。域為咒。應時得申。滿水寺中。有思
惟樹先枯死域向之咒。旬日樹還生茂。時寺中有竺法
行。善談論。時以比樂令。見域稽首曰。已見得道証。願當
稟法。域曰。守口攝意身莫犯。如是行者度世去。法行曰。
得道者當授所未聞。斯言八歲沙彌亦以之誦。非所望
於得道者。域笑曰。如子之言。八歲而致誦。百歲不能行
人皆知敬得道者。不知行之即是得。京師貴賤贈遺衣
物。以數千億萬。悉受之臨去封而留之。惟作旛八百枚。
以駱駝負之。先遣隨佑客西歸天竺。域發送者數千人。
於洛陽寺中中食訖。取道。有人於是日發長安來。見域
在長安寺中。又域所遣佑客及駱駝達燉煌河上。逢佑
客弟於天竺來云。近燉煌寺中。見域弟子漯登者云。於
流沙北。逢域。言語款曲。計其旬。又域發洛陽時也。而其
所行蓋已萬里。
隋終南山梗梓谷釋普安。姓郭氏。雍州北涇陽人也。儀
軌行法。獨處林野。專崇禪思。常讀華嚴。手不釋卷。遵修
苦行。亡身為物。常遊山野。用施禽獸。虎豹雖來。臭而不
食。值周廢教。恒共碩德三十餘僧。避地終南。行乞資給。
皆獲免難。時於子午虎林雨谷合澗之側。鑿龕結庵。初
住龕時。上有大石正當其上。恐落掘出。逐峻崩下。安默
念曰。願移餘處。莫碎龕窟。石遂送避餘所。大眾共怪安
曰是華嚴經力也。後於龕東石壁澗左。有索陀者。川鄉
巨害。縱橫非一。陰疾安德。恒思誅殄。與伴三人。持弓挾
刃。攘臂放箭。箭不離弦。手張不息。怒眼舌噤。立住經宿
聲相通振。遠近雲會鄉人稽首歸誠請救。安曰素了不
知。豈非華嚴力也。若欲除免但令懺悔。如語教之。方蒙
解難。又龕西魏村張暉者。以盜為業。夜往安所私取佛
油瓮受五斗。背負而去。既至院門。迷昏失性。若有所縛。
不能得動。眷屬鄉村。同來為謝。安曰余不知也。蓋華嚴
力也。語令懺悔得脫。有龕南張鄉者。來盜安錢。袖中持
去。既達家內寫而不出。口噤無言。即尋歸懺。服過而去。
又有程郭村程暉和者。頗懷信向。恒來安所。聽受法要。
因患身死。已經兩宿。纏屍於地。伺欲棺斂。安時先往鄠
縣。返還在道。行達西南之德行寺。東去暉村五里。遙喚
程暉和。田人告曰。和久死矣。安尋至村。厲聲大喚。和遂
動身。傍親乃割所纏繩令斷。安入其庭。又大喚之。和即
忽起。匍匐就安。安令屏除棺器。覆一筥笭。以當佛坐。令
和遶旋尋服如故。安愈風聲。搖逸。道俗崇向。
隋東都寶揚場釋法安。姓彭鴉孤人。少出家太白山。九
隴精舍。慕禪為業。麤食敝衣。到開皇中。來至江都。王聞
召入。相見如素。王所遊履必齎隨從。及駕幸泰山。時遇
渴乏。四顧惟岩。無由致水。安以刀刺石引水。崩注用給。
王大嗟之。問何力致。答王力使爾。及從王入磧。達於泥
海中。應遭變怪。皆預避之。無得損敗。與王入谷。見一僧
著敝衣。乘白驢而來。王問何人安曰斯朗公來迎引也。
及至寺中。又見一神。狀甚偉大。王又問之。答曰此太白
山神。從王者也。春秋八十有八將終。告帝曰。安亡後百
日。火起宮內。須慎之。及至寒食油沸上焚。夜中門閉。三
院宮人。一時焚死。每呈所表。各獲靈徵。
<pb n="109"/>
唐兗州鄒縣人姓張。曾任縣尉。貞觀十六年。欲詣京赴
選。途經太山。因而謁廟。廟中府君。及夫人。并諸子等。皆
現形像。張時遍禮拜訖。至於第四子傍。見其儀容秀美。
張咒曰。但得四郎交遊。詩賦舉措。一生分畢。何用仕宦。
及行數里。忽有數十馬。揮鞭而至。從者云是四郎。四郎
曰。向見兄垂殷。故來仰謁。因而言曰。兄欲選。今歲不能
得官復恐前途將有災難。不復須去也。張不從。執別而
去。行經一百里。張及同伴夜行。被賊劫掠。裝具並盡。張
遂咒曰。四郎豈不相助。有頃四郎車騎畢至。即令左右
追補。其賊顛仆迷惑。卻來本所。四郎命人決杖數十。其
賊髀膊皆爛。已而別去。四郎指一大樹。兄還之日。於此
相呼。是年張果不得官。歸至本期處大呼四郎。俄而即
至。乃引張云。相隨過宅即有飛樓綺觀。架迥陵虛。雉堞
參差。非常壯麗。侍衛嚴峻。有同王者所居。張既入中。四
郎云。須參府君。始可安坐。乃引入十餘重門。至大堂下
謁拜。見府君非常偉絕府君命侍宜曰。汝乃能與我兒
交遊深為善道。宜停一二日讌聚。隨便好去。即令引出
別館。盛設珍羞。海陸畢備。絲竹奏樂。歌吹盈耳。經一宿。
張至明且。遊戲庭序。窺一院。正見其妻。於眾官前。著枷
而立。張還堂中。意甚不悅。四郎問其故。張具言之。四郎
大驚云。不知嫂來此也。即日往造諸司法所。其類乃有
數十人見四郎來。咸走下階。並足而立。以手招一司法
近前。具言此事。司法曰須白錄事知。遂召錄事。錄事回
司法斷云。此婦女堪別案內。常有寫經持齋功德。不合
即死遂放令歸。張與四郎涕泣而別。四郎囑云。惟作功
德可以益壽。張乘本馬其妻從四郎借馬。與之同歸。妻
雖精魄。事同平素。行欲至家。去舍可百步許忽不見。張
大怖懼。走至家中。即逢兒女號哭。又知已殯。張即呼兒
女急往發之。開棺見妻忽起即坐。辴然笑曰。為憶兒女。
勿怪先行。於是即穌。
述異記曰。南康雩都縣。沿江三里。名夢口。有穴狀如石
室。常有神雞。色如好金。出此穴中。奮翼迴翔。長鳴響徹。
見之輒飛入穴中。因號此石為金雞石。昔有人乘舟。至
此崖數里。有一人通身黃衣。擔兩籠黃瓜求寄載之。黃
衣人乞食。船主與之。食訖船至崖下。船主乞瓜。此人不
與。仍唾盤上。徑上崖。直入石中。船主初甚忿之。見其入
石。始知神異。取向食器視之。見盤上悉是黃金。吳錄曰。
日南北景縣。有火鼠。取毛為布。燒之而精。名火浣布。搜
神記曰。崑崙之墟。有災火之山。山上有鳥獸草木。皆生
於災火之中。故有火浣布。非此山草木之皮。則獸之毛
也。魏文帝時。西域使人獻火浣布袈裟。即是明驗。
<other>感通篇</other><other>述意</other>
大唐沙門玄奘法師。以貞觀三年季春。弔影單身西尋
聖跡歷雪山。諸蕃梵國。具觀佛法。又過雪山。達印度。經
十年後。返從蔥嶺南。雪山北。東歸於闐婁蘭等。凡經一
百五十餘國。至貞觀十九年冬初。方達京師。奉詔譯經。
兼敕令撰出西域行傳一十二卷。
<other>聖跡部</other>
西域傳云。奘師發跡長安。漸至高昌。從高昌給乘傳。送
至瞿薩旦那國東境。即漢史所謂於闐國也。東二百餘
里。有婫摩城。中有栴檀立像。高二丈餘。極多靈異光明。
其像本在憍賞彌國。是鄔陀衍那王所造。陵空至此。時
王都域西。百六十里。路中大磧。有鼠形大如蝟毛金銀
色。昔北兵來寇。王祈鼠靈。乃夜齧人馬兵箭斷壞。自然
走退。都城西。五百許寺。有浮圖。高百餘丈。多現光相。王
感舍利數百粒。都城西南。十餘里。有瞿室稜伽山有寺
像現光明。佛曾遊此。為天人說法。山岩石室。有一羅漢。
入滅心定。待彌勒佛。其國南界。接東女國。又從國城西。
越山谷行。八百餘里。至斫句迦國。國南有山立多羅漢
塔。松林茂盛。石室深淨。有三羅漢。現入滅定。鬚髮恒長。
僧常剃之。其五印度僧。有証果者。多止此室。又從國西
北。上大沙嶺。度徙多河。行五百里。至佉沙國。從此南行。
五百里。至烏鎩國。都城西。二百餘里。至大山嶺。上有塔。
<pb n="110"/>
相傳崖崩中。有比丘冥目而坐。形甚偉大。鬚髮下垂。覆
於肩面。國王以酥灌之。擊楗椎此比丘高視曰。我師迦
葉波佛在耶。答曰。無。已入涅槃。又問釋迦佛出世耶。告
曰已滅度矣。即昇空化火焚身。又西南。逾大蔥嶺。八百
餘里。至朅盤陀國。其國東南。有大石室二口。各一羅漢
入滅定。又越三國。行四千餘里。至達摩鐵悉帝國。都城
寺內。有石像。上懸金銅圓蓋眾寶飾之人有旋遶。蓋亦
隨轉。人止。便止。四周石壁。莫測其然。自高昌至於鐵門
凡經一十六國。其鐵門者即是漢之西屏。鐵門之關。南
出斯門千餘里。東據蔥嶺西接波斯南大雪山北據鐵
門。縛芻大河中境。西流博叉河。其境自分為二十國。又
願北下。從呾蜜國越十三國至縛喝國土地華博。時俗
號為小王舍城。國近葉護南衙也。王都城外。西南寺中。
有佛澡鑵可容升許。雜色炫曜。金石難名。又有佛牙。長
寸餘。廣八九分。色黃白而光淨。王城西北。五十里。有提
謂城。王城正北四十餘里。有波利城。各有浮圖。高三丈
許。各表靈跡。又度兩國。東南入大雪山。至梵衍那國。度
大雪山東寺。有佛齒。又有金輪王齒。又有商諾迦縛婆。
（即商那和修）大阿羅漢鐵缽可受九升。并九條僧伽胝。絳赤
色。草皮之所績成。阿難當度時。變為法服。受具已後。又
變為九條。其齒缽等並用金緘之。又東入雪山。逾黑嶺
至伽畢試國。東三里山下。有大寺佛院。東門南。大神王
像右足下。有大寶藏。寺北嶺上。有數石室。亦多藏寶。寶
西三里。大嶺上。有觀自在像。城東南。四十餘里。曷邏怙
羅寺。浮圖高百餘丈。王都城西北。二百餘里。大雪山頂。
有龍池。山下為龍立寺。塔中有佛骨。肉舍利升餘。有時
煙起。如火猛焰。漸滅之時。方見舍利。狀如白珠。繞柱入
雲。還下塔中。又此東南。往古王寺。有佛頂骨。一片廣二
寸餘。色黃白。髮孔分明。至大唐龍翔元年春初。使人王
玄策。從西國將來宮內供養。又此寺有神髮。青色螺旋
右縈。引長丈餘。又西南古王妃寺。金銅浮圖。高百餘尺。
舍利升餘。每十五夜。旋光繞盤。曉入塔中。城西南北羅
婆路山頂盤石上有塔。高百餘丈。舍利升餘。山北岩泉
是佛受山神飯已。漱口嚼楊枝。因成茂林。寺號楊枝。又
從龍池東六百餘里。越雪山度黑嶺至北印度界。已前
並是北地名為邊國。又東行至濫波國。即是印度之北
境。三垂大海。地形南狹。如月上弦。川平廣衍。周萬九千
里。七十餘國。依一王命。又東行百餘里。逾大嶺大河。至
那伽羅曷國。屬北印度。名花氏城。城東二里。有石塔。高
三百丈。編石峙起。雕鏤非常。此即昔時值燃燈佛授記。
獻鹿皮衣。髮布掩泥之地。此無憂王建此石塔。每於齋
日。天輒雨華。又城內大塔高三丈餘。云從空而來。既非
人工。實多靈異。城西南十餘里有塔。是佛自中印度凌
空來降跡處。次東有塔。是昔值燃燈佛買華處。又城東
二十餘里。小石嶺上有塔高二百餘尺。東岸石壁大洞
穴。是龍王所居。塔外方石。有佛足跡。輪相發光。窟西北
隅塔者。佛經行處。又側有髮爪塔。窟西石上。有濯袈裟
文。又東三十餘里。有醯羅城。中有重閣。上安佛頂骨。又
有佛髑髏。狀如荷葉。有佛眼睛。大如李許。清白映徹。以
寶函盛緘封。有佛大衣。細㲲黃色。有佛錫杖。白鐵作環。
栴檀為笴。斯五聖跡。又東南山谷。行五百里。至健陀邏
國屬北印度。有大脅尊者。造毗婆沙處。又有菩薩捨千
眼處。又有佛化鬼子母處。又有商莫迦菩薩（即睒子）被王
射處。又有彈多落迦（即檀特山）山嶺上。是蘇達拏棲隱之所。
又此城北。越山行六百餘里。至烏伏那國。此北印度之
正國也。王都城東五里。有大塔。佛昔作忍仙為羯利王
支解之處。又有佛昔聞法。析骨寫經處。又有昔尸毗迦
王割身代鴿處。又有佛昔為慈力王。刺血飲五藥叉處。
又大寺中。有刻木梅呾麗耶（舊云彌勒）菩薩像。金色晃朗。高
百餘尺。是末田底迦阿羅漢所造。羅漢以神通力。引匠
昇。睹史多。天三返觀相乃成。又隔一國渡河。至呾叉始
羅國。屬北印度。王都城西北。七十里。有兩山間。塔高百
餘尺。佛昔說慈氏興世四大藏者此地出一。又有衣羅
<pb n="111"/>
缽。龍王聽經之池。月光抉日之地。又有薩埵王子。捨身
飼虎處。以竹自刺血啗獸地。及草木。今猶絳色。又有佛
化藥叉。不食肉處。又隔二國。東南登山。乘鐵橋千餘里。
至迦濕彌羅國。屬北印度。國內有四浮圖。各有舍利。佛
滅度後。四百年。有脅尊者年八十。方出家。証無學果。將
五百羅漢。來此造鄔波弟。鑠釋素呾纜藏（舊云優婆提捨論）次
造毗柰耶。毗婆沙論次造阿毘達摩論。此三論。各有十
萬頌。凡有六百六十萬言。備釋三藏。兼有佛牙。又有觀
自在菩薩立像。又隔三國東行至那僕底國。屬北印度。
都城東南。五百餘里。至暗林寺。周二十餘里。佛舍利塔。
數百千區。并石室等。有賢劫千佛。立此說法。釋迦滅後。
三百年。迦多衍那（舊名迦栴延）於此造大智論。寺塔高二十
餘丈。有四佛行坐跡處。又隔四國。東行至秣兔羅國。屬
中印度王都城內。有三塔四佛遺跡甚多。及舍利子。沒
特伽羅子（即目連）。滿慈子（即富婆那）。優婆釐（即優婆离）。阿難陀。羅怙
羅。曼殊室利等諸塔。又隔一國。東北四百餘里。至窣祿
勒那國。屬中印度。東境臨殑伽河（即恒河）。北接大山。城東
南閻牟那河。河西大寺。東門外塔。佛曾於此說法度人。
其側有佛髮爪塔。閻牟河東。八百餘里。至殑伽源。廣三
四里。東南入海。廣十餘里。水色滄浪。味甘砂細。隨水而
流。俗謂福水。又隔六國。於此東南。行至劫比他國。屬中
印度。中有天祠十所。皆作天像。謂諸眾生。從天根生也。
王都城東二十餘里。大寺側大垣內。有天帝釋。為佛造
三道寶階。中皆附黃金。左以水晶。右用白銀。佛從逝多
林（即祗陀林）。昇天至善法堂。為母三月說法下降處。又有佛
澡浴處。又其側。佛經行石基。長五十步。高七尺。足可覆
處。皆是蓮花文。又基左右小塔。梵王所造。次前是蓮花
尼。化為輪王先見佛處。有蘇部底（即須菩提）。宴坐石室。知諸
法空此先見吾法身也。又從此北行二百餘里。至羯若
鞠闍國。是中印度。曲女城也。都城西。近殑伽河。長二十
餘里。廣四五里。即統五印度之都王也。又城東南。百餘
里。有塔佛曾七日說法處。中有舍利。時放光明。其側有
佛行坐跡。寺北四里。臨殑伽河有塔。佛曾說法。五百餓
鬼解悟生天。又至阿輸陀國。屬中印度。都城北五里。殑
伽河岸。大寺中塔。佛為天人三月於此說法。次西五里
有佛髮爪塔。城西南五里大庵。是阿僧伽菩薩。夜昇天
宮。於彌勒所。受瑜伽莊嚴大乘經論及中邊論等。為眾
說之林。又隔二國。東南行至缽羅伽耶國。屬中印度。又
有提婆菩薩作廣百論處。城中有天祠堂前大樹。枝葉
蒙密。有食人鬼依之。左右遺骸為𧂐。城東十餘里。王豪
諸貴。諸有捨施。號為大施場。場東合流口。日數人自溺
而死。彼族名天生所也。又從此西南大林野。行五百餘
里至憍償彌國。屬中印度。王城內故宮大精舍。高六十
尺。刻檀佛像。上懸石蓋。即鄔陀衍那王所造。又從此北
行。一百八十里。至鞞索伽國。屬中印度。王城南有寺塔。
高二十餘丈。佛曾於此六年說法。其側有奇樹。高七十
丈。春冬不改。是佛淨齒木葉。側有四佛行坐跡。又從此
東北五百里。至寶羅伐悉底國。屬中印度（即舍衛國）。城南六
里許。有逝多林。是給孤園太子所造寺也。又南有大坑。
是瞿伽離比丘。毀佛。生身陷處。又南八百步大深坑。是
戰遮婆羅門女。毀謗佛。生身陷處。又東百餘步大深坑
是調達欲毒佛生身陷處。寺東七十步有精舍。名曰影
覆。高六十尺。中有東面坐像。與外道論處。次東天祠。量
同精舍。初日影西。不蔽佛舍曉日蔭東遂覆天祠又東
四里火涸池。是毘盧釋迦王（即琉璃王）。陷入地處。又東南行
五百里至劫比羅伐窣堵國。屬中印度（即迦毘羅國）城南有
塔。是太子捔力。擲象越城墮地為大坑處。其側有精舍。
作太子像。及受業處。其傍有精舍。是妃寢處。作耶輸陀
羅。并羅怙羅像。又城東南隅精舍中。作太子乘白馬凌
空踰城處。四城門各有精舍。作老病死沙門像。城南五
十里故城中塔。是人壽六萬歲時。迦羅迦村。馱佛本生
城。又東北三十餘里。故城中塔。是人壽四萬歲時。迦諾
迦牟尼佛本生城。無憂王為建立石柱。銘記之。城東北
<pb n="112"/>
四十里。有太子生樹下塔。城南尼拘律樹塔。是佛初來
見父王處。城南門外塔。是太子兄弟捔射處。東南三十
餘里。是太子射矢沒地。因涌泉流。又從此東行二百餘
里。荒村中。至藍摩國。屬中印度。城東南有佛塔。是太子
至此解寶衣中末尼珠。付闡鐸迦。還父王處。其側塔者。
剃髮處。又西南塔。高百餘丈。佛成道已。初轉法輪處。其
側三塔。即昔三佛行坐處。傍有諸佛塔。是五百獨覺。入
滅度處。又側一塔。是慈氏菩薩。受記處。又西一塔。是佛
過去。為護明菩薩。迦葉波佛。授今佛成道處。寺西有清
池。周三百步。佛昔盥浴。次西小池。佛嘗滌器處。次北小
池。佛嘗浣衣處。又東北度殑伽河。行一百五十餘里。至
吠舍釐國。屬中印度。都城西北六里。有寺塔。是說維摩
經處。又東是舍利子証果塔寺。東北四里許有塔是維
摩故宅基。尚多靈神。於大唐顯慶年中。敕賜衛長史王
玄策。因向印度過淨明宅。以笏量基。止有十笏。故號方
丈之室也。次後一塔。是佛景後觀城邑處。次是菴羅女
以園施佛處。其側一塔。是佛三告阿難涅槃處。又側一
塔。是千子見父母處。即賢劫千佛也。城東南十五里大
塔。是七百賢聖重結集處。殑伽河南北岸。各有一塔。是
阿難陀分身與二國處。又隔一國西北行一千五百里。
入山谷至尼波羅國。屬北印度。都城東南不遠。有水火
村。東一里許。有阿耆波沴水。周二十步。早澇湛然。不流
常沸。家火投之。遍池火起。煙焰數尺。以水灑火。火更增
熾。碎土以投。亦即然盡無間。投者並成灰燼。架釜水上。
煮食立熟。此是火龍所護。城南十餘里。孤山特秀。寺居
重疊。狀若雲霞。又從南行百五十里。度殑伽河。至摩揭
陀國。屬中印度。王舍城山北。東二百四十里。臨殑伽河
故宮北。石柱高數丈。昔無憂王作地獄處。石柱南有大
塔。即八萬四千之一塔也。安佛舍利一升。時有光瑞。其
側精舍中有大石。是佛欲涅槃。北趣拘尸南顧摩揭。故
蹈石上之雙足跡。長尺八寸。廣六寸。輪相華文。十指各
異。貞觀二十三年。有使圖寫跡來。佛自東北崗上頂。欲
入金剛定。振地搖山。神懼告佛。又至西南半崖中面間
坐石地山又震。淨居天告曰。此西南十五里。近苦行處。
畢缽羅樹下。金剛座處。是菩提座。三世諸佛咸此成正
覺。佛方就之。仍為石室。龍留影也。世稱名地。其菩提樹。
周垣磚壘以崇固之。奇樹名花連陰列植。正門東開。對
尼連河。南門接大花池。西阨險固。北門通大寺。其院內
聖跡。諸塔列。多樹垣。正中金剛座。上者賢劫初成。與大
地俱大千界中。下極金輪。上至地際。金剛所成。周百餘
步。千佛同座。入金剛定証道之處。又依王玄策行傳云。
西國瑞象無窮。且錄摩訶菩提樹像云。昔師子國王。名
尸迷佉拔摩。遣二比丘來詣此寺。禮菩提樹。金剛座訖。
此等不安置。其二比丘乃還本國。王問比丘。往彼禮拜
聖所。靈瑞云何。比丘報云。閻浮大地無安身處。王聞此
語遂多與珠寶。使送與此國。又金剛座上尊像。元造之
時。有一外客。來告大眾云。我聞募好工匠造像。我巧能
作此像。大眾語云。所須何物。其人云惟須香及水。及料
燈油。芠料既足。語寺僧云。吾須閉門營造。限至六月。慎
莫開門。亦不勞飲食。其人一入即不重出。唯少四日。不
滿六月。大眾評議見疑。遂開塔門。乃不見匠人。其像已
成。惟右妳上。有少許未竟。一切道族規模圖寫。聖變難
定。王使至彼。請諸僧眾。及此諸使人。至誠殷請。累日行
道懺悔。方得圖畫。彷彿周盡。直為此像。出其經本。向有
十卷將傳此地。其匠宋法智等。巧窮聖容。圖寫聖顏。來
到京都。道族兢模。又依王玄策傳云。此漢使奉敕。往摩
伽陀國。摩訶菩提寺立碑。至貞觀十九年。二月十一日。
於菩提樹下塔西建立。
<other>住持篇</other><other>說聽部</other>
為利養五欲名聞。而說經者。事同貿易速滅正法。故云
栴檀貿易凡木。如我弟子。為供養故。向諸白衣。演說經
法。白衣情逸。不喜聽聞。白衣處高。比丘在下。徒以種種
飲食而供給之。又云以金貿易鋀石。鋀石譬色聲香味
<pb n="113"/>
觸。金譬於戒。我諸弟子。以色因緣。破所受戒。又云以銀
貿易白銀。銀喻十善。鑞喻十惡。我諸弟子。放捨十善。行
十惡法。又云以絹貿易氀褐。氀褐喻無慚愧。絹喻慚愧。
我諸弟子。放捨慚愧。習無慚愧。又云以甘露貿易毒藥。
毒藥喻種種供養。甘露喻諸無漏法。我諸弟子。為利養
故。向諸白衣自譽讚言。那得無漏。（四卷末）

<other>醒世卷五目錄（闡發敬信。使人知虔奉在內不在外）</other>
潛遁篇（感應緣（八驗））
妖怪篇（引證）
變化篇（厭欲部　感應緣（二驗））
眠夢篇
三性部（不善部　感應緣（二驗））
興福篇
興福部（生信部）
校量部（修造部）
雜福部
洗僧部（感應緣（四驗））
攝念篇（引證）
法服篇（感應緣（一驗））
然燈篇（感應緣（一驗））
懸旛篇（引證）
香華篇（感應緣（六驗））
唄讚篇（述意　引證）
音樂部（感應緣（四驗））

<sarticle><article>醒世錄卷五</article></sarticle>
武原居士徐昌治覲周　編輯
金粟寺住持行元百癡　校閱
<other>潛遁篇</other><other>感應緣（八驗）</other>
西晉慈州郭下安仁寺西劉薩何師廟者。即晉文公避
地之所也。其廟莊麗。備盡諸飾。初何在俗。全不奉法。因
患死。蘇曰。在冥道中。見觀世音曰。汝罪重。應受苦。念汝
無知且放。今洛下。齊城。丹陽。會稽。並有育王塔。可往禮
拜。得免先罪。何得活已。改革前習。遂出家。法名慧達。百
姓仰之屢表異跡。畫在高塔。為眾說法。夜入繭中以自
沉隱。初不寧舍。故俗名為蘇何聖。蘇何者。番名繭也。有
一經卷。俗中行之。純是梵語。黃河左右。八州之地。無不
奉敬。今諸原皆立土塔。上施相剎。繫以蠶繭。擬達之栖
止也。
西晉末竺佛圖澄。西域人。形貌似百歲人。左脅孔圉。可
四五寸。以帛塞之。齋日。就水邊抽腸胃出。洗己內孔。夜
則除帛。光照一室。以讀書。雖未通群籍。與諸學士輒辯
析無滯。莫不伏者。至永嘉中遊洛下。時石勒屯兵河北。
以殺戮為威。道俗遇害不少。澄往造軍門。豫定吉凶。勒
見每拜。澄化令奉佛。減虐省刑。故中州免者。十人而八
九。勒與劉曜相拒搆隙。以問澄。澄曰可生擒耳。何憂乎。
麻油塗掌。令視見之。曜被執。朱繩縛肘。後果獲之。如掌
所見。至建平四年。四月八日。勒至寺灌佛。微風吹鈴有
聲。顧謂眾曰。解此鈴音者不。鈴言國有大喪。不出今年。
至七月而勒死。石虎即位師奉過勒。賜以轝輦。入出乘
焉。所有祥感極多。虎末。澄告弟子曰。禍將作矣。及期未
至。吾且過世。至戊申年。遂有冉閔之亂。葬於鄴西。澄死
之日。商者見在流沙。虎開棺唯見衣缽。
西晉鄴中有佛圖澄弟子名通進。學通內外。為石虎所
重。嘗言及隱士事。虎謂進曰。有楊軻者。朕之民也。徵之
十餘年。不恭王命。故往省視。傲然而臥。朕雖不德。君臨
萬邦。乘轝所向。天沸地涌。雖不能令木石屈膝。何匹夫
而長傲耶。昔太公之齊。先誅華士。太公賢哲。豈其謬乎。
進對曰。昔舜優蒲衣。禹造伯成。魏軾干木。漢美周黨。管
寧不應曹氏。皇甫不屈晉世。二聖四君。共嘉其節。將欲
激勵貪競。以峻清風。願陛下遵舜禹之德。勿效太公用
刑。君舉必書。豈可令史遂無隱遁之傳乎。虎悅其言。即
<pb n="114"/>
遣軻還其所止。差十家供給之。進還具以白澄。澄睆然
笑曰。汝言善也。但軻命有懸矣。後秦州兵亂。軻弟子以
牛負軻西奔。遂被擒遇害。虎嘗晝寢夢見群羊負魚。從
東北來。寤以訪澄。澄曰不祥也。鮮卑其有中原乎。慕容
氏後果都之。
宋偽魏長安有釋曇始關中人。自出家以後。多有異跡。
晉孝武太元之末。齎經數十部。往遼東宣化。顯授三乘。
及以歸戒。蓋高句驪聞道之始也。義熙初。復還關中。開
導三輔。始足白於面。雖跣涉泥水。未嘗沾泥。天下咸稱
白足。時長安人王烏。其叔死數年。忽見形還。將烏遍遊
地獄。示諸果報。烏辭還。叔謂烏曰。既已知因果。但當奉
事白足阿練。烏遍訪眾僧。唯見始足白於面。因茲事之。
晉末。朔方北敵赫連勃勃嗟之並放沙門。悉皆不殺。始
於是潛遁山澤。修頭陀之行。後託跋燾。復剋長安。擅威
關洛。時有博陵崔皓。少習左道。猜嫉釋教。既位居偽輔。
燾所仗信。乃與天師寇謙說燾。以佛化無益。有損民利。
勸令廢之。燾惑其言。以偽太平七年。遂毀滅佛法。分遣
軍兵。燒毀寺舍統內僧尼。悉令罷道。其有竄逸者。皆遣
人追捕。得必梟斬。一境之內。無復沙門。始閑絕幽深。軍
兵所不能至。至太平之末。始知燾化時將及。以元會之
日。忽杖錫到宮門。有司奏云。有一道人。足白於面。從門
而入。燾令依軍法。屢斬不傷。遽以白燾。燾大怒。自以所
佩劍斫之。體無餘異。唯劍所著處。有痕如布線。時北園
養虎於檻。燾令以始餧之。虎皆潛伏。終不敢近。試以天
師近檻。虎輒鳴吼。燾始知佛化尊高。黃老所不能及。即
延始上殿。頂禮足下。悔其信失。始為說法。明辨因果。燾
大生愧懼。遂疾崔寇二人。次發惡病。燾以過由於彼。於
是誅剪二家門族都盡。宣下國中。興復正教。俄而燾卒。
孫濬襲位。方大弘佛法。盛訖於今。始後不知所終也。
宋岷山通雲寺。有沙門邵碩。始康人。形貌似狂。而深敬
佛法。至四月八日。成都行像。碩於眾中匍匐。作師子形。
爾日郡縣亦見碩作師子形乃悟分身也。刺史蕭慧開。
及劉孟明等。並挹事之。後一朝。忽著布帽。詣孟明。少時
明卒。先是孟明長史沈仲玉。改鞭杖之格。嚴重常科。碩
謂玉曰。天地嗷嗷從此起。若除鞭格得刺史。玉信而除
之。及孟明卒。仲玉果行州事。以宋元嘉元年九月一日
卒岷山通靈寺。臨亡。語道人法進云。可露吾骸。急繫履
著腳。既而依之。出屍置寺後。經二日不見所在。俄而有
人從郫縣來。遇進云。昨見碩公在寺中。一腳著履。漫語
云小子失我履一隻進驚而檢問沙彌。沙彌答云。近送
屍時怖懼。右腳一履不得好繫。遂失之。
梁京師有釋寶誌。本姓朱。金城人。少出家止京師道林。
師事沙門僧儉。修習禪業。至宋太始初。忽如僻異。居止
無定。飲食無時。髮長數寸。常跣行街巷。執一錫杖。齊建
元中。稍見異跡。數日不食。亦無饑容。與人言語。始若難
曉。後皆效驗。時或賦詩。言如讖記。京土士庶皆共事之。
齊武帝謂其惑眾。收住建康。既旦。人見共入市廛。還檢
獄中。誌猶在焉。誌語獄吏。門外有兩轝食來。金缽盛飯。
汝可取之。既而齊文惠太子。竟陵王子良。並送食餉誌
果如其言。建康令呂文顯。以事聞武帝。帝即迎入。居之
後堂。誌後假武帝神力。見高帝於地下。常受錐刀之苦。
帝是時永廢錐刀。齊太尉司馬殷齊之。隨陳顯達。鎮江
州。辭誌。誌畫絹作一樹。樹上有烏。語云。急時可登此。後
顯達逆節。留齊之鎮州及敗。齊之入廬山。追騎將及。齊
之見林中有一樹。樹上有烏。乃誌所畫。悟而登之。烏竟
不飛。追者見烏。謂無人而返。卒以見免。先是齊時多禁
誌出入。今下詔曰。誌公跡居塵垢。神遊冥寂。水火不能
焦濡。蛇虎不能侵懼。語其佛理。則聲聞以上。談其隱淪。
則遁仙高者。自今以來。隨意出入。勿得復禁。誌自是多
出入禁內。天監五年冬旱。誌忽上啟云願於華光殿。講
勝鬘請雨。又云須一盆水。加刀其上。俄而雨大降。高下
皆足。上嘗問誌云。弟子煩惑未除。何以治之。答云十二。
識者以為十二因緣。治惑藥也。又問弟子何時得靜心
<pb n="115"/>
修習。答云安樂禁。後法雲於華林講法華。至假使黑風。
誌忽問風之有無。答云世諦故有。第一義則無也。誌往
復三四番。便笈云。若體是假有。此亦不可解。難可解。其
意旨隱沒。類皆如此。
周時老子者。姓李名聃。字伯陽。楚國苦縣瀨鄉曲仁里
人其母感大流星而有娠。雖受氣於天。然見生於李。猶
以李為姓。或云老子先天地生。或云其母懷之七十歲
乃生。生時剖其母左腋出。出而白首。故謂之老子。
殷時彭祖。諱鏗。帝顓頊之玄孫。至殷之末世年已七百
六十七歲。而不衰老。少好恬靖。不恤世務。不管名譽。不
飾車服。惟以養生治身為事。王聞其壽以為大夫。常稱
病閑居。不與政事。善於補導之術。并服水桂雲母糧粉
麋角。常有少容。閉氣內息。從平旦至日中。乃免坐拭目。
摩搦身體。舐唇咽唾。服氣數十。乃以起行言笈。其體中
或有疲倦不安。便導引閉氣。頭面九竅。五臟四肢。至毛
髮。皆令氣行體中。起於鼻口。下達十指。又有婇女者以
少得道。知養形神。方年二百七歲。視之如十五六。王奉
事之於腋庭。為立華屋紫閣飾以金玉。乃令婇女乘輜
軿。往問道於彭祖。婇女具受諸要法以教王。王試為之
有驗。欲殺之。彭祖知之。乃去。不知所如。其後七十餘年。
門人於流沙之西見之。
<other>妖怪篇</other><other>引證</other>
如佛本行經云。爾時佛告諸比丘言。我念往昔有一鳥
王。名雞尸。形貌端正。身體白淨。猶如珂雪。又若白銀。如
淨滿月。如居陀華。其頭紺色走疾如風。聲如妙鼓。於彼
時間。閻浮提有五百商人。時諸商人欲入大海。辦具資
糧。行到大海。即祠海神。備諸船舶。雇得五船師。求覓珍
寶。時諸人輩。至其海內。忽值惡風。吹其船舫。至羅剎國。
其國多有羅剎之女。欲到彼國。大風飄搏。船悉破壞。時
諸商人。各運手足。截流浮去。欲詣彼岸。時羅剎女。聞彼
大海。有船破壞。羅剎女等。即往救接。將彼商人。置一鐵
城。既安置已。變化本形。令使端正。可喜過人。用天香湯
澡浴。以香塗身。著種種衣。纓絡莊嚴。妙華天冠。懸以寶
鈴。捷疾走行。詣商人所。將諸商人。向彼城已。教脫舊衣。
以諸香湯沐浴身體令坐種種妙勝之座。以五欲具而
娛樂之後。時諸羅剎女等。告諸商人。是城南面不得從
彼出向某處。有一商人。智慧深細。聰明利見。即生疑念。
作是思惟。以何等故。不聽南過。我應伺諸女睡臥之時。
尋往所禁之處。次第觀看善惡之事。爾時商主作是念
已。即伺彼諸羅剎女等臥睡眠已。遂安詳而起。不令有
聲。即執刀從家而出。漸漸前進。見一微徑。無有草木。乃
聞有人大叫喚聲。聞此聲已。身毛皆豎。默然詣彼。見一
鐵城。其城高峻。詣城巡行聲出之處。而不見門。到於北
面。見有一樹。近城而生。其高大出於城上。時彼商主。即
上其樹。觀看城內。見彼城中百有餘人。或有死者。已被
食半。或命未斷。半身支解。或有饑渴逼惱而坐。或復消
瘦。唯有筋骨。眼目坎陷。迷悶在地。頭髮蓬亂。塵土坌身。
甚大嬴瘦。各相割肉而噉食之。是大商主。見是事已。即
以手捉合歡樹枝而搖動之。一枝動已舉樹枝葉。互相
撐触而有聲出。爾時受苦諸人。仰觀城上。見彼主在樹。
悲呼是誰。為天為龍。為夜叉為帝釋。為大梵王等。合十
指掌。頭頂遙禮。哀泣發聲。仰面上觀。善哉仁者。濟拔於
我。爾時商主。報彼言。我等從閻浮提興生至此。為求財
故入於大海。我等將欲至於陸地。忽遇大風。船舶破散。
值諸婦女。濟拔我等。從爾已來。常共如是諸女歡娛受
樂。我今云何能濟汝苦。是時。商主。復問彼言。汝諸人等。
云何在此受如斯事。彼苦人答言。我等行人同伴亦五
百人。船破至岸。亦遭羅剎女共受五欲。將我等輩。置鐵
城中。入此城來。已被他食二百五十。今唯二百五十人
在。我等亦共彼輩和合。生於男女。彼羅剎女。語言微玅。
其聲婉媚。但彼女等。貪食肉故。共生男女。悉還食盡。汝
諸人輩。慎莫共彼受樂。是時商主。復問彼言。諸人輩。頗
有方便得脫難不。彼即報言有一方便。商主復問方便
<pb n="116"/>
如何。彼等報言。十五日滿。四月節會。大喜樂日。月與卯
宿合會之時。有一馬王。名曰雞尸。彼所停處。粳米鮮白。
香美具足。彼馬所食。食是米已。來詣海岸。露現半身。口
出人聲。而作是言。誰欲度彼大鹹苦水。如是三說。我今
當令安隱得度彼岸。若值如是馬者。即得免難。商主復
問汝等頗曾見馬王不。汝若見者。何不親近。何不度汝。
初從誰聞如是之事。彼等報言。我從虛空聞如是聲。而
有信者。尋虛空聲。詣於北道馬王之所。雖往其所。不受
彼言。而復還歸。我等皆由愛羅剎女。是故如此受厄。商
主復問彼言。汝等可共詣彼馬王之所。彼等報言。我欲
上城。城即增長。掘地欲出。其孔還合。我等是處無解脫
期。我輩必為羅剎女食。爾時商主。依著本道。還向本處。
見彼等輩諸羅剎女。猶故睡眠。商主爾時。還即眠臥。至
於天曉。便作是念。云何令彼諸商人輩得知此事。若輒
出言。是即漏泄。隱然而住。乃至四月歡樂會時。方始告
彼諸商人知。汝等今者慎莫放逸。戀著愛心。或貪婦女。
或貪飯食。及餘資財。我於汝等極生憐愍。我今密語。時
諸商人聞說。猶如師子在於山林。忽大哮吼。遂至夜內。
見彼羅剎一切諸女睡眠安隱而臥。私從臥起。咸共詣
彼期處。白商主言。善哉所見。願為我說。商主即告彼等
說前見事。諸人聞已。憂愁不樂。白言今當速至彼馬王
所。願我等輩。安置得達閻浮提內本生之處。時諸商人
皆詣馬王所。爾時馬王。至於海岸。露現半身。以人音聲
而三唱告誰欲樂度鹹水彼岸。我當安隱負而度之。時
諸商人。聞馬王如是語已。歡喜踴躍。身毛皆豎。合十指
掌。頂禮馬王。我等欲度。願濟我等。達到彼岸。時馬王告
諸商人。汝等當知。彼羅剎女。不久應來。或將男女顯示
於汝。慈悲哀哭。受於苦惱。汝等於時莫生染著愛戀之
心。汝等若起此意。假使乘我背上。必當墮落。為彼羅剎
之所噉食。若能堅持意念。以手執我一毛而懸之者。我
於是時。安隱相送。速到彼岸。作是語已。時諸商人。依語
乘之。爾時馬王負彼商人。出哀愍聲。飛騰空裏。行疾如
風。爾時彼諸羅剎女輩。聞彼馬王哀愍之聲。復聞走聲
狀如猛風。忽從睡覺。處處觀看。乃遙見商人乘馬王上。
乘空而去。速將男女馳走奔赴。至於海岸。發慈愍聲。哀
號啼哭。作大苦惱。各作是言。汝諸聖子。今者舍我。欲何
所去。今我無主。汝是我主。汝等於先墮在海難。大恐怖
中。我等度汝。汝今捨背於我。欲詣何所。無恩無義。何故
相棄。若有違犯。今乞懺悔。從今已後。不作諸惡。如其不
用我者。今此男女。可收將去。時羅剎女。雖作如是慈流
言語。雞尸馬王。仍將彼輩五百商人。安隱登彼岸。到閻
浮提。得脫度生死海。
<other>感應緣（四驗）</other>
賈誼為長沙王太傅。四月庚子日。有鵬鳥飛入其舍。止
於坐隅。良久乃去。誼發書占之曰。野鳥入處。主人將去。
誼忌之。故作鵩鳥賦。齊死生。而等禍福。
安陽城南。有一亭廟。不可宿也。若宿殺人。有一書生。乃
過宿之。亭名曰。此不可宿。前後宿此。未有活者。書生曰
無苦也。吾自能諧。遂住廟舍。乃端坐讀書良久乃休。夜
半後。有一人著皂單衣。來往戶外。呼亭主。亭主應曰諾。
亭中有人耶。答曰。向者有一書生在此讀書久。適休。似
未寐。乃喑嗟而去。須臾復有一人冠幘赤衣。呼亭主。亭
主應諾。亦復問亭中有人耶。亭主答如前。復喑嗟而去。
於是書生起詣向者呼處。微呼亭主。亭主亦應諾。復問
亭中有人耶。亭主答如前。乃問向者黑衣來者誰。曰北
舍母豬也。又曰赤冠幘來者誰。曰西舍老雄雞父也。曰
汝復誰耶。曰我是老蠍也。於是書生密便誦書。至明不
敢寐。天明亭民來視。驚曰君何以得活耶。書生曰。汝捉
索函來。吾與卿取魅。乃掘昨夜應處。果得老蠍。大如鞞
婆毒。長數尺。於西家得老雄雞父。北舍得母豬。凡殺三
物。亭毒遂靜。永無災橫。
東越閩中。有庸嶺。高數十里。其下北隙中。有大蛇。長七
八丈。土俗嘗懼治都尉。及屬城長吏。多有死者。或與人
<pb n="117"/>
夢。或喻巫祝。欲得啗童女年十二三者。都尉。令長。並共
患之。然氣厲不息。共請求人家生婢子。兼有罪家女養
之。至八月朝祭。送蛇穴口。蛇輒夜出吞嚙之。累年如此。
前後已用九女。爾時豫復募索。未得其女。將樂縣李誕
家。有六女。無男。其小女名寄。應募欲行。父母不聽。寄曰。
父母無相。唯生六女。無有一男。雖有如無。女無緹縈濟
父母之功。既不能供。徒費衣食。生無所益。不如早死。賣
寄之身。可得少錢以供父母。豈不善耶。寄乃行。密請好
劍及咋蛇犬。至八月朝。便詣廟中坐。懷劍將犬先作數
石米餈。蜜麨灌之。以置穴口。蛇夜便出。頭大如囷。目如
二尺鏡。聞餈香氣。先啗食之。寄便放犬。犬就嚙咋。寄從
後斫得瘡痛急。蛇因踊出。至庭而死。寄入視穴。得其九
女髑髏。悉舉出。叱言曰。汝曹怯弱。為蛇作食。甚可哀愍。
於是寄女緩步而歸。越王聞之。聘寄女為后。拜其父為
將樂令。母及姊。皆有賜賞。自是東治無復妖邪之物。
晉咸安二年簡文皇帝。起造聖嬤新林寺。時歷陽郡。烏
江寺尼道容。苦行通靈。豫知禍福。世傳為聖嬤。咸安初。
有烏巢殿屋。帝使嘗筮人占之曰。西南有女人師。當能
伏此怪。即遣使至烏江。迎聖嬤問此吉凶焉在。嬤曰。修
德可以禳災。齋戒亦能轉障。帝乃建齋七日。禮懺精勤。
法席未終。忽有群烏運巢而去。一時淨盡。帝深加敬信。
因起此寺。
<other>變化篇</other><other>厭欲部</other>
大莊嚴法門經云。爾時王舍城中。有婬女。女名金色。彼
女宿世善根因緣。形貌端正。眾相具足。身真金色。光明
照耀。容儀媚麗。世所希有。神慧聰敏。辯才無礙。音辭清
妙深邃柔軟言嘗含笈隨所行處。皆金光照。所著衣服
亦皆金色。一切人眾。見者繫心。愛著無捨。隨所遊處。皆
悉隨從。有長者子名上威德。為欲樂故。多與財寶。共相
要契。車乘莊嚴。往詣園林。爾時金色女。宿緣冥感。為文
殊師利。化令入道神變自在。故以頭枕彼威德膝上而
睡。即以神力於其臥處。現為死相。膖脹臭爛。難可附近。
須臾腹破。肝腸剖裂。五臟露現。臭穢可惡。大小便道。流
溢不淨。諸根支節。蠅蛆唼食時長者子。見此死屍。生大
恐怖。身毛皆豎。而作是念。我今無救。遍觀四方無歸依
處。從昔以來未見如是惡事。又大眾知我與彼同來在
此。而今忽死。謂我故殺。彼長者子。過去善根雖熟。以不
聞見文殊共金色女所說法故。文殊師利。即以神力令
諸樹林。悉說偈言。長者子聞。心大歡喜。深自慶幸。捨棄
死屍。從林而出。即往佛所。具說怖緣。爾時佛告長者子。
汝莫憂怖。我當施汝一切無畏。長者子白佛。一切怖畏。
從何而生。佛言從貪瞋癡因緣故畏。當知一切諸怖。無
主無作。無有執者。汝先欲覺。今何所在。長者子言。此中
所見好色。凡夫貪著。於聖法中。無如是事。於是佛為種
種方便說法時長者子。得順法忍時。金色女。知長者子
受教化已。莊嚴五百馬車。前後圍繞。來詣佛所卻住一
面。爾時文殊問長者子言。汝識此妹不。長者子言。我今
實識。文殊師利言。汝云何識。時長者子。即向文殊而說
偈言。見色如水沫。諸受悉如泡。觀想同陽燄。如是我識
彼。文殊當善聽。彼恩難可報。我本多貪欲。見不淨解脫。
爾時佛告阿難。此金色女。上威德男。已於過去教化。令
發菩提。今更聞法。得順法忍。此金色女。於當來世過九
十百千劫。當得作佛。威德長者。得菩薩身。又觀佛三昧
云。佛告阿難。我昔夏安居。時波羅柰國。有一婬女。在高
樓上。名妙意。昔日於佛有緣。爾時世尊化三童子。年皆
十五。面貌端正。勝諸世間一切人類。此女見已。身心歡
喜。白言丈夫。我今以身。及與奴婢。奉上丈夫。可備灑掃。
若能顧納。一切供給。無所愛惜。作是語已。化人就床。女
前親近。一日一夜。心不疲厭。至二日時。愛心漸息。至三
日時。纏綿不已。女生厭悔。身體痛苦。女作念言。我聞人
說。迦毗羅城淨飯王子。身紫金色。三十二相。愍諸盲冥。
救濟苦人。恒在此城。嘗行福度。放金色光濟一切人。今
日何故不來救我。我從今日。乃至壽終。終不貪色。化人
<pb n="118"/>
亦瞋婦女。廢我事業。我今共汝合體一處。不如早死。是
時化人。取刀剃頸。血流滂沱。塗於女身。萎陀在地。二三
日後。膖脹爛潰。肉落。唯有臭骨。如膠如漆。黏著女身。女
極惡厭。而不得離。女發誓願。若諸天神。及與仙人淨飯
王子。能免我苦。我持此舍一切珍寶。以用給施。作是念
時。佛將阿難難陀帝釋在前梵王在後。佛放嘗光。照耀
天地。一切大眾。皆見如來詣此女樓。時女見佛心懷慚
愧。藏骸無處。取諸白㲲。纏裹臭屍。臭氣如故。不可覆藏。
女見世尊作禮。以慚愧故。身映骨上。臭骨忽然在女背
上。女極慚愧。流淚而言。如來功德。慈悲無量。若能令我
離此苦者。願為弟子。心終不退。佛神力故。臭骨不現。女
大歡喜。為佛作禮。白佛言。世尊。我今所珍一切施佛。佛
為咒願。梵音流暢。女聞咒願。心大歡喜。應時即得須陀
洹道。五百侍女。聞佛音聲。皆發無上菩提道心。無量梵
眾。見佛神變。得無生忍。
<other>感應緣（二驗）</other>
左慈。字元放。廬江人也。有神通。嘗在曹公座。公曰今日
高會。恨不得吳松江鱸魚為膾。放云可得也。求銅盤貯
水放以竹竿餌釣盤中。須臾引一鱸出。公大撫掌。會者
皆驚。公曰。一魚不周座席。得兩為佳。放乃復餌釣之。須
臾引出。皆三尺餘。生鮮可愛。公便目前膾之。周賜座席。
公曰。今既得鱸。恨不得蜀生薑耳。放曰可得也。公恐其
近道買。因曰。吾昔使人至蜀買錦。可敕人告吾使。使增
市二端。人去須臾還得生薑。又云於錦肆下見公使。已
敕增市二端。後經歲餘。公使還。果增市二端錦。問之云
昔某月某日。見人於肆下。以公敕增市二端錦。後公近
郊。士人從者百許人。放乃齎酒一甖。脯一片。手自傾甖
行酒百官。百官皆醉飽。公還驗之酤賣家。昨悉亡其酒
脯矣。公惡之。陰欲殺元放。元放在公座。將收之。放卻入
壁中。霍然不見。募取之。或見於市。乃捕之。而市人皆放
同形。後或見放於陽城山頭。行人逐之。放入於群羊。行
人知放在羊中。告之曰曹公不復相殺。本成君術。但欲
與相見。羊中忽有一大老羝。屈前兩膝。人立而言曰。遽
如許。人即云此羊是。競往欲取。而群羊數百。皆為羝羊。
並屈前膝。人立云遽如許。於是莫知所取焉。老子曰。吾
之所以為大患者。以吾有身也。及吾無身。吾有何患於
孔子。厄於陳。絃歌於館中。夜有一人長九尺餘。著皂衣
高冠大吒。聲動左右。子貢進問何人耶。便提子貢而挾
之。子路引出與戰於庭。有頃未勝。孔子察之。見其甲車
間。時時開如掌。孔子曰。何不探其申車。引而奮之。子路
如之沒手。仆於地。乃是大鯨魚也。長九尺餘。孔子嘆曰。
吾聞物老。則群精依之。因衰而至。此其來也豈以吾遇
厄絕糧。從者病乎。夫六畜之物。及龜蛇魚鱉草木。久者
神皆依憑。能為妖怪。故謂之五酉。五酉者。五行之方皆
有其物。酉者老也。故物老則為怪。
<other>眠夢篇</other><other>三牲部</other>
雜寶藏經云。昔有惡生王。為行殘暴。如來遣迦栴延。化
其本國。惡生王及夫人。皆得生信。夫人號為尸婆具。沙
後生太子。字喬波羅。時王於寢。夢見八事。以為不祥。愁
憂慘悴。尋問外道婆羅門。外道正嫉尊者迦栴延。因王
此夢。言大不吉。不禳壓之。禍及王身。王益增憂惱。即問
禳壓。當須何物。婆羅門言。所須用者。王所珍愛。我若說
者。王必不能。王言此夢甚惡。但恐大禍殃及我身。除我
以往。餘無所惜。諸婆羅門寺。即語王言。此夢有八。須八
種可以禳災。一殺王所敬夫人尸婆具沙。二殺王所愛
太子喬婆羅。三殺輔相大臣。四殺王所有烏臣。五殺王
一日能行三千里象。六殺王一日能行三千里駝。七殺
王良馬。八殺王所敬禿頭迦栴延。殺聚其血。入中而行。
可得消災。王聞其言。以己命重。即便許可。還至宮中。愁
憂懊惱。夫人問王何故如是。王具陳說上不祥之夢。并
道婆羅門禳夢所須。夫人聞已而作是言。但使王身平
安。無患妾之賤身。復白王言。卻後七日。我歸當死。聽我
往彼尊者迦栴延所。六日之中。受齋聽法。王言不得。汝
<pb n="119"/>
若至彼。或語其實。彼若知者。捨我飛去。夫人慇勤。王不
能免。即便聽往。夫人到彼尊者所。禮拜問訊。遂經三日。
尊者怪問。王之夫人。未曾全此經宿。何故今者不同於
常。夫人具說王之惡夢。卻災七日。當殺我等。用禳災患。
餘命未幾。故來聽法。尊者迦栴延言。此夢甚吉。當有歡
喜。不足為憂。一頭上然者。寶主之國。當有天冠直十萬
兩金來貢於王。日晡時必當來至。二兩蛇絞腰月支國
王。當獻雙劍。價值千萬兩金。今日當至。三細鐵網纏身
者。大秦國王。當獻珠纓。價值十萬兩金。後日凌晨當至。
四赤魚吞足者師子國王。當獻毗琉璃寶跂。價值萬兩
金。後日食時當至。五四白鶴來者跋耆國王。當獻金寶
後日日中當至。六血泥中行者。安息國王。當獻鹿毛欽
婆羅衣。價值十萬兩金。後日日昧當至。七登太白山者。
曠野國王。當獻大象。後日晡時當至。八鸛雀咽頭者。王
與夫人。當有私密之事。事至後日。自當知之。夫人白王
良久。果如尊者所言。期限既至。諸國所獻。一切皆到。王
大歡喜。尸婆具沙夫人。先著寶主國所獻天冠。王因挍
戲。脫夫人所著一重天冠。著金鬘夫人頭上。時夫人瞋
恚而言。若有惡事。我先當之。今得天冠。與彼而著。尋以
酪器。擲王頭上。王頭盡污。王大瞋忿。拔劍欲斫夫人。夫
人走入房中。即閉房戶。王不得前。王尋自悟尊者占夢
云有私密事。正此事耳。王及夫人尋至尊者迦栴延所。
具論上來信於非法惡邪之言。幾於尊者。妻子。大臣。所
愛之物。行大惡事。今蒙尊者離於惡事。即詣尊者敬奉
供養。驅諸外道婆羅門等。遠其國界。於三寶所。深生（敬信）。
<other>不善部</other>
如發覺淨心經云。佛告彌勒菩薩言菩薩當觀。二十種
睡眠諸患。時有國王。名不黎先泥。夜夢十事。即寤大怖。
意中不樂。誰能解夢。有一婆羅門言。我為解之。恐王聞
者憂愁不樂。王言如卿所睹說之。勿有所諱。婆羅門言
王夢皆惡。當取所重愛夫人太子。及親近侍人奴婢。皆
殺以祠天。王可得無他。王聞此語。轉加愁憂。即入齋房。
思念是事。王正夫人名摩泥。到王所。問王言。何為入齋
房。愁憂不樂。設有善惡。王應語我。王便為夫人具說夜
夢十事。夫人言王莫愁憂。如人買金磨石。好醜善惡。其
色自見於石上。今佛近在精舍去國不遠。何不往問。如
佛所解。王當隨之。王即敕群臣嚴駕而出。到佛所。頭面
禮佛足。卻坐白佛言。我昨夜夢見十事。寤即怖恐。恐亡
我國及身妻子。唯佛為解。佛言第一夢。見三瓶併兩邊
瓶滿氣出相交往來不入中夬空瓶中者此後世人。豪
貴者自相追隨。不親貧者。第二夢。見馬口食尻亦食者。
此後世人。作帝王。及大臣。廩食。縣官俸祿。復採萬民。不
知厭足。第三夢。見小樹生華者。此後世人。年未滿三十
而頭生白髮。貪婬多欲。第四夢。見小樹生果者。此後世
人年未滿十五行嫁。抱兒而歸。第五夢。見一人索繩。人
後有羊。羊主食繩者。此後世人。夫婿出行賈作。其婦與
他家男子交通。貪其財物。第六夢。見狐坐金床上。於金
器中食。此後世人。下賤便尊貴。有財產。眾人敬畏。公侯
子孫。更經貧賤。處於下坐。第七夢。見大牛還從小犢子
乳者。此後世人。無有禮義。母反為女作媒。誘恤他家男
子。與女交通。第八夢。見凹牛從四面鳴來。相趨欲鬥。當
合未合。不知牛處者。此後世帝王。長吏及人民。皆無至
誠之心。更欺詐愚癡瞋恚。不敬天地。是故雨澤不時。第
九夢。見大陂水。中央濁。四邊清者。此後世中國。當擾亂
治行。不平人民。不孝父母。不敬長老。邊國面當平清。人
民和穆。第十夢。見大溪水流正赤者。此後世諸國忿爭。
興軍聚眾。更相攻伐。當作車兵步兵騎兵。共鬥相殺。復
不可數。死者於路。血流正赤。王夢正是。王莫恐怖。於國
太子。於夫人。皆亦無他。王聞長跪。心即歡喜。今受佛恩。
令得安隱。從今已後。不信諸異外道。及婆羅門。
<other>感應緣（二驗）</other>
宋陳秀遠者。潁川人也。嘗為湘州西曹。客居臨湘縣。少
信奉三寶。年過耳順。篤業不衰。宋元徽二年七月中於
<pb n="120"/>
昏夕間。閑臥未寢。歎念萬品。死生流轉無定。自惟己身。
將從何來。一心祈念。冀通感夢。時夕結陰。室無燈燭。有
頃。見枕邊如螢火者。冏然明照。俄而一室盡明。爰至空
中。有如朝晝。秀遠遽起坐見中宁四五丈上。有一橋閣
欄檻朱彩立於空中。自見平坐橋側。見橋上士女。往還
填衢。衣服粧朿。不異世人。末有一嫗年可三十許。上著
青襖。下服白布裳。行至秀遠左邊而立。頃復有一婦人。
通體衣白布為遍環髻。手持華香。當前而立。語秀遠曰。
汝欲睹前身。即我是也。以此華供養佛故。故得轉身作
汝。迴指白嫗曰。此即復是我先身也。言畢而去。
唐京師大莊嚴寺釋智興。俗宋氏。洛州人也。謙約成務。
勵行堅明。依首律師誦經持律。心口相弔。不輟昏曉。至
大業五年仲冬。次當維那。鳴鍾依時。僧徒無擾。同寺僧
名三果者。有兄從煬帝南幸江都。中路身亡。初無凶告。
通夢其妻曰。吾行達彭城。不幸病死。由齋戒不持。今墮
地獄。備經五苦辛酸。賴以今月初日。蒙禪定寺僧智興。
鳴鍾發響。聲振地獄。同受苦者。一時解脫。今生樂處。思
報其恩。汝可具絹十疋。早奉與之。并陳吾意。從眠驚寤。
怪夢所由。與人共說。初無信者。尋入重夢。及諸巫覡。咸
陳前說。後經十日。凶告奄至。恰與夢同。果乃奉絹與之。
而興自陳無德。並施大眾。寺主恭禪師等。合寺大德。咸
問興曰。何緣鳴鍾。乃感斯應。興曰。余無他術。見付法藏
傳云。罽膩吒王受苦。由鳴鍾得停。及增一阿含經。鳴鍾
偈福。敬遵此事。輒力行之。嚴冬登樓。風切皮肉。僧給羔
袖。用執鍾椎。興自勵意。露手鳴椎。掌中傷破。不以為苦。
兼鳴鍾之始。先發善願。願諸賢聖。同入道場。同受法食。
然後三下。將欲長打。如先致敬願諸惡趣。聞此鍾聲。俱
得離苦。速得解脫。如斯願行。遂能遠感。眾服其言。
<other>興福篇</other><other>興福部</other>
爾時座中。有一比丘。名曰聽聰。聞法欣悅。即白佛言。我
自性念。先世之時。生波羅柰國。為長者子。於大道邊。起
立精舍。床臥漿糧。供給眾僧。行路頓乏。亦得止息。緣此
功德。命終生天。為天帝釋。下生世間。為轉輪王。各三十
六返。復有一比丘。名波拘盧。即白佛言。憶念我昔。生拘
那竭國。為長者子。時世無佛。眾僧教化。大會說法。我往
聽法。聞法歡喜。將一藥果。名訶黎勒。奉上眾僧。緣此果
報。命終生天。下生世間。恒處尊貴。與眾超絕。九十一劫。
未曾疾病。餘福值佛。逮得應真。復有一比丘。名曰須陀
耶。即白世尊曰。我念宿命。生維耶離國。為小民家子。時
世無佛。眾僧教化。我時持酪。入市欲賣。值眾僧大會講
法。過而立聽。聞法歡喜。即舉瓶酪。布施眾僧。得咒願福。
益懷欣躍。緣此福德命終生天。下生世間。恒處尊貴。九
十一劫。復有一比丘。名曰阿難。即白世尊曰。憶念我昔。
生羅閱祗國。為庶民子。身生惡瘡。治之不瘥。有親友道
人。來語我言。當浴眾僧。取其浴汁。以用洗瘡。可得愈又
可得福。我即歡喜。往到寺中。加敬至心。更作新井。香油
浴具。洗浴眾僧。取其浴汁。以用洗瘡。尋蒙除愈。緣是功
德。所生端正。金色晃昱。不受塵垢。九十一劫。嘗得淨福。
僧德廣遠。今復值佛。心垢消除。逮得應真。爾時座中有
一比丘尼。名曰柰女。即白佛言。我念宿命。生波羅柰國。
為貧女人。時世有佛。名曰迦葉。時與大眾圍繞說法。我
時在座。聞經歡喜。意欲布施。願無所有。自惟貧賤。心用
悲感。詣他園囿。乞求果蓏。當以施佛。乞得一柰。大而香
好。擎一盂水。并柰一枚。奉迦葉佛。及諸眾僧。佛知至意。
咒願受之分布水柰。一切周普。緣此福作。命終生天。得
為天后。下生世間不由胞胎。九十一劫。生柰花中。端正
鮮潔。今值世尊。開示道眼。爾時天帝。即從座起。為佛作
禮。長跪叉手。白佛言。世尊。我自念先世之時。生拘留大
國。為長者子。青衣抱行。入城遊觀。偶值眾僧街巷分衛。
時見人民施者甚多。即自念言。願得財寶布施。即解珠
纓施與眾僧。同心咒願。歡喜而去。從是因緣。壽終生天。
得為天帝。九十一劫。永離八難。佛告天帝。及諸大眾。聽
我自說宿命所行。昔我前世。於波羅柰國。近大道邊安
<pb n="121"/>
設圊廁。國中人眾。得輕安者。莫不感美。緣此功德。世世
清潔。累劫行道。穢染不汙。金色晃昱。塵垢不著。食自消
化。無便利之患。佛告天帝。九十六種道中佛道最尊。九
十六種法中佛法最真。九十六種僧中。佛僧最政。所以
者何。由如來從阿僧祗劫。發願成諦。殞命積德。誓為眾
生六度四等。眾善普備。得慧成滿。三界天尊無能及者。
其有眾生發一敬心。向如來者。勝獲大千世界珍寶施
矣。三十七品。十二部經。分別罪福。言皆至誠。開三乘教。
皆得奉行。聞者歡喜。樂作沙門。信佛行法。志尚清高。捨
世貪諍。導世間福。天人路通。眾僧之由。是為最尊無上
之道。
<other>生信部</other>
如舊雜譬喻經云。昔舍衛城外。有婦人清信。戒行純具。
佛自至門乞食。婦以飯著佛缽中。卻行作禮。佛言種一
生十。種十生百。種百生千。種千生萬。種萬生億。得見諦
道。其夫不信。默於後聽佛咒願。夫曰瞿曇沙門。言何過
甚。施一缽飯。乃得爾福。復見諦道。佛言卿從何來。答曰
從城中來。佛言汝見尼拘陀樹高幾許耶。答曰高四五
里。歲下數萬斛實。又問其核大小。答曰如芥子。佛言汝
語過甚。何有種一芥子。乃高四五里。歲下數十萬子。答
曰世人共見其實如是。佛言地是無知。其報力尚爾。何
況人是有情。歡喜持一缽飯上佛。其福甚大。不可稱量。
夫婦二人。心開意解。應時即得須陀洹道。又智度論云。
昔佛在世時。佛與阿難。從舍婆提城向婆羅門城。時婆
羅門城王。屬外道。聞佛欲來。即立制限。若與佛食。其佛
語者。當罰金錢五百文。後佛來到入城乞食。人皆閉門。
佛與阿難。空缽而出。見一老婢。持破瓦器。盛臭潘淀出
門棄之。見佛相好。空缽而來。心念欲施。佛知其意。申缽
從乞所棄潘淀。婢即淨心持來施佛。佛受施已。語阿難
言。此婢因施十五劫中。天上人間。受福快樂。不墮惡道。
後得男身。出家學道。成辟支佛。當時有一婆羅門。聞佛
此語。心開意解。向佛懺悔。佛為說法。得須陀洹。即時舉
手。大唱聲言。一切眾人。甘露門開。如何不出。諸人聞已。
皆送五百金錢與王。請佛供養。即破制限。王與群臣。亦
歸依佛。佛為說法。悉獲道果。以是因緣。如來所說。無有
虛妄。善惡果報。必受不差。
<other>校量部</other>
如須達經云。昔過去世。有鞞藍大婆羅門大富多財。彼
作大施。以八十四千金缽。碎銀滿中。彼行大施。八十四
千銀缽。滿中碎金。八十四千金缽。滿中碎金。八十四千
銀缽。滿中碎銀。八十四千象。象白如雪。八十四千馬。金
飾交露。八十四千牛。𤛗乳滿器。八十四千玉女。端正殊
玅。諸纓嚴飾。如是行施。與閻浮提凡夫人。寧施與彼一
仙人。得福多雖與仙人。不如施一須陀洹。此得福多。雖
與須陀洹。不如施與一斯陀含。雖與斯陀含不如施一
阿那含。雖與阿那含。不如施與阿羅漢。百須陀洹。不如
施與一斯陀含。雖與百斯陀含。不如施與一阿那含。雖
與百阿那含。不如施與一阿羅漢。雖與百阿羅漢。不如
施與一辟支佛。雖與百辟支佛。不如施與如來。無所著
等正覺。此得福多。彼居士作如是施。與閻浮提凡夫人。
至百辟支佛。作房舍以施招提僧。得福增多。雖與招提
僧。不如以清淨意。作三自歸佛法僧。受其戒。此得福多
雖受三歸。受戒。不如與一眾生。行於慈悲。至⿱⿰⿱⿱士冖几殳牛牛頃。此
得福多。雖於一切眾生。分別行慈下至⿱⿰⿱⿱士冖几殳牛牛頃謂不如
一切行無常。苦空無我。思惟念者。下至彈指頃。此得福
多。又增一阿含經云。爾時世尊。告諸比丘。有四梵福。云
何為四。若有信人。未曾起偷婆處（塔也）。於中能起偷婆者。
是初受梵天之福。若有信人。能補治故寺者。是謂第二
受梵天之福。若有信人。能和合聖眾者。是謂第三受梵
天之福。若佛初轉法輪時。諸天世人勸請轉法輪。是謂
第四受梵天之福。
<other>修造部</other>
又觀佛三昧經云。時優闐王。戀慕世尊。鑄金為像。聞佛
<pb n="122"/>
當下寶階。象載金像來迎世尊。爾時金像從象上下。猶
如生佛。足步虛空。足下雨華。亦放光明。來迎世尊。合掌
又手。為佛作禮。爾時世尊。亦復長跪。合掌向像。空中百
千化佛亦皆合掌長跪白像。爾時世尊而語像言。汝於
來世大作佛事。我滅度後。我諸弟子。以付囑汝。空中化
佛。異口同音。咸作是言。若有眾生於佛滅後。造立形像。
持用供養。是人來世。必得念佛清淨三昧。
<other>雜福部</other>
又正法念經云。若有眾生。施人美水。或覆井泉恐諸毒
蛇。墮於井中。行人飲之而致苦惱。命終生三管箜篌天
受五欲樂。若見病困。咽喉出聲。餘命未盡。施其漿飲。或
施其財。以續彼命。命終生深水天。從天命終。隨業流轉。
不墮三途。得受人身。從生至生。不遭病苦。若有眾生持
戒。見比丘僧。以扇布施。令得清涼。讀誦經法。命終生風
行天悅樂無比。若有眾生。於河津濟。造立橋船。以善心
渡人。命終生持鬘天。受五欲樂。命盡人中為王典藏。又
譬喻經云。昔有母子三人。嘗作三事。一作大船。置於河
中。以渡百姓。二於都市。造立好井。以供萬民。三於四門。
各作圊廁。給人便利。緣是功德。命終之後。皆生天上。受
福自然。下生人中。富貴長壽。所生之處。不經三塗。又華
手經云。佛告舍利弗。菩薩有四法。終不退轉無上菩提。
何等為四。一者若見塔廟毀壞。當加修造。若塊若泥。乃
至一塼。二者若於四衢道中。多人觀處。起塔造像。為作
念佛善福之緣。塔中畫作。若轉法輪。及出家相。乃至雙
樹入涅槃相。三者若見有比丘僧。二部諍訟。勤求方便。
令其和合。四者若見佛法欲壞。能誦讀說。乃至一偈。令
法不絕。為護法故。敬養法師。專心護法。不惜身命。菩薩
若成是四法者。世世當作轉輪聖王。得大身力。如那羅
延。捨四天下。而行出家。能得隨意修四梵行。命終生天。
作大梵王。乃至究竟成無上道。
<other>洗僧部</other>
佛言所以用四月八日者。為春夏之際。殃罪悉畢。萬物
普生。毒氣未行。不寒不熱。時氣和適。今是佛生日。故諸
天下人民。共念佛功德。浴佛形像。如佛在時。佛言我為
菩薩時。三十六返。作飛行皇帝。今日有好心。念釋迦佛
恩德者以香花浴佛形像。當取三種香。一都梁香。二藿
香。三艾納香。又用鬱金香。手按漬之。於水中按之。以作
赤水。則灌像訖。以白練拭之。名曰清淨。其福第一。時有
一客作人。園中汲水灌樹。見舍利弗。發小信心。喚舍利
弗。脫衣樹下。以水澆洗。身得輕涼。作人後命終。即生忉
利天上。有大威力為功雖少。以遇良田。獲報甚多。即下
詣舍利弗所。散華供養。舍利弗因其信心為說法要。得
須陀洹果。又賢愚經云。爾時首陀會天。下閻浮提。至世
尊所。請佛及僧。浴洗供養。即設飲食。并辦洗具。溫室暖
水。調適酥油。浣草皆悉備有。於是世尊。及諸比丘。共洗
浴已。并厚飲食。其食甘美。世所希有。是時阿難白佛。此
天往昔。作何功德。形體殊玅。威相奇特。光明顯赫。如大
寶山。佛告阿難。乃往過去毗婆尸佛時。此天彼世為貧
家子。恒行傭作。以供身口。聞說洗僧之德。情中欣然。便
勤作務。得少錢穀。用設洗具。并及飲食。請佛眾僧。由此
福行。壽終之後。生首陀會天。有此光相。七佛已來。乃至
千佛出世。亦皆如是。
<other>感應緣（四驗）</other>
唐楊州長樂寺釋住力。姓褚氏。河南陽翟縣人。器宇凝
峻。虛懷接悟。聲第之高。有聞緇俗。於本寺四部王公。共
造高閣并二挾樓妙盡奇工。即年成立寺眾三百同皆
歡喜。至大業十年。自竭身資。以栴檀香木。模寫瑞像。并
二菩薩。不久尋成。同安閣內。至十四年。隋室喪亂。道俗
流亡。骸骨萎朽。充諸衢市。誓以身命。守護殿閣。寺居狐
兔。顧影為儔。啜菽飲水。再離寒暑。雖耆年暮齒。而心力
逾壯。泥塗褫落。周匝火燒。口誦不輟。手行治葺。賊徒雪
泣。見者哀歎。往往革心。相佐修補。皇唐受命。弘宣大法。
舊僧餘眾。並造相投。邑屋雖焚。此寺猶在。武德六年。江
<pb n="123"/>
表賊師輔公祐。負阻繕兵。潛圖反叛。凡百寺觀。撤送江
南。力乃致書再請。願在閣前。燒身以留寺宇。祐偽號稱
尊。志在傾殄。得書不顧。力謂弟子曰。吾無量劫來。積習
貪愛。不能捐捨形命。以報法恩。今欲自於佛前取盡。決
不忍見像濟江可積乾薪。自燒供養。便以香湯沐浴。跏
趺面西。引火自燒。命終火滅。合掌凝然。群鵲哀鳴。其聲
甚切。右繞七匝。方始飛去。
唐京師弘福寺釋慧雲。姓王。太原人也。弱冠樂道。投匡
山大林寺。因寺毀壞。力為營造。至隋季末年。中表咸亂
胡秀才。親領士眾。臨據九江。因感發心。欲寫廬山東林
寺。文殊瑞像。以雲有出眾之奇。令鑑鑪錘。光儀乃具。唯
頸及脅。兩處有孔。其年秀才。偽敕所追有像色金百二
十兩。盛以竹筒。雲以賊徒蜂起。無方守護。並用付才。又
以念誦銅珠一貫。遺才為信。才得便風。舉帆前引。於江
中路。遭浪船沒。財物蕩盡。唯人達岸。但恨失像色金。煩
冤江畔。呼嗟未絕。須臾金筒隨浪逆流。并遺銅珠。前後
相繼。汎汎隱隱。向岸就才。既獲像金。舉眾大叫欣慶（無量）。
唐蒲州普濟寺釋道英姓陳氏。蒲州猗氏人也。年十八。
叔休律師。化令出家。父母戀逼取妻。英割愛辭親。示同
脫蓰。在俗不染色聲。出家經論洞明。乃曰。法相可知心
惑。須曉開皇十九年。遂入解縣太行山。柏梯寺。修學止
觀。忽然發解人法二空深悟心首坐處樹枝。下映四表。
兼理僧役。以事考心。後在京師。住勝光寺。從曇遷禪師。
聽攝大乘論。學徒五百。英解獨俊。嘗曰惟識之旨。洞曉
心腑。外事之質。豈得礙乎。晚還蒲州。住普濟寺。置莊夏
縣東山深隱之處。不與俗事交爭。八方四部。其湊若昏
晝則營理僧務。夜則為說禪觀。至於一日。說起信論。到
心真如門。奄然不語。眾怪觀之。氣絕身冷。經於累宿。方
從定起。身色怡泰。如證初禪。河東沙門道遜。高德名僧。
素與同學。及遜捨命。去英百五十里。未及相報。終夕便
知。告其眾曰。遜公已逝。相與送乎。及行中路。便逢告使。
自及終。集眾告曰。今日早須收積。恐明日人畜眾聚。損
食穀草英亦自運。催促極急。眾但知助。不測其意。至夜
都了。索水洗浴。還本坐處。被以大衣。語門人志裒法要
又曰無常常耶不可自欺不可空死令誦華嚴經。賢首
偈。奄然神逝。
唐坊州人上柱國王懷智。至顯慶初亡歿。其母孫氏。及
弟懷善懷表並存。至四年六月。雍州高陵。有一人死經
七日。背上已爛而甦。此人於地下見懷智云。見任泰山
錄事。遣此人執筆口授為書。謂之曰。汝雖合死。今方便
放汝歸家。宜為我持此書至坊州。訪我家。兼白我娘。懷
智今為泰山錄事參軍。幸蒙安泰。但家中曾貸寺家木
作門此功德物。請早酬償之。懷善即死。速作經像救助。
不然恐無濟理。此人既蘇之後。即齎書送其舍。所論家
事。無不暗合。至經三日。懷善遂暴死。合州道俗聞者。莫
不增修功德。
<other>攝念篇</other><other>引證</other>
爾時世尊告諸比丘。譬如士夫遊空宅中。得六種眾生。
一者得狗。即執其狗繫著一處。次得其鳥。次得毒蛇。次
得野干。次得失收摩羅。次得獼猴。得斯眾生。悉縛一處。
各各嗜欲。到所安處。各不樂於他處所繫縛。如是六根。
種種境界。各自求所樂不樂餘境。眼嘗求可愛之色。不
可意色則生其猒。耳鼻舌身意。亦復如是。此六種根種
種行處。其有力者。堪能自在。是故當勤修習。爾時世尊
告諸比丘。譬如有蚖蛇。凶惡毒熾盛一筐中。時有士夫
聰明。求樂猒苦。求生猒死。時有一士夫語言。汝今取此
篋蛇。摩拭洗浴。恩親養食。出內以時。若四毒蛇。脫有惱
者。或能殺汝。或令近死。汝當防護。爾時士夫。畏四毒蛇。
及五旃陀羅。拔刀隨後。又內六大賊來。恐怖馳走。還入
空村。見彼空舍。危朽腐毀。有諸惡物。但皆危脆。無有堅
固。人復語言。是空聚落。當有賊來奄汝。爾時士夫。畏此
四毒蛇。五拔刀賊。內六惡賊。空村群賊。而復馳走。忽爾
道路臨一大河。其水復急。但見此岸有諸怖畏而見彼
<pb n="124"/>
岸安隱快樂清淨無畏。而無橋船可度。得至彼岸作是
思維。即拾草木成筏。截流橫度。如是士夫。免四毒蛇。五
拔刀怨。六內惡賊復得脫於空村群賊。度於彼流離此
岸種種怖畏得至彼岸安隱快樂。
<other>法服篇</other><other>感應緣（一驗）</other>
唐貞觀五年。梁州安養寺。慧光法師。弟子母氏家貧。內
無小衣。入來子房。取故袈裟作之而著。與諸鄰母同聚
言笈。忽覺腳熱。漸上至腰。須臾雷震霹靂。擲鄰母百步
之外。土泥雨耳。悶絕經日。方得醒悟。所用衣母。遂被震
死。火燒燋踡。題其背曰。由用法衣不如法也。其子收殯
又再震出。乃露骸林下是知受持法服。福利三歸之龍。
信不虛矣。
<other>燃燈篇</other><other>感應緣（二驗）</other>
後周時有張元。字孝始。河北萬城人也。年甫十六。其祖
喪明三年。元恒憂泣。晝夜經行。以祈福祐。復讀藥師經
云。盲者得視之言。遂請七僧。燃七燈。七日七夜轉讀藥
師經。每日行道。作天人師。乃云元為孫不孝。使祖喪明。
今以燈光普施法界。祖目見明。元求代闇。如此殷勤經
於七日。其夜夢見一老翁。以一金錍療其祖目。謂元曰。
勿憂悲也。三日已後。祖目必差。元於夢中喜躍無申。遂
即驚覺。乃更遍告家人大小。三日之後。祖目果差。
唐蜀川漢州。三學山寺。至唐開皇十二年。寺東璧。有佛
跡現。長尺八寸。闊七寸。兼有神燈。自空而現。每夕常爾。
齋日則多。有州宰意欲尋之。乘馬來寺。十里以外。空燈
列見。漸近漸昧。返還十里。如前還現。每於月六齋日（常出）。
<other>懸旛篇</other><other>引證</other>
迦葉詰阿難經云。昔阿育王。自於境內立千二百塔。王
後病困。有一沙門。省王病。王言前為千二百塔。各織作
金縷旛。欲手自懸旛散華。始得成辦。而得重病。恐不遂
願。道人語王云王好叉手一心。道人即現神足。應時千
二百寺。皆在王前。王見歡喜。便使取金旛金華。懸諸剎
上。塔寺低仰。即皆就王手。王得本願。身復病愈。即發大
意。延壽二十五年。故名續命神旛。
<other>香華篇</other><other>感應緣（六驗）</other>
齊栖霞寺。在南徐州。瑯琊郡。攝山之中。嘗聞法鐘自響。
山舍去村五六里。宋昇明中。村民平旦。並見半山有旛
蓋羅列。煙光五色。映照虛空。時有法度法師。於山舍講
無量壽經。中夜忽有金光照寺。於其光中。如有臺館形
像。弘宣寺中。僧眾及淨人等。小不如法。及白衣賓客。有
穢濁入寺者。虎即出現。吼叫巡房。響振山谷。
唐雍州渭南縣南山。倒豹谷。崖有懸石。文狀倒豹。谷有
巖。像於佛面。亦號像谷。此谷有七佛龕。昔佛曾來此谷
說法。澗內有薝蔔華嘗所供養。近至永徽年中。南山龍
池寺。沙門智積聞之往尋。至谷聞香。莫知何所。深訝香
氣。從澗內沙出。即撥沙看形似茅根。裏甲沙土。然極芬
馥。就水抖擻洗之。一澗皆香。將還龍池佛堂中。合堂皆
香。極深美氣。
異苑曰。司州衛士度母。嘗誦經長齋。非道不行。曾出自
齋堂。眾僧未食。俱望見雲中有一物下。即落其前。乃是
大缽。滿中香飯舉坐肅然。一時敬禮。母自分賦齋人。皆
七日不饑。
博物志曰。西域使獻香。漢制獻香。不滿觔。不得受。西使
臨去。乃發香器。如大豆者。試著宮門。香氣聞長安四面
數十里中。經日乃歇。
栴檀香。竺法真登羅山疏曰。栴檀出外國。元嘉末。僧成
藤。於山見一大樹。圓蔭數畝。三丈餘圍。辛芳酷烈。其間
枯條數尺。援而刃之。白栴檀也。俞益期牋曰。眾香共是
一木。木根為栴檀。
驚精香。十州記曰。聚曰洲。在西海中。上多真仙靈館宮
第。北門有大樹。與楓木相似。而芳香聞數百里。名為反
魂樹。扣樹能有聲。如牛呴。聞者駭振。伐其根心。於玉谷
中煮取汁。更微煎。令可丸。名曰驚精香。或名震靈。又名
反生香。或名人烏精。或名卻死香。香聞數百里。死屍在
<pb n="125"/>
地。聞氣仍活。
<other>唄讚篇</other><other>述意</other>
尋西方之有唄。猶東國之有讚。讚者從文以結章。唄者
短偈以流頌。比其事義。名異實同。是故經言以微玅音
聲。歌讚於佛德。
<other>引證</other>
長阿含經云。其有音聲。五種清淨。乃名梵聲。一者其音
正直。二者其音和雅。三者其音清徹。四者其音深滿。五
者周遍遠聞。
<other>音樂部</other><other>感應緣（一驗）</other>
北齊時。有仕人姓梁。甚豪富。將死。謂其妻子曰。吾平生
所愛奴馬。使用日久稱意。吾死以為殉。不然無所乘也。
及死。家人以囊盛土壓奴殺之。馬猶未殺。奴死四日而
蘇。說云。至官府門。門人因留止在門所。經一宿明旦見
其亡主被鎖。兵守衛入官所。見奴謂曰。我謂死人。得使
奴婢。故遺言喚汝。今各自受其苦。全不相關。今當白官
放汝。言畢而入。奴從屏外闚之。見官守衛人曰。昨日壓
脂多少乎。對曰得八斗。官曰更將去壓取一斛六斗。主
則被壓牽出。竟不得言。明旦又來有善色。謂奴曰。今當
為汝白也。又入。官問得脂乎。對曰不得。官問何以。主司
曰此人死三日。家人為請僧設會每聞經唄聲鐵梁輒
折。故不得也。官曰且將去。主司白官。請官放奴。即喚放
俱出門。主遣傳語其妻子曰。賴汝等追福獲免大苦。然
由未脫。更能造經像以相救濟冀因得免。自今無設祭。
既不得食。而益吾罪。言畢而別。奴遂重生而具言之。家
中果以其日設會。於是傾家造福。合門練行。（五卷末）

<other>醒世卷六目錄（遷流世諦。使人知懺罪由己不由人</other>
敬塔篇（引證　感福　旋遶　故塔　感應緣（九驗））
禮佛部（感應緣（九驗））
舍利篇（引證　分法　感福　感應緣（六驗））
供養篇（引證）
受請篇（施食　食時　施福　感應緣（三驗））
輪王篇（育王）
君臣篇（王過　王業　王都）
納諫篇（引證）
審察篇（感應緣（一驗））
思慎篇（慎過　感應緣（三驗））
儉約篇（感應緣（二驗））
懲過篇（引證　感應緣（一驗））
和順篇（和國）
誡勗篇（誡馬　雜誡部　感應緣（一驗））
忠孝篇（引證　睒子　業因　感應緣（七驗）　不孝　感應緣（一驗））
報恩篇（引證　感應緣（二驗））
善友篇（引證　擇交　引證　感應緣（一驗））

<sarticle><article>醒世錄卷六</article></sarticle>
武原居士徐昌治覲周　編輯
金粟寺住持行元百癡　校閱
<other>敬塔篇</other><other>引證</other>
觀佛三昧經云。佛留影石室。在那乾呵羅國。毒龍池側。
佛坐龍石室窟中。為龍作十八變。踊身入石。猶如明鏡
在於石內。映現於外。諸天百千供養佛。佛影亦說法。又
集經云。忉利天城東。照明園中。有佛髮塔。城西歡喜園
中。有佛缽塔。城北駕御園中。有佛牙塔。又育王傳云。王
得信心。問道人曰。我從來殺害不必以理。今修何善。得
免斯殃。答曰唯有起塔。供養眾僧。救諸徒囚。賑濟貧乏。
王曰何處可起塔。道人即以神力。左手掩日光。作八萬
四千道散照閻浮提。所照之處。皆可起塔。時王欲建舍
利。將四部兵眾。至王舍城。取阿闍世王佛塔中舍利。還
復修治此塔。便取七佛塔中舍利。時王取八萬四千金
銀琉璃玻璃筐。盛佛舍利。又作八萬四千寶瓶。以盛此
筐。又作無量百千旛幢傘蓋。使諸鬼神。各持舍利供養
<pb n="126"/>
之具。敕諸鬼神於閻浮提。至於海際。城邑聚落。滿一億
家者。為世尊立塔。
<other>感福部</other>
又涅槃經云。若於佛法僧供養一香燈。乃至獻一華。則
生不動國。善守佛僧物。塗掃佛僧地。造像塔如母指。常
生歡喜心。亦生不動國。此即淨土嘗嚴。不為三災所動
也。佛告阿難。昔迦葉佛入涅槃後。有迦翅王。收其舍利。
造四寶塔。時有長者見豎塔棖。心生隨喜。持一金錢。安
著塔下。發願而去。緣是功德。不墮惡道。天上人中。常有
金錢。受福快樂。
<other>旋遶部</other>
賢者五戒經云。旋塔三匝者。表敬三尊。一佛二法三僧
亦念滅三毒。一貪二瞋三癡又三千威儀云。遶塔有五
事。一低頭視地。二不得踏蟲。三不得左右顧視。四不得
唾塔前地。五不得中住與人語。
<other>故塔部</other>
又云。掃塔上有五事。一不得著履上。二不得背佛掃塔。
三不得取上善土持下棄。四不當下佛像上故華。五當
旦過澡手自持淨巾還拭佛像。又正法念經云。若有眾
生。淨心供養眾僧。掃如來塔。命終生意躁天。其身淨潔
猶如明鏡。若有眾生。見有佛塔。風雨所壞。若僧房舍。以
福德心。塗飾治補。復教他人。令治故塔。命終生白身天。
其身鮮白。入珊瑚林。諸天娛樂。又雜寶藏經云。若掃僧
房一閻浮提。不如掃佛塔一手掌。
又百緣經云。昔佛在世時。與諸比丘。到恒河邊。見一故
塔。毀落崩壞。比丘問佛。此是何塔。朽故乃爾。佛告比丘。
此賢劫中。波羅柰國。梵摩達王。正法治化。唯無子息。禱
祀諸神。時王國中。有一池水。生一蓮華。其華臺中。有一
童子。結跏趺坐。有三十二相。八十種好。口出優缽羅華
香。身諸毛孔。出栴檀香。王及妃后。見甚歡喜。即抱還宮。
養育漸大。隨其行處。蓮華承足。因名栴檀香。後悟非常。
成辟支佛。身昇虛空。作十八變。尋入涅槃。王收舍利。起
塔供養。是彼塔耳。比丘問佛。宿植何福。受斯果報。佛告
比丘。乃往過去拘樓孫佛時。有長者子。甚好淫色。見一
淫女。心生耽著。無財可與。遂至塔中。盜華與之。乃共夜
宿。曉即身體生其惡瘡。痛不可言。喚醫療治。醫占云須
牛頭栴檀。用塗瘡上。可得除愈。時長者子。即賣家宅。得
於金錢。滿六十萬。尋用買香。止得六兩。擬用塗瘡。心自
思惟。即語醫言。我今所患。乃是心痛。即持所買牛頭栴
檀。擣以為末。入其塔中。發誓願言。如來往昔。修諸苦行。
誓度眾生。隨其厄難。我今此身。隨一生數。唯願世尊慈
悲憐愍。除我此患。作是誓已。用香塗塔。以償華價。至心
供養。求哀懺悔。瘡尋得差。身諸毛孔。有栴檀香。緣是功
德。不墮惡道。天上人中。嘗受快樂。隨其行處。蓮華承足。
又雜寶藏經云。昔舍衛國中。有一長者。造立塔寺。後時
命終。生忉利天。其婦晝夜追憶夫故。愁憂苦惱。常掃治
夫所造塔寺。夫下觀見。即來婦所。問訊安慰。而語之言
汝憶我故。大憂愁耶。婦問是誰。夫尋答言。我是汝夫。以
作塔寺功德因緣。得生天上。見汝憶我修治塔寺。故來
汝所。婦言近我。夫即答言。人身臭穢。不復可近。汝復欲
得為我妻者。勤供佛僧修掃塔寺願生我天。若得生天。
我還當以汝為妻。婦用夫語。作諸功德。發願生天。其後
命終。得生天上。復為夫婦。夫婦相將。來至佛所。佛為說
法。夫婦並得須陀洹果。既得果已。還歸天上。又分別功
德云。昔舍衛城中。有夫婦二人。而無子息。夫婦精進。信
敬三寶。時婦早亡。由信敬故。生忉利天。以為天女。面首
端正天中少比。天女自念。我極端正。誰任我夫。便以天
眼觀見本夫。今已出家。勤掃塔廟。見其掃塔。必應生天。
天女尋下。光明照耀。住其夫前。比丘見已。問其因緣。天
女答曰我是君婦。今為天女。我觀天上。無任我夫。見君
精進。嘗勤掃塔。必應生天。若得生天。願同一處。還為我
夫。白意訖。還歸天上。時夫比丘。見此事已。從是以後。倍
加精進。修補塔廟。積功轉勝。應生第四兜率天上。天女
<pb n="127"/>
憶夫。復來語言。君福轉勝。應生兜率天。我今不復得君
為夫。語訖還去。比丘聞已。倍更精進。遂獲得阿羅漢果。
三明六通具八解脫。
<other>感應緣（九驗）</other>
晉太康二年。有并州離石人劉薩訶。忽於中夜。聞土下
鐘聲。即遷記其處刺木為剎。三日間。忽有寶塔。及舍利。
從地涌出靈塔相狀青色。似石非石。高一尺四寸。方七
寸。五層露槃。似西域于闐所造。面開窗子。四周天全。中
懸銅磬。遶塔身上並是諸佛菩薩。金剛聖僧。雜類等像。
狀極微細。瞬目注睛。乃有百千像現。面目手足。咸具（備焉）。
武德七年日嚴寺廢。僧徒散配。其舍利塔。無人守護。時
有道宣律師。門徒十人配住西市。南長壽坊。崇義寺。乃
發掘塔下。得舍利三枚。白色光明。大如黍米。并瓜一枚。
少有黃色。并白髮數十。餘有雜寶琉璃古器等。總以大
銅函盛之。將至崇義寺。佛堂西南塔下。
周西京扶風縣。岐山南古塔。鄉曰鳳泉。周魏以前。寺名
阿育王。至顯慶四年九月內。有山僧智琮。慧辨能解咒
術。見追入內。語及育王塔事。年歲久遠。須假弘護。帝曰
豈非童子施土之育王耶。若近有之。則八萬四千之一
塔矣。能得舍利。深是善因。可前至塔所。七日行道。祈請
有瑞。乃可開發。即給錢五千貫。絹五千疋。以充供養。琮
與給使王長信等。於十月五日從京旦發。六日逼夜方
到。琮即入塔內。專精苦到。行道久之未驗。至十日三更。
乃臂上安炭火燒香。懍厲專注。忽聞塔內像下振裂之
聲。尋聲往觀。乃見瑞光流溢霏霏上涌。塔內三像。足下
各放光明。赤白綠色。旋遶而上。至於衒角。合成帳蓋。琮
大喜踊躍。乃睹塔內側塞僧徒。合掌而立。王長信等。同
睹瑞相。及旦看之。獲舍利一枚。殊大於粒。光明鮮潔。更
細尋視。又獲七粒。總置盤水。一枚獨轉遶。餘七粒各放
光明。炫燿人目。
隋益州郭下福感寺塔。本名大石。於貞觀年初。大地震
動。此塔搖颺。將欲摧倒。於時郭下無數人來。忽見四神
形如塔量各以背抵塔之四面。乍倚乍傾。率以免壞。觀
瑞道俗。歎未曾有。塔上露盤。由來小短。不稱塔形。有一
人極豪侈。多產業。見前露瑞。乃捨金三百兩。共諸信者。
更造露盤。既成香氣蓬勃。如雲騰涌。流芳城邑。七日（乃歇）。
幽州僧道嚴者姓李氏。形極奇偉。年一百五歲。獨住深
山。每年七日。來此塔上。盡力供養嚴怪其泉流。涌注無
聲。乃遣善水崑崙。入泉尋討。但見石柱羅列。不測其際。
中有寶塔可高三尺。獨立空中。四面水圍。凝然而住。竟
不至塔所。
隋懷州妙藥寺塔。在武陟縣西七里。見有五級白浮圖
塔。方可十五步。並是側石遍砌。
齊州臨濟縣東。有磚塔。云是誌公所營。四面石獸。擁從
驚人。
西域志云。罽賓國。廣崇佛教。其都城內。有寺名漢寺。昔
日漢使向彼。因立浮圖。以石搆成。高百尺。道俗虔恭。異
於殊常。寺中有佛頂骨亦有佛髮色青螺文以七寶裝
之。盛以金匣。王都城西北有王寺。寺內有釋迦菩薩。幼
年齔齒。長一寸。其西南有王梵寺。寺有金銅浮圖高白
尺。其浮圖中有舍利骨。每以六齋日。夜放光明。照燭遶
承露盤。至達曙。
西域乾陀羅城。東南七里。有雀離浮圖。乃是如來在世
之時。與諸弟子遊化此土。指城東曰。我入涅槃後。二百
年。有國王名迦尼色迦。在此處起浮圖。雀離浮圖南。五
十步。有一石塔。其形正直。高二丈。甚有神變。
<other>禮佛部</other><other>感應緣（九驗）</other>
晉建元寺。建康太清里寺基。本宋元徽二年。宮人陳太
妃。造寺塔。舍利靈應相仍。每夕放光。
宋靈味寺。建康鍾山蔣林里。宋永初三年。沙門法意起
造。一夜忽聞怪石崩墜。聲振林薄。明旦履行。唯見清泉
湛然。因聚徒結字。號曰靈味。
漢平等寺。廣平武穆王懷。捨宅所立。寺門外有金像一
<pb n="128"/>
軀。高二丈八尺。相好端嚴。嘗有神異。
晉白塔寺。在秣陵二井里。晉升平中。有鳳凰集此地。因
名其處為鳳凰臺。
宋時朱齡石。使往遼東。還返失道。隨風汎海。一月餘。達
於一島。糧水俱竭。入島求泉。漸深登山。乃見一寺。堂宇
莊嚴。非所曾睹。僧告曰。此間去都。二十餘萬里。石等聞
之驚怖曰。若爾。何緣得達。僧曰自當相送。不勞致憂。又
問曰識杯度道人不。曰識之。便指壁上缽袋曰。此是彼
物。有小過。罰在人中。便取缽袋與石。并書一封。上為書
字。然不可識。曰可以書缽與之。令沙彌送。勿從來道此
有直路。疾至船所。須吏至海。沙彌以一竹杖著船頭。語
曰。但閉舫聽往。不勞目柁也。於是依言。但聞颼颼風中
聲。有竊視者。見船在空雲飛。奔於山林海上。數息間。遂
達楊都大桁。正見杯度。書自飛上度手。度驚曰。汝那得
蓬萊道人書。喚我歸耶。乃說由緣。又將缽與之。手捧缽
曰。吾不見此缽四千餘年。擲上入雲。下還接取。
鼓山東面上。東度小谷。又東北上。從石窟寺往。便是竹
林。崇峰造日。修竹干雲。重門洞開。複殿基列。門外東西
槽櫪。飾以金鋪。似有馬蹤而無繫者。
代州東南五臺山。古稱神仙之宅也。山方百里。極巉巖
崇峻。不生草木。唯松柏茂林經中文殊將五百仙人。往
清涼之山。即斯地也。地極巖寒多雪。號曰清涼。中臺最
高。去頂七百里。望如指掌。上有小石浮圖。石上人馬跡。
宛然如新。有大泉。名曰太華。清澄如鏡。有二浮圖夾。中
有文殊像。鐘聲香氣。無日不有。
終南山大奏嶺。竹林寺者。至貞觀初。採蜜人山行。聞有
鐘聲。尋而往至。寺舍二間。有人住處。傍大竹林。可有二
頃。其人斷二節竹以盛蜜可得五升許。
西域志云。烏萇國西南有檀特山。山中有寺。大有眾僧。
日日有驢運食。無控御者自來。留食還去。莫知所在。
<other>舍利篇</other><other>引證</other>
舍利者。西域梵語。此云骨身。舍利有三種。一是骨舍利。
其色白也。二是髮舍利。其色黑也。三是肉舍利。其色（赤也）。
<other>分法部</other>
如菩薩處胎經云。時八國王。共諍舍利。有一大臣。名優
波吉。諫八國王。何為興兵。共相征伐。爾時帝釋即現為
人。語王言。我等諸天。亦當有分。若共諍力。則有勝負。時
阿耨達龍王。文鄰龍王。伊那缽龍王。語八王言。我等亦
應有分。若不見與。力足相伏。時臣優波吉告言。諸君並
止。舍利宜分共之。何須見諍。即分為三分。一分與諸天。
一分與龍王。一分與八王。諸天得舍利。還於天上。起七
寶塔。龍得舍利。還於宮中起七寶塔。優波吉著甕舍利。
并甕亦起寶塔。灰及土。量得四十九斛。亦起四十九寶
塔。闍維處。亦起寶塔。高三十九仞。閻浮提中八舍利塔。
第九瓶塔。第十炭塔。
<other>感福部</other>
如大悲經云。爾時世尊。告阿難。我滅度後。若有人供養
我之舍利。如芥子等。恭敬尊重。是人以此善根。一切皆
得涅槃。界盡涅槃際。若有造立形像塔廟。信心念佛功
德。乃至一華散於空中。是人以此善根。一切皆當得涅
槃。界盡涅槃際。佛告阿難。若有眾生。以念佛故。乃至一
華散於空中。如是福德。所得果報。不可窮盡。
<other>感應緣（六驗）</other>
吳孫權。赤烏四年。有外國沙門康僧會。創達江表。設像
行道。吳人以為妖異。以狀問之。權召會問佛有何靈瑞。
曰佛晦靈跡。遺骨舍利。應現無方。權曰何在。曰佛神跡
感通。祈求可獲。權曰。若得舍利。當為興寺。經三七日。至
誠求請。遂獲瓶中。旦呈於權。光照宮殿。權執瓶寫於銅
盤。舍利下衝。盤即破碎。權大驚異。會進曰。佛之靈骨。金
剛不朽。劫火不焦。椎砧不碎。權使力者。盡力擊之。椎砧
俱陷。舍利不損。光明四射。耀晃人目。又以火燒。騰光上
踊。作大蓮華。權大發信。乃為立寺。名為建初。改所住地。
名佛陀里。
<pb n="129"/>
孫皓虐政。將欲除屏佛法。燔經夷塔。有臣諫曰。且少寬
假。如無神驗。誅除不晚。皓從之。召會曰。若能驗現於目
前。助君興之。如其不能。將廢加戮。會曰佛以緣應。感而
必通。既給假請效不難。皓與期三日。於時僧眾百餘。同
集會寺。皓陳兵圍寺。刀鋸齊至。剋期就戮。僧恐無靈。先
自縊者。會謂眾曰。佛留舍利。止在今時。前已有驗。今豈
罔哉。恰期便獲。乃進於皓。此是如來金剛之骨。志誠賁
獲。設以百釣之杵。終無微毀。皓曰。金石可磨。枯骨豈堅。
沙門面欺。祗速死耳。乃更置之鐵砧。以金椎擊之。金鐵
並凹而舍利如故。又以清水行之。舍利揚光散彩。洞燭
一殿。皓乃欣欣伏信。革誠膺化。
晉義熙元年。有林邑人。嘗有一舍利每齋日有光。沙門
慧邃隨廣州刺史刁逵。敬其光相。欲請之。未及發言。而
舍利自分為二。逵聞心悅。又請留敬。而又分為三。逵欲
摸長干像。寺主固執不許。夜夢人長數丈。告曰。像貴宣
導。何苟吝耶。明報聽模。既成。逵以舍利著像髻中。
宋元嘉九年。潯陽張須元。家設八關齋。道俗數十人。見
像前華上似冰雪。視得舍利數十。便以水行之。光焰相
屬。後數日開廚。更視獲牙。奩中有白㲲褁舍利十枚。光
焰屬諸處。
蒲州栖嚴寺塔。地震山吼。鐘鼓大聲。又放光五道。至二
百里皆見。
蘇州虎丘山寺立塔。井吼三日。掘基得一舍利。空中天
樂。人皆聞之。
<other>供養篇</other><other>引證</other>
如地持論云。菩薩供養如來。略說十種。一身供養。二支
提供養。三現前供養。四不現前供養。五自作供養。六他
作供養。七財物供養。八勝供養。九不染汙供養。十至處
道供養。若菩薩於佛色身而設供養。是名身供養。若菩
薩為如來故。若供養偷婆。若窟。若舍。若故。若新。是名支
提供養。若菩薩面見佛身。及支提。而設供養。是名現前
供養。若菩薩於如來。及支提。悕望心俱。歡喜心俱。現前
供養如一如來。三世亦然。及現前供養如來支提。三世
十方無量一界若新若故。是名菩薩共現前供養。若菩
薩於不現前如來。及支提。及涅槃後。以佛舍利起偷婆。
若一若二。乃至憶百千萬。隨力所能。是名廣不現前供
養。若菩薩於如來及支提。手自供養。不依懈惰令他施
住。是名菩薩自作供養。若菩薩於如來及支提。不獨供
養。普令親屬。在家出家。悉共供養。是名自他共供養。若
菩薩有少許物。以慈悲心。施彼貧苦薄福眾生。令供養
如來及支提。令得安樂。而不自為。是名他作供養。若菩
薩於如來及支提。以衣食雜寶。種種供養者。是名財物
供養。若菩薩久來。以財物供養。若多若少。現前不現前。
自作他作。淳淨信心。而作供養。以是善根。迴向無上菩
提。是名勝供養。若菩薩自手供養如來及支提。不輕他
人。亦不放逸。不懈怠。至心恭敬。不染汙心。不於信心勝
人所。諂曲求財。亦不以諸不淨物等供養。是名無染供
養。若菩薩殊勝不染財物。供養如來。及支提。若自得力。
若從他求。若如意得財。若化作身。若二若三。乃至百千
萬億身。悉禮如來。彼一一身。化作百千手。彼一一手以
種種華香。供養如來。及支提。彼一切身。悉讚歎如來。真
實功德。饒益眾生。是名至處道供養。如來第一最上。比
前財物供養。百倍千倍。乃至等數譬喻不得為比。如是
十事。名菩薩一切種供養如來。法僧亦爾。
<other>受請篇</other><other>施食部</other>
又食施獲五福報經云。佛告諸比丘。當知食以節度。受
而不損。佛言人持飯食施人有五功德。令人得道智者
消息。意度弘廓。則獲五福。何等為五。一曰施命。二曰施
色。三曰施力。四曰施安。五曰施辯。何謂施命。人不得食
時。奄忽壽終。何謂施色。人不得食時。顏色憔悴。何謂施
力。人不得食時。身羸意弱。所作不能。何謂施安。人不得
食時。心愁身危。坐起不定。何謂施辯。人不得食時。身力
疲倦。口不能言。又增一阿含經云。施有五事。名為應時。
<pb n="130"/>
一遠來。二遠去。三病時。四冷熱時。五初得果蓏。若得新
穀。先與持戒精進人。然後自食。又施有三法。一送食至
寺。名上就舍供養。名中造舍乞施發心供養名下。
<other>食時部</other>
世尊為惠法菩薩說云食有四種。旦天食時。午法食時。
暮畜生食時。夜鬼神食時。
<other>施福部</other>
如百緣經云。佛在世時。王舍城中。有一長者。財寶無量。
其婦生女。尋即能語。家中自然百味飲食皆悉備有。時
父見其如是。謂非人。是毗舍闍鬼。畏不敢近。時彼女子。
見其怖畏。合掌向母而說偈言。願母聽我語。實非諸鬼
等。善業因緣故。今獲如是報。爾時父母聞女說偈喜不
自勝。尋前抱取。乳餔養育。因名善愛。時女子見母歡喜。
合掌白母言。為我請佛及比丘僧。尋即與請。百味飲食
皆悉充足。即於佛前渴仰聞法。佛即為說。得須陀洹後
求出家。佛告善來比丘尼。頭髮自落。法服著身。成比丘
尼。精勤修習。得阿羅漢果。諸天世人所見敬仰。爾時世
尊將千二百五十比丘。詣於他邦。到曠野中。食時已至。
告善愛尼言。汝今可設飲食。供養佛僧尋取佛缽。擲虛
空中。百味飲食。自然盈滿。如是次第。取千二百五十比
丘缽。飯亦皆滿。都令豐足。阿難見已。歎未曾有。請佛說
本因緣。佛告阿難。此賢劫中有佛出世。號曰迦葉。著衣
持缽。將諸比丘入城乞食。次到大長者家。設諸餚饌。欲
請賓客。客未至頃。有一婢使見佛及僧。在於門外乞食
立住。不白大家。取其飲食。盡持施與。佛及眾僧。後客來
坐。敕彼婢言。辦設食來。婢答大家。今有佛僧。在其門外
乞食立住。我持此食。用佈施盡。大家聞已。尋用歡喜。我
等今日。值是福田。我今放汝。隨意所求。婢答大家。若見
放者聽在道次。尋即聽許。作比丘尼。一萬歲中。精勤無
替。便取命終。不墮惡趣。天上人中。百味飲食。應念即至。
又百緣經云。佛在舍衛國祗樹給孤獨園。時夏安居竟。
將諸比丘。欲遊行他國。時頻婆娑羅王。將諸群臣出城。
遙望如來。來受我供。爾時世尊遙知王意。深生渴仰。及
比丘僧。漸欲遊行。詣摩竭提國。值諸群鳥中。有鸚武王。
遙見佛來。飛騰虛空。逆道奉迎。唯願世尊。及比丘僧。慈
哀憐愍。詣我林中。受一宿請。佛即然可。爾時世尊。將諸
比丘。詣鸚鵡林。各敷座具。在於樹下坐禪思惟。時鸚武
王。通夜翔遶。佛比丘僧。四面顧視。至明清旦。世尊起行。
鸚鵡歡喜。在前引導。向王舍城。白頻婆娑羅王言。世尊
今者。將諸比丘遂來在近。王聞語已。敕設餚膳。執持幢
幡。香華伎樂。將諸群臣。逆道奉迎。時鸚武王。於其夜中
即便命終。生忉利天。今當還報世尊恩。頂戴天冠。著諸
纓珞。莊嚴其身。齎持香華而供養佛。卻坐一面。佛即為
其說四諦法。心開意解。得須陀洹果。遶佛三匝。還歸天
上。時諸比丘白佛言。今此天子。宿造何業。生鸚鵡中。復
修何福。得生天上。來供養佛。聞法獲果。爾時世尊告諸
比丘。此賢劫中。波羅柰國。有佛出世。號曰迦葉。於彼法
中。有一長者。受持五戒。便於一時毀犯一戒。故生鸚武
中。餘四完具。今得出家得道。又付法藏經云。昔過去九
十一劫。毗婆尸佛。入涅槃後。有一比丘。甚患頭痛。薄拘
羅。爾時作一貧人。見病比丘。即便持一呵梨勒果。施病
比丘。比丘服訖。病即除愈。緣施藥故。九十一劫。天上人
中。受福快樂。
<other>感應緣（三驗）</other>
晉司空廬江何充。字次道。弱而信法。心業甚精。嘗於齋
堂置空座。筵帳精華。絡以珠寶。設之積年。冀降神異。後
大會道俗甚盛。坐次一僧。容服麤垢神情低陋。出自眾
中。逕升其座。拱默無言。一堂怪駭。謂其謬僻。充亦不平。
嫌於顏色。及行中食。此僧飯畢提缽出堂。顧謂充曰。何
侯徒勞精進。因擲缽空中。陵空而去。充及道俗。馳遽觀
之。光儀偉麗。極目乃沒。追共惋恨。稽懺累日。
晉南陽滕普。累世敬信。妻吳郡全氏。尤能精苦。每設齋
會。不逆招請。隨有來者。因留供之。後會僧數闕少。使人
<pb n="131"/>
衢路要尋。見一沙門。蔭柳而坐。因請與歸。淨人行食。翻
飯於地。傾簞都盡。罔然無計。此沙門云。貧道缽中有飯。
足供一眾。使普分行。既而道俗內外。皆得充飽。清淨既
畢。擲缽空中。翻然上升。極目乃滅。
梁富陽齊堅寺有釋道琳。山陰人。少出家有戒行。善涅
槃法華。誦維摩經。吳國張緒禮事之。後居富陽泉林寺。
寺嘗有鬼怪。自琳居之。則消。琳弟子惠韶為屋所壓。頭
陷入胸。琳為韶祈請。韶夜見兩胡道人。拔出其頭。旦起
遂平復。琳於是設聖僧齋。鋪新帛於床上齋竟。見帛上
有人跡。皆長三尺餘。眾咸服其徵感。
<other>輪王篇</other><other>育王部</other>
如雜阿含經云。爾時世尊晨朝。著衣持缽。共諸比丘入
王舍城乞食。時世尊光相普照。如千日之焰。順邑而行。
時彼有兩童子。共在沙中嬉戲。一名闍耶。二名毗闍耶。
遙見世尊來時。闍耶童子。心念我當以麥麨。手捧細沙。
著世尊缽中。合掌隨喜。而發願言。以惠施善功德。令得
一天下繖蓋王。即於此生得供養佛。乃至得成無上正
覺。世尊發微笑相。爾時阿難見世尊微笑。即合掌向佛
白言。以何因緣而發微笑。爾時世尊告阿難曰。我今笑
者。當知我滅度百年之後。此童子於巴連邑。統領一方。
為轉輪王。姓孔雀。名阿育。正法治化。又復廣布我舍利。
當造八萬四千法王之塔。安樂無量眾生。佛告阿難。取
此缽中所施之沙。捨著如來經行處。令當生彼處。阿難
受教。即取缽沙捨經行處。阿難當知。於巴連弗邑。有王
名日月護。彼王當生子頻頭娑羅。當治彼國。彼復有子。
名曰修師摩。時彼瞻婆國。有一婆羅門女。極為端正。相
師記彼。當為王妃。生二子。一當領一天下。一當出家學
道。當得聖跡。時婆羅門聞彼相師所說。歡喜無量。即莊
嚴女。嫁與此王。王見其女。端正有德。即為夫人。仍便懷
體。月滿生子。生時安隱。母無憂惱。過七日後。立字無憂。
又復生子。名曰離憂。無憂者。身體麤澀。以其施沙得相。
父王情所不念。又王欲試二子。呼婆羅門觀占二子。於
我滅後。誰當作王。婆羅門言。將此諸子。出城金殿園館
中。於彼當觀其相。乃至出往彼園。時阿育王母言。王出
園館中。觀諸王子。誰當作王。汝今云何不去。阿育啟言。
王既不念我。亦復不樂見我。母復語言。但往彼所。阿育
啟母往去。時父王問師言。此中誰有王相。當紹我位。時
彼相師。視諸王子。見阿育具見王相。當得紹位。時邊國
德又尸羅反。王語阿育。汝將四兵眾。伐彼國。王子去時。
都不與兵甲。時諸從者白王子言。今往伐彼國。無有軍
仗。云何得平。阿育。言我若為王。善根果報者。兵甲自然
來應。發是語時。尋聲地開。兵甲從地而出。即將四兵。往
伐彼國。彼諸國人民。聞阿育來。即平治道路。莊飾城郭。
執持吉瓶之水。及種種供養。奉迎王子。而作是言。我等
不反。請入城邑。平此國已。又使伐佉沙國。彼國王即便
降伏。如是乃至平此天下。至於海際。時父王得重病。王
語諸臣。吾今欲立修師摩為王。令阿育往至彼國。時諸
臣欲令阿育作王。王不喜默然不對。時阿育心念口言。
我應正得王位。諸天自然來。以水灌我頂。素繒繫首。時
王見此相貌。極生愁惱。即便命終。阿育王如禮法。殯父
王已。即立阿菟樓陀為大臣。時修師摩王子。聞父崩。立
阿育為王。心生不忍。即集諸兵而來攻伐。阿育王四門
中。二門安二力士。第三門安大臣。自守東門。時阿菟樓
陀。作無煙火坑。以物覆之。修師摩既來到。即趣東門。墮
火坑。便死亡。有一大力士。名曰跋陀申陀。聞修師摩終
亡。猒世出家學道。得阿羅漢。時諸臣輩輕慢阿育。不行
君臣之禮。王亦自知。語諸臣曰。汝等可伐華果之樹。殖
於刺棘。諸臣答曰。未嘗見聞卻除華果。而殖刺樹。乃至
二三敕令不從。時國王忿諸大臣即持利劍。殺五百大
臣。又時王將婇女眷屬。出外園中遊戲。見一無憂樹華
極敷盛。王見此華樹。與我同名。心懷歡喜。王形體醜陋。
皮膚麤澀。諸婇女輩。心不愛王。憎惡王故。以手毀折無
憂華樹。王從眠覺。見無憂華樹。狼藉在地。心生忿怒。繫
<pb n="132"/>
諸婇女。以火燒殺。王行暴惡。故曰暴惡阿育王。時阿菟
樓陀。大臣白言。王不應為是法。云何以手自殺人。王今
當立屠殺之人。應有可殺。以付彼人。王即宣教。立屠殺
者。彼有一山名曰耆梨。中有一織師家。織師有一子。亦
名耆梨。凶德撾打。繫縛小兒小女。及捕水陸之生。乃至
拒逆父母。王即敕彼。我所有罪人。事應至死。汝當治之。
彼啟王言。為我作舍。王為作舍。極為端嚴。惟開一門。於
其中間。作治罪之法。狀如地獄。來入此中者。不復得出。
一商主。入海十年。採諸重寶。還到本鄉道中。值賊殺商。
商主之子。見父死。及失寶物。猒世出家。遊行諸國。次至
巴連弗邑。過此夜已。晨朝著衣持缽。入城乞食誤入屠
殺舍中。時比丘遙見舍裏。火車鑪炭等。治諸眾生。如地
獄中。尋生恐怖。衣毛皆豎。便欲出門。時凶惡主。即往執
彼比丘言。入此中者無有得出。汝今此死。比丘聞說。心
生悲毒。復哀言。乞我少時生命。可至一月。彼凶不聽。如
是日數。減至七日。彼即聽許。時此比丘。知將死不久。猛
勇精進。坐禪息心。終不能得道。至於七日。時王宮內人
有事至死。送付凶惡之人。令治其罪。凶惡將是女人。著
臼中。以杵搗之。令成硃粖。比丘見是事極厭惡。時彼凶
惡人。語此比丘。期限已盡。執彼比丘。著鐵鑊油中。足與
薪火。火終不然。假使然者。或復不熱。凶主見火不然。打
拍使者而自然火。火即猛盛。久久方開鐵鑊蓋。見彼比
丘。鐵鑊中蓮華上座。生希有心。即啟國王。王即便嚴駕。
將無量眾。來看比丘。時彼比丘。身升虛空。猶如雁王。示
種種變化。王見是比丘。心懷大歡喜。時彼比丘而作是
念。我當廣布如來舍利。安樂無量眾生。於此閻浮提。盡
令。信三寶。以是因緣故。自顯其德。時阿育王生大敬信。
白比丘言。佛未滅度時。何所記說。比丘答言。佛記大王。
於我滅後過百歲之時。於巴連弗邑。有三億家。彼國有
王名曰阿育。當王此閻浮提。為轉輪王。宣布舍利。立八
萬四千塔佛。如是記大王。乃大王今造此大地獄。殺害
無量民人。王應慈念一切眾生。施其無畏。令得安隱。彼
時阿育王。合掌向比丘作禮。我得大罪。今向比丘懺悔。
願受我懺。今復歸命。時彼比丘。度阿育王已。乘空而化。
又雜阿含經云。阿育王言。吾今先當供養所覺菩提之
樹。然後香美飲食。施設於僧。敕捨十萬兩金。布施眾僧。
時彼上座耶舍語王言。大王今有大比丘僧集。當發淳
信心供養。時王從上至下。自手供養。復以三衣并四億
萬兩珍寶。嚫五部眾。嚫願已。復以四十億萬兩珍寶。贖
取閻浮提宮人婇女。及太子群臣。時王起八萬四千佛
塔。於彼一一塔中。復施百千金。作五歲大會。
<other>君臣篇</other><other>王過部</other>
百喻經云。昔有一人。說王罪過而作是言。王甚暴虐。治
政無理。王聞是語。既大瞋恚。信傍佞人。捉此賢臣。仰使
剝脊。取百兩肉。有人證明。無如是法。王心便悔。索千兩
肉。用為補眷。夜中呻喚。甚大苦惱。王聞其聲。問言何以
苦惱取汝百兩。十倍與汝意不足耶。傍人答言大王。如
截子頭。雖得千頭。不免于死。雖十倍得肉。不免痛苦。愚
人亦爾。不畏後世。貪濁現樂。多得財物。望得滅罪。而得
福報。無有是處。又雜譬喻經云。昔有國王。喜食人肉。敕
廚士曰。汝等夜行。密採人來。以供廚食。以此為常。臣下
咸知即共斥逐。捐於界外。更取賢良。以為國王。於是噉
人王。經十三年後。身生兩翅。飛行噉人。無復遠近。向山
樹神。請求祈福。當取各國王五百人身。祠山樹神。使我
復還王位。便飛行取之。已得四百九十九人。將之山谷。
以石塞口。時有國王。將諸后宮。詣池浴戲。始出宮門。逢
一道人。說偈求食。王即許之。還宮當賜金銀其噉人王。
空中飛來。抱王而去。還於山中。國王見噉人王。不恐不
怖。顏色如故。噉人王曰。吾捕人祠天。已得四百九十九
人。今得卿一人。其數已滿。殺以祠天。汝何不懼。國王對
曰。人生有死。物成有敗。合會有離。對來分之。何須愁耶。
旦出宮時。路逢道人。為吾說偈。即許施物。今未得與。以
是為恨。今王弘慈。寬恕假日。施乞還來。不敢違要也。即
<pb n="133"/>
聽令去。而告之曰。與汝七日期。若不還者。吾往取汝。亦
無難也。王即還宮都中內外。莫不歡喜。即開庫藏。布施
遠近。拜太子為王。慇懃百姓。辭決而去。噉人王。逢見其
來。念曰。此得無異人乎。從死得生。而故來還。即問曰。身
命世人所重愛者也。而卿捨命。世之難有。不審何所志
趣。願說其意。國王答曰。即日吾施至誠。願當得阿惟越
三佛。願度十方。彼又問曰。求佛之義。其事云何。國王便
為廣說五戒十善四等六度噉八王。心開豁然。從受五
戒。為清信士。因放四百九十九人。各令還國。諸王共至
其國。感其信誓。蒙得濟命。各不肯還於本國。遂便住止
此國。此國王。各為立第一舍雕文刻鏤。光飾嚴整。諸國
王飲食服御。與王無異。四方人來問言。何以有此如王
舍宅。遍一國中。眾人答曰皆是諸王舍也。名遂遠布。從
此已來。故號為王舍城。
<other>王業部</other>
諫王經云。佛在世時。有國王名不離先尼。出行國界。道
過佛所為佛作禮。就座而坐。佛告王曰。王治當以正法。
無失節度。常以慈心養育人民所以為國王者。皆由宿
命行善所致。若統理民事偏枉。諸官公卿。群僚下吏。凡
民皆有怨辭。治行不平。海內皆忿身死神入大山地獄。
後雖悔之無所復及。為王之法。當宣聖道。教民為善。唯
守一心。心存三尊。王者如斯。諸聖咨嗟。天龍鬼神。擁護
其國。生有榮譽。死得上天。世間榮位如幻如夢不可久
保。人欲死時。諸家內外。聚會無邊。椎胸呼天。皆云柰何。
淚下交橫。嗚呼痛哉。神靈獨逝。捨吾何之。聞之莫不傷
心。睹之莫不助哀。載之出城。捐於曠野。飛鳥走獸。攫掣
食之。身中有蟲。還食其肉。日炙風飄。骨皆為乾。往昔尊
榮豪貴。隱隱闐闐。霍然不復見之。此是無常之明證也。
王熟思之無念淫佚。無受妄言。諸物皆貪生於人豈容
輕殺。佛說經竟。王意即解。願為弟子。即受五戒。頭面著
地為佛作禮。又摩達王經云。佛在世時。有國王名摩達。
時當出軍征討。有比丘已得羅漢道。到國分衛。並見錄。
將詣王宮門。令養視官馬。勤苦七日。適王身自臨視軍
陣。比丘見王。即於其前。輕舉飛翔。上住空中。現其威神。
王便恐怖。叩頭悔過。誰令神人養馬。今當治殺。比丘告
王言。非王及國人過也。自我宿命。應受宿殃。養馬七日。
夫善惡殃福。如形隨影。王聞罪福。乞歸命三寶。受五戒。
作憂婆塞。佛便為王及人民說法。得須陀洹道。又法句
喻經云。昔有國王。治行正法。民慕其化。無有太子。以為
憂愁。佛來入國。遵受五戒。奉敬不懈。有一給使。其年十
二。常為王使。忠信奉法。不以為勞。卒得重病。遂致無常。
其神來還。為王作子。至年十五。立為太子。父王命終。傳
位為王。憍慢自恣不理國事。臣寮廢調。民被其患。佛知
其行不會本識。將諸弟子。往到其國。佛告王曰。今王自
知本所從來不。王曰愚暗不達。不知先世。佛告大王。本
以五事。得為國王。何等為五。一者布施得為國王。萬民
奉獻。宮觀資財無極。二者興立寺廟。供養三尊床榻幃
帳。以是為王。在於正殿。御座理國。三者親身禮敬三尊。
及諸長億。以是為王。一切萬民。莫不為之作禮。四者忍
辱身三口四。及意無惡。以是為王。一切見者莫不歡喜。
五者學問嘗求智慧。以是為王。決斷國事。莫不奉行。此
之五事。世世為王。王前世時。為大王給使。奉佛以信。奉
法以愛。奉僧以敬。奉親以孝。奉君以忠。常行一心。精進
布施。勞身苦體。初不懈倦。是福追身。得為王子。今者富
貴而反懈怠。是時王大歡喜。五體懺悔。謝佛聞法。得須
陀洹道。又昔輔相子賓頭盧。阿羅漢。為憂陀延王說偈
云。生老病死患。於中未解脫。如象處林中。四邊大火起。
大王應當知。榮位須臾間。智者深觀察不生希有想尊
者言大王。我今為王略說譬喻。王至心聽。昔日有人。行
在曠路。逢大惡象。為象所逐。狂懼走突。無所依怙。見一
丘井即尋樹根。入井中藏上有黑白二鼠。牙齧樹根。此
井四邊有四毒蛇。欲螫其人。而此井下。有三大毒龍。傍
畏四蛇。下畏毒龍。所攀之樹。其根動搖。樹上有蜜五滴。
<pb n="134"/>
墮其口中。於時動樹。敲壞蜂窠。眾蜂散飛。唼螫其人。有
野火起。復來燒樹。大王當知彼人苦惱。不可稱計。而彼
人得味甚少苦患甚多。其所味者如牛跡水。其所苦患
猶如大海。味如芥子。苦若須彌。如藕根孔。比於太虛。亦
如蚊子。比金翅鳥。其味苦惱多少如是。
<other>王都部</other>
如十二遊經云。波斯匿王者。晉言和悅。迦維羅越國者。
晉言妙德。舍衛國者。晉言無物不有。維那離國者。晉言
廣大。一名度生死。羅閱祗城者。晉言王舍城。鳩留國者。
晉言智。七波羅柰國者。晉言鹿野。一名諸佛國。閻浮提
中有十六大國。八萬四千城。有八國王。四天子。東有晉
天子。人民熾盛。南有天竺國天子土地多饒象。西有大
秦國天子土地饒金玉。西北有月支天子。土地多好馬
八萬四千城中。有六千四百種人。萬物音響各別。有五
十六萬億丘聚。魚有六千四百種。鳥有四千五百種。獸
有二千四百種。樹有萬種。草有八千種。雜藥有七百四
十種。雜香有四十三種。寶有百二十一種。正寶有七種。
海中有二千五百國。有百八十國人。噉五穀。有三百三
千國人。噉魚鱉黿鼉。五大國王。一王主五百城。第一王
名斯黎。土地盡事佛。不事眾邪。第二王名迦羅。土地出
七寶。第三王名不羅。土地出四十種香。及白琉璃。第四
王名闍耶。土地出蓽缽胡椒。第五王名那額。土地出白
珠。及七色琉璃。五大國城。人多黑色短小。相去六十五
萬里。從是以去。但有海水。無有人民。去鐵圍山。百四十
萬里。又智度論問曰。如舍婆提諸大城。皆有諸王舍的。
何故獨名此城為王舍城。答曰往古世時。此國有王名
娑藪。心猒世法。出家作仙人。是時居家婆羅門。與出家
諸仙人。共論議。婆羅門言。經書云。天祠中應殺生噉肉。
仙人言不應。婆羅門言。此有大王出家作仙人。以此人
為證。後日當問諸居家。婆羅門。即以其夜先到婆藪仙
人所。種種付囑。明旦論時。諸出家仙人。問婆藪仙人。天
祠中應殺生噉肉不。婆藪仙人言。婆羅門法。天祠中應
殺生噉肉。諸出家仙人言。汝大不是。汝大妄語。時婆藪
仙人。尋陷入地沒踝。自思惟言。我貴人不應兩種語。婆
藪之子名曰廣車。嗣位為王。後亦猒世法。而思父王出
家。生入地中。若治天下。復作大罪。我今當何以自處。如
是思惟。時聞空中聲言。汝若行見難值希有處。汝應是
中作舍住。時出田獵。見有鹿。走疾如風王逐之而不可
及。遂逐不止。百官侍從。無能及者。轉前見有五山。周匝
峻固。其地平整。生草細軟。好華遍地。種種樹林花果茂
盛。溫泉浴地。皆悉清淨。其地莊嚴。處處有散天華天香。
聞天伎樂。王告諸臣。我前所聞空中聲言。汝行若見希
有難值之處。汝於是中作舍住。今此希有。應中作舍。即
捨本城。於此山中造立官舍。故名舍城。又耆闍崛山頂
似鷲王舍城人。共傳言鷲頭山是山於五山中。最高大。
多好林泉。聖人住處。又大哀經云。佛在王舍城靈鷲山。
古昔諸佛之所遊居。如來威神之所建立。其地道場諸
菩薩眾。所共咨嗟。無極法座。天龍鬼神等。咸俱歸命。又
智度論問曰。佛普慈一切。何獨住王舍城。不住余城。答
曰。住王舍城。亦住舍婆提城。以佛知恩故。多住此二城。
問曰何故知恩多住二城。答曰憍婆羅國。是佛生身地。
舍婆提大城。佛為法主。故亦在此城。
<other>納諫篇</other><other>引證</other>
中阿含經云。禪以聲為刺。世尊亦說以聲為刺。所以者
何。我實如是說禪有刺。持戒者以犯戒為刺。護諸根者
以嚴飾身為刺。修習惡露者。以淨相為刺。修習慈心者。
以恚為刺。離酒者。以飲食為刺。梵行者以見女色為刺。
入初禪者。以聲為刺。入第二禪者。以覺觀為刺。入第三
禪者。以喜為刺。入第四禪者以入出息為刺。入空處者。
以色相為刺。入識處者。以空處想為刺。入無所有處者。
以識處想為刺。入無處想者。以無所有處想為刺。入想
知滅定者。以想知為刺。復有三刺。欲刺。恚刺。愚癡刺。此
三刺者。漏盡。阿羅訶已斷。拔絕根本。滅不復生。是為阿
<pb n="135"/>
羅訶無刺。除此刺者。是名納諫。
<other>審察篇</other><other>感應緣（一驗）</other>
抱朴子曰。山中大樹能語者。非樹語也。其精名曰雲陽
以其名呼之則吉。山中夜見西人者。銅鐵精也。見秦人
者。百歲木也。在水之間見吏者。名曰四激以其名呼之
則吉。山中寅日。有稱虞吏者。虎也。稱當路居者。狼也。稱
令長者。老狸也。卯日稱丈夫者。兔也。稱東父者。麋也。稱
西王母者。鹿也。辰日稱雨師者。龍也。稱河伯者。魚也。稱
無腸公子者。蟹也。巳日稱寡人者。社中蛇也。稱時君者。
龜也。午日稱三公者。馬也。稱三人者。老樹也。未日稱主
者。羊也。稱吏者。獐也。申日稱人君者。猴也。稱九卿者。猿
也。酉日稱將軍者。老雞也。稱賊捕者。雉也。戌日稱人姓
字者。犬也。稱城陽公仲者。狐也。亥日稱人君者。豬也。稱
婦人者。金玉也。子日稱社君者。鼠也。稱神人者。伏翼也。
丑日稱書生者。牛也。知其物。則不能為害。又熒惑火精。
生朱雀。辰星水精。生玄武。歲星木精。生青龍。太白金星。
生白虎。鎮星土精。生乘黃。
<other>思慎篇</other><other>慎過部</other>
如雜阿含經云。爾時世尊。告諸比丘。譬如鐵丸投著火
中。與火同色。盛著劫貝錦中。云何比丘。當連然不。比丘
白言如是。佛告比丘。愚癡之人。依聚落位。晨朝著衣持
缽。入村乞食。不善護身。不守根門。心不繫念。若見年少
女人。不正思惟。取其色想。起貪欲心。欲燒其心。又燒其
身。身心燒已。捨戒退減。是愚癡人。長夜當得非義饒益。
爾時世尊。告諸比丘。過去世時。有一貓狸。饑渴嬴瘦。於
孔穴中。伺求鼠子取食。有時鼠子出穴遊戲。時彼貓狸。
疾取吞之。鼠子身小。生入腹中。入腹中已。食其內藏。貓
狸迷悶。東西狂走。空宅塚間。不知何止。遂至於死。如是
比丘。當如是學。善護其身。又世尊告諸比丘。譬如木杵。
嘗用不止。日夜消減。如是比丘。從本已來。不閉根門。食
不知量。初夜後夜。不勤覺悟。當知是輩。終日損減。不增
善法。又十住毗婆沙論云。在家菩薩。若見破戒之人。不
應生瞋輕慢之心。應生憐愍利益之心。方便勸止。令生
善心。苦諫不改。而生誹謗。亦不得瞋。妄見他過。故此賢
劫中。聞有菩薩。誹謗拘樓孫佛。言何有禿人而當得道。
如是眾生。難可得知。自作自受。何預於我。若欲知彼。或
自傷害。籌量眾生。佛所不許。
<other>感應緣（三驗）</other>
晉淮南胡茂回。行至楊州。還歷陽城。東有神祠中。正值
民將巫祝祀之。至須臾頃。有群鬼相叱曰。上官來。各迸
走出祠去。回顧見二沙門來入祠中。諸鬼兩兩三三。相
抱持在池邊草中。伺望沙門。皆有怖懼。須臾沙門去後。
諸鬼皆還祠中。回於是精誠奉佛。
齊京師靈相寺。有釋惠豫。黃龍人。來遊京師。止寺中。少
而務學。遍訪眾師。善談論。美風則。每聞臧否人物。輒塞
耳不聽。先誦大涅槃法華十地又習禪業精於五門。嘗
寢。見有三人來扣戶。並衣冠鮮潔。執持華蓋。豫問覓誰
答云法師應死。故來奉迎。豫曰小事未了。可申一年不。
答云可爾。至明年滿一周而卒。
唐雍州長安縣高法眼。是隋代僕射高穎之玄孫。至龍
朔三年。正月二十五日。向中臺參。選日午還家。舍在義
寧坊東南隅。向街開門。化度寺東。即是高家。欲出子城
西順義門。城內逢雨騎馬逐後。既出城已。漸近逼之。出
城門外。道北是普光寺。一人語騎馬人云。汝走捉普光
寺門。弗令此人入寺。恐難捉得。此人依語馳走守門。法
胑怕不得入寺。便向西走。復至西街金城坊。南門道西
有會昌寺。復加四馬騎。更語前二乘馬人云。急守會昌
寺門。此人依語走捉寺門。法眼怕急。便語乘馬人云。汝
是何人。敢逼於我。乘馬人云。王遣我來取。法眼語云何
王遣來。乘馬人云。閻羅王遣來。法眼既聞閻羅王使來。
審知是鬼。即共相拒。鬼便大怒云。急截頭髮。卻一鬼捉
刀。即截法眼兩髻。附肉落地。便至西街悶絕。落馬暴死。
不覺既至大街要路。踟躕之間。看人逾千。有巡街果毅。
<pb n="136"/>
瞋守街人何因聚眾。守街人具述。逗遛次西街首即是
高宅。便喚家人轝向舍。至明始蘇。語云。吾入地獄見閻
羅王。升大高座。瞋責吾云。汝何因向化度寺。明藏師房
內。食嘗住果子。宜吞四百顆熱鐵丸。令四年吞了。人中
一日。當地獄一年。四日便了。復有諸鬼來取。法眼復共
鬼鬥相趁力屈。復悶暴死。至地獄令吞鐵丸。當吞之時。
咽喉閉縮。身體焦捲。變為紅色。吞盡乃蘇。蘇已。王又語
言。汝何因不敬三寶。說僧過惡。汝吞鐵丸盡已。宜受鐵
犁耕舌一年。自見其舌長數里。傍人看見吐出一尺餘。
王復語獄卒。此人以說三寶長短。以大鐵斧截卻舌根。
獄卒斫之不斷。王復語云。以斧細銼其舌。將入鑊湯煮
之煮復不爛。王怪問所由。法眼啟王云。臣曾讀法華經。
王令檢功德部。見案內有讀法華經一部。王檢知實。始
放出來。觀者如市。咸發心敬信。
<other>儉約篇</other><other>感應緣（二驗）</other>
晉羅浮山有單道開。姓孟燉煌人。少懷栖隱。誦經四十
餘萬言。絕穀。餌柏實。復服松脂。後服細石子。一吞數枚。
數日一服。或少噉薑椒。如此七年後。不畏寒暑。冬袒夏
溫。晝夜不臥。同學十人。共契服食。十年之外。或死或退。
唯開全志追陵太守。遣馬迎開。開辭。能步行三百里一
日。山樹諸神。現異形試之。初無懼色。以石虎建武十二
年。從西平來。一日行七百里。至南安。度一童子為沙彌。
年十四。稟受教法。行能及開。時太史奏虎云。有仙人星
現。當有高士入境。虎敕州郡。有異人令啟聞。其年冬十
一月。秦州刺史上表送開。初止鄴城西法綝祠中後徙
臨漳昭德寺。於房內造重閣坐禪。虎資給甚厚。開皆以
惠施。至晉升平三年。來之建鄴。俄至南海。後入羅浮山。
獨處茅茨。蕭然物外。春秋百餘歲。
唐曹州離狐人。杜智楷。少好釋典。不仕不娶。被僧衣隱
居泰山。以讀誦為事。貞觀二十一年。於山中遇患垂死。
以袈裟覆體。昏然如夢。見老母。及美女數十人。屢來相
擾。智楷端然不動。群女漸相逼。並云輦將擲置北澗裏。
遂總近前。同時執捉。有攬著袈裟者。遂齊聲念佛。卻後
懺悔。請為造阿彌陀佛。并誦觀世音菩薩三十餘遍。少
間。遂覺體上大汗。便即瘳愈。
<other>懲過篇</other><other>引證</other>
又涅槃經云。夫死者於嶮難處無有資糧。去處懸遠而
無伴侶。晝夜嘗行不知邊際。深邃幽暗。無有燈明。入無
門戶。而有處所。雖無痛處。不可療治。往無遮止。到不得
脫。又無量壽經云。獨生獨死。獨來獨去。苦樂之地身自
當之。無有代者。生則親族歡聚。盡慈愛之和。死則朝亡
暮殯。有分離之狀。故出曜經佛重說死苦偈云。命如果
待熟。常恐會零落。已生皆有苦。孰能致不死。昔有梵志
兄弟四人皆得五通。自知命促。七日必死。兄弟議曰。我
等兄弟。神通自在。能以神力翻覆天地。現極大手。捫摸
日月。移山注流。無所不辦。寧當不能避此難也。第一兄
曰。吾入大海。上下平等。正處中間。無常殺鬼。安知我處
第二弟言。吾入須彌山腹中。其表無際。無常殺鬼。焉知
我處。第三弟言。吾處虛空。隱形無跡。無常殺鬼。安知我
處。第四弟言。我當隱在大市之中。眾人猥鬧。各不相識。
無常殺鬼。趣得一人。何必取吾。於是別去各適所至。七
日期滿。各從其處。而皆命終。佛以天眼見四梵志。避於
無常。皆已命終。而說偈言。非空非海中。非入山石間。無
他方所。脫之不受死。
<other>感應緣（一驗）</other>
齊梁州薛河寺釋僧遠。為性疏誕。不修細行。好流宕歡
醼以齊武平三年。夢見大人切齒責之曰。汝是出家人
面目。如此放縱造惡。何不取鏡自照。遠忽覺。驚悸流。汙
至曉以盆水自照。乃見眼邊烏點。謂是垢汙。便洗拭之。
眉毛隨手一時落盡。因自咎責。遂改常習。反形易性。弊
衣破履。一食長齋。遵奉律儀。昏曉行悔。悲淚交注。經一
月日。又夢前人含笈謂曰。知過能改。是謂智人。赦汝前
愆。勿復相續。忽驚喜覺。流汗遍身。面目津潤眉毛漸出
<pb n="137"/>
遠於一身頻感雨報。信知三世苦樂不虛。
<other>和順篇</other><other>和國部</other>
如雜實藏經云。佛言過去久遠。有二國王。一是迦尸國
王。二是比提醯國王。比提醯王。有大香象。以香象力。摧
伏迦尸王軍。迦尸王作是念言。我今云何當得香象摧
伏。時有人言。我見山中有一白香象。王聞此已。即便募
言。誰能得香象者。我當重賞。有人報言。多集軍眾。往取
彼象。象思惟言若我遠去。父母盲老。不如調順。往至王
所。爾時眾人便自將香象向王邊。王大歡喜。為作好屋。
具被蹋蹬。敷著其下。與諸妓女彈琴鼓瑟以娛樂之。與
象飲食不肯食之時守象人來白王言。象不肯食。王自
向象所。上古畜生皆能人語。王問象言。汝何故不食。象
答王言。我有父母。年老眼盲。無有水草。父母不食。我云
何食。王今見聽。我去供養父母。終其年壽。自當還來。王
聞此語。極大歡喜。我等便為人頭之象。此象乃是象頭
之人。因此象故。王宣令一切國內。若不孝養父母者。當
與大罪。尋即放象還。供養父母。象語王言。莫與鬥諍。多
所傷害。王言彼欺陵我。象言我往令彼不敢欺侮。王言
汝若去者。或能不還。答言無能遮我使不還者。象即於
是往彼國中比提醯王。聞象來至。極大歡喜。自出往迎。
既見象已。而語之言。即住我國。象白王言。不得即住。我
立身已來。不違言誓。先許彼王。當還其國。汝二國王。應
除怨惡。自安其國。即說偈曰。得勝增長怨。負則益憂苦。
不諍勝負者。其樂最第一。爾時象說斯偈。二國和好。
<other>誡勗篇</other><other>誡馬部</other>
如中阿含經云。時有調馬師。名曰只尸。來詣佛所。稽首
佛足。退坐一面白佛言世尊。世間唯我堪能調馬。狂逸
惡馬。我作方便。須臾令彼態病悉現。隨其態病。方便調
伏。佛言汝以幾種方便。調伏於馬。馬師白佛言。有三種
法。調伏惡馬。一者柔軟。二者麤澀。三者柔軟麤澀。佛言
汝以三種方便調馬。猶不調者。當如之何。馬師白佛。遂
不調者便當殺之。所以者何。莫令辱我。調馬師。白佛言
世尊。是無上調御丈夫。為以幾種方便。佛言我亦以三
種方便。調御丈夫一者一向柔軟。二者一向麤澀。三者
柔軟麤澀。所謂一向柔軟者。如汝所說。此是身善行。此
是身善行報。此是口意善行。此是口意善行報。是名天。
是名人。是名善趣化生。是名涅槃。是為柔軟。第二一向
麤澀者如汝所說。是身惡行。是身惡行報。是口意惡行
是口意惡行報。是名地獄。是名畜生。是名餓鬼。是名惡
趣。是名墮惡趣。是如來麤澀教也。第三彼柔軟麤澀俱
者。謂如來有時說善行善報。有時說惡行惡報。如是善
趣。如是惡趣。是名如來柔軟麤澀教。調馬師白佛言世
尊。若以三種方便調伏眾生。有不調者當如之何。佛言
亦當殺之所以者何。莫令辱我。調馬師白佛言。若殺生
者。於世尊法。為不清淨。世尊法中。示不殺生而今言殺。
其義云何。佛言如來法中。以三種教授。不調伏者不復
與語。不教不誡。豈非死耶。聞佛所說。歡喜而去。又法句
喻經云。佛問象師。調象之法有幾。答曰有三。一者剛鉤
鉤口著其羈靽。二者減食。常令饑瘦。三者挫杖。加其楚
痛。由鐵鉤鉤口故。以制強口。由不與飲食故。以制身癢。
由加挫杖故。以伏其心。佛告居士。吾亦有三。用調一切。
亦以自調。得至無為。一者以至誠故。制御口患。二者以
慈貞故。伏身剛強。三者以智慧故。滅意癡蓋。持是三事。
度脫一切。離三惡道。
<other>雜誡部</other><other>感應緣（一驗）</other>
周渭濱沙門法師自誡云。夫以迴天倒日之力。一旦草
彫岱山磐石之固。忽焉燼滅。定知世相無常。浮生虛偽。
譬如朝露。其停幾何。大丈夫生當降魔。死當飼虎。如其
不爾。徒生何益。不如修禪定。足以養志。讀誦經。足以自
娛。富貴名譽。徒勞人耳。乃棄其簪弁。剃其鬚髮衣納杖
錫。聽講談玄。自厭形骸。甚於桎梏。思絕苦本。莫知其津。
大乘經曰。如說行者。乃名是聖。不但口之所言。小乘經
曰。能行說為正。不行何所說若說不能行。不名為智者。
<pb n="138"/>
<other>忠孝篇</other><other>引證</other>
又雜寶藏經云。昔過去久遠雪山之中。有一鸚鵡。父母
都盲。嘗取好果。先奉父母。當於爾時有一田主。初種穀
時而作願言。所種之穀。要與眾生而共噉食。時鸚鵡子。
以彼田主。先有施心。嘗取其穀以供父母。田主行穀。見
有蟲鳥。揃穀穗處。瞋恚懊惱。便設羅網。捕得鸚鵡。鸚鵡
爾時語田主言。田主先有好心布施。故敢來取。如何今
者而見網捕。田主問言取穀為誰。鸚鵡答言。有盲父母。
願以奉之。田主語言。自今以後。常於此取。勿生疑難。畜
生尚爾孝養父母。何況於人。
<other>睒子部</other>
如睒子經云。過去世時。迦夷國中。有一長者。無有兒子。
夫妻喪目。心願入山。求無上道。修清淨志。信樂空閑。時
有菩薩。名一切妙見。心作念言。此人發意微妙。眼無所
見。若入山者。必遇枉害。菩薩壽終。願生長者家。名之為
睒。至孝仁慈。奉行十善。晝夜精進。奉事父母。年過十歲。
睒子長跪白父母言。本發大意。欲入深山。求志空寂。無
上正真。豈以子故而絕本願。父母取語。便即入山。睒以
家中財物。皆施貧者。便至山中。以蒲為屋。施作床縟。不
寒不熱。恒得其宜。入山一年。眾果豐美。食之皆甘。泉水
涌出。清而且涼。池華五色。鳥獸音樂。慈心相向。無復害
意。睒子孝慈。蹈地恐痛。天神山神嘗作人形。晝夜慰勞。
睒著鹿皮衣。提瓶取水。麋鹿眾鳥。亦復往飲。不相畏難。
時有迦夷國王入山射獵。王見木邊群鹿。引弓射之。箭
誤中睒胸。睒被毒箭。舉聲大呼。言誰持一箭。射殺三道
人。王聞人聲。即便下馬。往到睒前。睒謂王曰。象坐牙死。
犀坐角亡。翠為毛終麋鹿為皮害。我今無事。坐何等死
耶。王問睒言。卿是何等人。被鹿皮衣。與禽獸無異。睒言
我是王國人。與盲父母俱來學道二十餘年。未曾為虎
狼毒蟲所見枉害。我今為王所射殺登爾之時。山中暴
風忽起。吹折樹木。百鳥悲鳴。師子熊羆。走獸之輩。皆大
號呼日無精光。流泉為竭。眾華萎死。雷電動地。時盲父
母。驚起相畏曰。睒行取水。經久不還。將母為毒蟲所害。
禽獸號呼。不如常時。風起樹折。必有災異。王時怖懼。大
自悔責。我作無狀。本欲射鹿。箭誤相中。射殺道人。其罪
甚重。坐貪小肉而受重殃。我今一國珍寶之物。宮殿伎
女。丘郭城邑以救子命。時王便以手挽拔睒胸箭。深不
得出睒語言。非王之過。自我宿罪所致。我不惜身命。但
憐盲父母。年既衰老。兩目復盲。一旦無我。亦當終沒。無
瞻視者。以是懊惱。非為毒痛。王重言。我寧入泥犁百劫
受罪。使睒得活。若子命終。我不還國。便住山中。供養卿
父母。如卿在時。勿以為念。諸天龍神。皆當證知。不負此
誓。睒聞王誓。心喜悅豫。雖死不恨。以我父母。仰累大王。
供養道人。現世罪滅。得福無量。王言卿語我父母處。及
卿未死。使我知之。睒即指示。從此步徑。去此不遠。自當
見一草屋。我父母在中。王徐徐行。勿令我父母怖懼。以
善權方便解悟其意。王領此語。便將數人徑詣父母所。
王去之後。睒便奄絕。鳥獸號呼。遶睒屍上。口舐胸血。盲
父母聞聲。以益憎怖。王行既疾。触動草木。肅有人聲。父
母驚言。此是何人。非我子行。王言我是迦夷國王。聞道
人在山學道故來供養。父母言。大王善來。勞屈威尊。遠
臨草野。我有孝子名睒。常與我取果蓏泉水。恒自豐饒。
山中風雨和調。無有乏短。我有草席可坐。果蓏可食。睒
行取水。且欲來還。王聞傷心淚出。且言我罪惡無狀。入
山射獵。見水邊群鹿。引弓射之。箭誤中睒。故來相語。父
母聞之舉身自朴。地乃為動。王便自前扶牽。父母號哭
仰天。自說我子孝慈。蹈地恐痛。有何等罪而射殺之。向
者風起折木。百鳥一時悲鳴。疑我子死。大聲啼呼。父言
且止。人生必死。不可得卻。今且問王。射睒何許。今為死
活。王即牽盲父母。往到屍上。父抱其腳。母抱其頭。仰天
大呼。母便以舌舐睒胸瘡。願毒入我口。我年已老。目無
所見。以身代子。睒活我死。死不恨也。睒若至孝。天地所
知。箭當拔出。毒藥當除。睒當更生。於是第二忉利天王。
<pb n="139"/>
坐即為動。以天眼見二道人抱子呼哭。乃聞第四兜率
天宮皆動。釋梵四天王。即從第四天王。如人屈伸臂頃。
來下睒前。以神藥灌睒口中。藥入睒口。箭自拔出。更活
如故。父母驚喜。見睒已死更活。兩目皆開。飛鳥走獸。皆
大歡喜。風息雲消。日高重光。泉水涌出。眾華五色。樹木
華榮倍於常時。王大歡喜。不能自勝。禮天帝釋。還禮父
母。及與睒子。願以國財。以上道人。睒曰王且還國。安隱
人民皆令奉戒。王自悔責。從今已後。奉持五戒。
<other>業因部</other><other>感應緣（七驗）</other>
郭巨河內溫人。甚富。父沒。分財二千萬為兩分弟。己獨
取母供養。住自比鄰。有凶宅無人居者。其推與居無患。
妻生男。慮養之則妨供養。乃令妻抱兒。己掘地。欲埋之。
於土中得一釜黃金。金上有鐵券。曰賜孝子郭巨。
丁蘭河內野王人也。年十五喪母。刻木作母事之。供養
如生。蘭妻夜火灼母面。母面發瘡。經二日。妻頭髮自落。
如刀鋸截。然後謝過。
董永者。少偏孤。與父居。乃肆力田畝。鹿車載父自隨。父
終。自賣與富公。以供喪事。道逢一女。呼與語云。願為君
妻。遂俱至富公。富公曰女為誰。答曰永妻。欲助償債。公
曰汝織三百疋遣汝。一旬乃畢。女出門謂永曰。我天女
也。天令我助子償人債耳。語畢。忽然不知所在。
姜詩字士遊。廣漢雒人。母好飲江水。兒嘗取水溺死。婦
痛惜。恐母知。誑云行學。歲歲作衣投於江中。俄而泉涌
出於舍側。味如江水甘美。旦出鯉魚一雙。
韓伯瑜有過。其母笞之泣。母曰他日未嘗泣。今何泣也。
對曰。他日瑜得笞嘗痛。今母力衰。不能使痛。是以泣。
犍為符先泥和。其女者名雒。泥和至永建元年。為縣公
曹。縣長趙祉。遣泥和拜檄謁郡太守。以十月乘船。於城
湍墮水死。屍喪不得雄哀慟號咷。命不圖存。至十二月
十五日。父喪未得。雄乘小船。於父墮處。哭數聲。自投水
中。旋流沒底。與父相持。並浮出江。縣長表言。郡太守肅
登承。上尚書。遣戶曹椽。為雄立碑。圖像形令知誌孝。
唐慈州刺史太原王千石。性自仁孝。以沉謹稱。猶精內
典。信心練行。貞觀六年。丁父憂。居喪過禮。一食長齋。柴
形毀骨。立廬於墓左。負土成墳。夜中常誦佛經宵分不
寢。每聞擊磬之聲。非嘗清徹。兼有異香。延及數里。
<other>不孝篇</other><other>感應緣（一驗）</other>
隋大業中。河南人婦女養姑不孝。姑兩目盲。婦以丘蚓
為羹以食之。姑怪其味。竊藏一臠。留以示兒。兒還見之。
欲送婦向縣。未及而雨。雷震失其婦。俄而婦從空落。身
衣如故。而易其頭為白犬頭。言語不異。問其故。答云。以
不孝姑。為天神所罰。
<other>報恩篇</other><other>引證</other>
如正法念經云。有四種恩。甚為難報。一者母。二者父。三
者如來。四者說法法師。若有供養此四種人。得無量福。
現在為人之所讚嘆。於未來世能得菩提。又難報經云。
左肩持父。右肩持母。經歷千年。便利背上。猶不能報父
母之恩。又增一阿含經云。孝順供養父母。功德果報。與
一生補處菩薩功德一等。又佛說古來世時經云。我昔
在波羅柰國。穀米涌貴。人民饑饉。我負擔草。賣以自活。
彼有緣覺。名曰和理。來遊其國。我早出城。欲擔負草。爾
時緣覺著衣持缽入城分衛。至於中道。吾負草還。於城
門中。復與相遇。空缽而出。和理緣覺。遙見吾來。即自念
言。吾早入城。此人出城。今負草還。想朝未食。吾當隨後。
往詣其家。乞以遏饑。我時擔草自還其舍。下草著地。顧
見緣覺。追吾之後。如影隨形。我時心念。朝出城時。見此
緣覺入城分衛。如空缽還。想未獲食。吾當斷食以奉施
之。即持食出。長跪授之。時彼緣覺。悉受飯食。吾因是德。
七反生天。為諸天王。七反在世。人中之尊。
<other>感應緣（二驗）</other>
宋有一國。與羅剎相近羅剎數入境。食人無度。王與羅
剎約言。自今以後。國中各專一日。當分送往。勿復枉殺。
有奉佛家。唯有一子。年十歲。次當充行。父母哀號。至心
<pb n="140"/>
念佛。便送此兒辭別捨之。以佛威神力大鬼不得近。明
日見子尚在。歡喜同歸。於茲遂絕。國人慶慕。
唐并州石壁寺。有一老僧。禪誦為業。精進練行。貞觀末。
有鴿巢其房楹上。哺養二鶵。法師每有餘食。恒就巢哺
之。鴿鶵後雖漸長。羽翼未成。乃並學飛。俱墮地而死。僧
並收瘞之。經旬後。僧夜夢二小兒。白之曰。兒等為先有
少罪。遂受鴿身。比來聞法師讀法華經。及金剛般若經。
既聞妙法。得受人身。兒等今於此寺側。十餘里。某村某
姓名家。託生為男。十月之外。當即誕育。僧乃依期往視。
見此家一婦人。同時誕育二子。因為作滿月齋僧。呼為
鴿兒。
<other>善友篇</other><other>引證</other>
如涅槃經云。阿難比丘說。半梵行。名善知識。佛言不爾。
具足梵行。乃名善知識。又云善知識者。如法而說。如說
而行。如自不殺生。教人不殺生。乃至自行正見。教人行
正見。自修菩提。亦能教人修行菩提。自能修行。信戒。布
施。多聞。知慧。亦能教人修行。信戒。布施。多聞。智慧。以是
義故。名善知識。善知識者。有善法故。何等善法。所作之
事。不求自樂。嘗為眾生而求於樂。見他有過。不訟其短。
口當宣說純善之事。以是義故。名善知識。又云善友當
觀是人。貪欲瞋恚。愚癡思覺。何者偏多。若知是人。貪欲
多者。則應為說不淨。瞋恚多者。當為分柝十八界等。聞
已修行。次第獲得四驗處。觀身受心法。得是觀已。次第
復觀十二因緣。如是觀已。次得暖法。從得暖法。乃至漸
得羅漢。辟支佛果。菩薩大乘佛果等。依此而生。更無疑
滯。自利利他。不加水乳。是名真善知識。又佛本行經云。
爾時世尊。共長老難陀。至一賣香邸。見彼邸上有諸香
囊。即告長老難陀。汝來取此邸上諸香囊物。難陀爾時。
即依佛教。於彼邸上取諸香囊。佛告難陀。汝於漏刻一
移之頃。捉持香裹。然後放地。爾時難陀手執此香。即放
地上。爾時佛告難陀。汝今當自嗅於手看。難陀即嗅自
手。香氣微妙無量。佛告難陀。如是如是。若人親近諸善
知識。恒常自居。隨順染習。相親近故。必定當得廣大（名間）。
<other>擇交篇</other><other>引證</other>
如僧祗律云。佛告諸比丘。過去世時。雪山根底。曲山壅
中。有向陽處。眾鳥雲集。便共議言。我等今日。當推舉一
鳥為王。令眾畏難。不作非法。眾鳥言善。誰應為王。有一
鳥言。推鵝為王。其色絕白。眾鳥所敬。眾鳥不可。顏貌雖
白。項長且曲自項不直。安能正他。又復眾言。孔雀衣毛
綵飾。觀者悅目。可應為王。復言不可。衣毛雖好。而無慚
愧。每至舞時。醜形出現。有一鳥言土梟為王。晝則安靜。
夜則伺守。眾咸曰可。有一鸚鵡。在一處住。而多智慧。作
是念言。眾鳥之法。夜應眠息。晝則求食。是土梟法。夜寤
晝睡。欲諸眾鳥。圍侍左右。晝夜驚宿。甚為苦事。便到眾
鳥前。舉翅恭敬白眾鳥言。爾時眾鳥。咸言實如所說。即
共集議。此鸚鵡鳥。聰明黠慧。堪應為王。
<other>感應緣（一驗）</other>
魏涼州釋僧朗。魏寇攻涼州城。民少。逼僧上城。舉城同
陷收登城僧三千人至軍。將至魏主所。謂曰。道人當坐
禪行道。乃復作賊登城。罪極刑戮。明日當殺。至期食時。
赤氣數丈。貫日直度。天師寇謙之。為帝所信。奏曰。上天
降異。正為道人。實非本心。官抑令上。願不須殺。帝遂放
之。猶散配役徒。唯朗等數僧。別付帳下。從駕東歸。及魏
軍東還。朗與同學。思慕本鄉。中路共叛。然嚴防守。更無
走處。東西絕壁。莫測淺深。上有大樹。傍垂岸側。遂以鼓
旗竿。繩繫樹懸下。時夜大暗。崖底純棘。無安足處。欲上
崖頭。復恐軍覺。投計慞惶。捉繩懸住。勢非及久。共相謂
曰今厄頓至。唯念觀音以頭扣石。一心專注。須臾光明
從日出處。通照天地。乃見棘中。有得下處。因光至地。還
忽冥暗。良久天曉。始聞軍眾警角蔣發。而山谷重疊。徘
徊萬里。不知出路。候月而行。路值大虎。出在其前。相顧
而言。雖免寇難。虎口難脫。朗語僧曰不然。我等有感。所
以有光。今遇此虎。將非聖人示我路耶。於是二人徑詣
<pb n="141"/>
虎所。虎即前行。若朗小遲。虎亦暫住。至曉得出而失虎
蹤。便隨道自進。至於七日。達於仇池。又至涼漢。出於荊
州。
魏氏王天下。每疑沙門。收數百僧。並繫縛之。有僧明為
首。以繩急繫。從頭至足。剋期斬決。僧明大怖。一心念觀
世音至於半夜。覺繩小寬。私心欣幸。精誠彌切。及曉索
繩都斷。因得脫逃。奔山。明旦獄監來覓不見。唯有斷繩
在地。知為神力所加。即以奏聞。帝信道人。遂總釋放。

<other>醒世卷七目錄（閱至佛難人。可不思自作自受。殃咎歷歷莫逃）</other>
眷屬篇（哀戀部　改易部　離著部　感應緣（三驗））
機辦篇（感應緣（二驗）　造樓　賣香　畏婦
惰慢篇（感應緣（一驗））
破邪篇（捨邪歸正（四驗））
富貴篇（感應緣（一驗）　須達部）
債負篇
謀謗篇
宿障部（孫陀利謗佛緣　佛被木搶刺腳緣　佛被舞杆謗緣）
咒術篇（感應緣（四驗）　祭詞　獻佛　感應緣（三驗）　占相部　感應緣（三驗））
慈悲篇（菩薩部　觀苦　感應緣（三驗）　放生部　感應緣（四驗））
怨苦篇（傷悼部　八苦部　感應緣（一驗））
業因篇（引證　因果感應緣）
受報篇（現報　住處　福行　感應緣（一驗）　欲障　訶欲）
四生篇（感應緣（二驗））
十使篇（述意　會名　迷理）
十惡篇（殺生　感應緣（三驗）　遺物　感應緣（二驗）　邪婬　感應緣（一驗）　惡口部）
慳貪部（兩舌　感應緣（一驗）　邪見）

<sarticle><article>醒世錄卷七</article></sarticle>
武原居士徐昌冶覲周　編輯
金粟寺住持行元百癡　校閱
<other>眷屬篇</other><other>哀戀部</other>
如須摩提長者經云。佛在世時。舍衛城有大長者子。名
須摩提。是人命終。父母宗親。及諸知識。一時號哭哀。悼
躄踊稱怨。大喚悶絕於地。爾時世尊。知而故問阿難。彼
諸大眾。何故哀號悲泣如是。阿難具以白佛。唯願世尊。
為度一切。可往至彼。是時彼諸人等。遙見世尊。各各以
手拭面。前來迎佛。既至佛所。頭面禮足。悲哀鯁塞。不能
發言。佛告長者父母等。汝等何故悲泣懊惱。著此幻法。
是諸人等。同時發言而白佛言。世尊。是城中唯有此人。
聰明智慧。端正殊玅。年既盛壯。於諸人中。為無有上。又
復多財寶。倉庫盈溢。車馬衣服奴婢。如是悉備。無所乏
短。一旦命終。是故我等悲泣戀慕。不能自勝。善哉世尊。
願為我等方便說法。得離諸惱。從今已後。更不復受如
是諸苦。爾時世尊。告長者父母宗親知識。及諸大眾。汝
等曾見有生者不老病死不。諸人白佛言未曾見也。佛
復告諸大眾。汝等欲離生老病死。憂悲苦惱者。莫復念
是恩愛之縛。摽心正見。歸命三寶。所以者何。於諸世間。
無過佛者。能導盲瞑愚癡之眾。佛所說法。即是良藥。爾
時世尊。即說偈言。十方世界中。生者無不死。生死往來
道。唯法能除滅。無有十方剎。命終能濟者。爾時長者諸
眷屬等。聞佛所說。悲苦皆息。並獲道果。又法句喻經云。
昔有婆羅門。少年出家。學至六十。不能得道。婆羅門法。
六十不得道。然後歸家娶婦。為此居家。生得一男。端正
可愛。至年七歲。書學聰了。才辯出口。有逾於人。卒得重
病。一宿命終。梵志憐惜。不能自勝。伏其屍上。氣絕復蘇。
親族諫喻。奪屍殯斂。埋著城外。梵志自念。我今啼哭。計
無所益。不如往至閻羅王所。乞索兒命。於是梵志。沐浴
齋戒。齎持華香。發舍而去。所在問人。閻羅所治處為在
何許。展轉前行。行數千里。至深山中。見諸得道。梵志復
問如前。諸梵志問曰。卿問閻羅王所治處。欲求何等。答
曰我有一子。辯慧過人近日卒亡。悲寤懊惱。不能自解
欲至王所。求乞兒命。還將歸家。養以備老。諸梵志等。愍
<pb n="142"/>
其愚癡。即告之曰。閻羅王所治之處。非是生人所可得
到也。當示卿方。宜從此西行。四百餘里。有一大川。其中
有城。此是諸天神案行世間停宿之城。卿持齋戒。往必
見之。梵志歡喜。奉教而去。到其川中。見好城郭宮殿屋
舍如忉利天。梵志詣門燒香。翹腳咒願。求見閻羅王。王
敕守門人引見之。梵志啟言。晚生一男。欲以備老。養育
七歲。近日命終。唯願大王。垂恩布施。還我兒命。閻羅王
言。所求大善。卿兒今在東園中戲。自往將去。梵志即往
見兒。與諸小兒共戲。即前抱之。向之啼泣。曰我晝夜念
汝食寐不甘。汝寧不念父母。小兒驚喚。逆呵之曰。癡騃
老翁。不達道理。寄住須臾。名為人子。勿妄多言。不如早
去。今我此間。自有父母。邂逅之間。彼手相抱。梵志悵然
即自念言。我聞瞿曇沙門。知人神魂變化之道。當往問
之。即還佛所。時佛在舍衛祗洹。為大眾說法。梵志見佛。
稽首作禮。具以本末向佛陳之。佛告梵志。汝實愚癡。人
死神去。便更受形。父母妻子因緣。譬如寄客。起則離散。
愚迷縛著。計為己有。憂悲苦惱。不識本根。唯有慧者。不
貪恩愛覺苦捨習勤修經戒滅除識想生死得盡。梵志
聞已。豁然意解。即於座上。得阿羅漢道。
<other>改易部</other>
如法句喻經云。昔佛在舍衛國。為天人說法。時城中有
婆羅門長者。財富無數。為人慳貪。不好布施。食常閉門。
不喜人客。爾時長者。欻思美食。便敕其妻。令作飯食。教
殺肥雞。薑椒和調。煮之令熟。敕外閉門。夫妻二人。坐一
小兒。著聚中央。便共飲食。父母取雞肉。著兒口中。如是
數數。佛知此長者宿福應度。化作沙門。伺其坐食。現出
坐前。便咒願云。多少布施。可得大福。長者舉頭見沙門。
即罵之言。汝為道人。而無羞恥。室家坐食。何為唐突。沙
門答曰。卿自愚癡。不知羞恥。今我乞士。何故慚羞。長者
問曰。吾及室家。自共娛樂。何故慚羞。沙門答曰。卿殺父
妻母。供養怨家。不知慚恥。反謂乞士。何不慚羞。於是世
尊即說偈曰。所生枝不絕。但用食貪欲。養怨益丘塚。愚
見妻子飾。深著愛其牢。深固難得出。長者聞偈。驚而問
之。道人何故說此。答曰。案上雞者。是卿先世時父。以慳
貪故。嘗生雞中。為卿所食。此小兒者。往作羅剎。卿作賈
客大人。乘船入海。舟輒失流墮。羅剎國中。為羅剎所食。
如是五百世壽盡。來生為卿作子。以卿餘罪未畢。故來
欲相害耳。今是妻者。是卿先世時母。以恩愛深固。今還
與卿作婦。今卿愚癡。不識宿命。殺父養怨。以母為妻。五
道生死。輪轉無際。誰能知者。唯有道人。見此睹彼。於是
長者忽然毛豎。如怖畏狀。佛現威神。令識宿命。長者見
佛。即識宿命。尋則懺悔謝過。便受五戒。佛為說法得須
陀洹道。
<other>離著部</other>
如十住毗婆沙論云。於此家中。父母兄弟妻子眷屬車
馬等物。唯增貪求。無有厭足。家是難滿。如海吞流。家是
無足。如火焚薪。家是無息。覺觀相續。家是苦性。如怨詐
親。家是障礙。能妨聖道。家是鬥亂。共相違諍。家是多瞋。
呵責好醜。家是無常。雖久失壞。家是眾苦。馳求守護。家
是疑處。猶如怨賊。家是顛倒。貪著假名。家是伎人。種種
妄飾。家是變異。貪必散離。家是假借。無有實事。家是眠
夢。富貴則失。家如朝露。須臾變滅。家如蜜滴。其味甚少。
家如棘藂。欲刺傷人。家如鐵觜蟲。覺觀常唼。如是等患。
在家菩薩。當如是觀。
<other>感應緣（三驗）</other>
宋袁廓。字思度。陳郡人也。元徽中。為吳郡丞。病經少日。
奄然如死。但餘息未盡。棺唅之具並備。三日而能轉動
視瞬。自說云。有使者喚。廓隨去至大城池。樓堞高整。階
闥崇麗。即命廓進。主人南面。階陛森然。威飾冠首。執刀
者點廓坐。定溫涼畢。設酒炙果粽俎肴等。廓皆嘗進。形
味不異世中。酒數行。主人謂廓曰。主簿有闕。以君才穎。
故欲相屈。廓知是幽途固辭。主人曰。君以幽顯異方。故
有辭耳。此間榮祿資待。身口服御。乃當勝君。可降意副
<pb n="143"/>
期。廓復固請曰。男女藐然。並在齠齕。僕一旦恭任。養視
無託父子之戀。理有可矜。廓因流涕稽顙。主人曰。君辭
讓可爾。何容相逼。既而廓謝恩辭歸。主人曰。君不欲定
省先亡乎。乃遣人將廓行。經歷寺署甚眾。至囹圄。將廓
入中。斜趣一偶。有諸屋宇。駢填銜接。而甚陋弊。次有一
屋。見其所生母羊氏。在此屋中。容服不佳。甚異平生。見
廓驚喜。戶邊有一人。身面傷痍。形類甚異。呼廓語。廓驚
問誰。羊氏謂廓曰。此汝嫡母王夫人。汝不識耶。王夫人
曰。吾在世時。不信報應。雖無甚餘罪。正坐鞭撻婢僕過
苦。故受此罰。亡來楚毒。殆無暫休。前喚汝姊來。望以自
代。竟無所益徒為憂聚言畢涕泗。廓姊時亦在其側。有
頃。使人復將廓去。經涉巷陌閭里。整頓似是民居。有一
宅。竹籬茅屋。見父披被著巾。憑案而坐。廓入門。父揚手
遣廓曰。汝既蒙罷。可速歸去。不須來也。廓跪辭而歸。
唐京城真寂寺沙門慧如。少精勤苦行。師事信行。信行
亡後。奉遵其法。隋大業中。因坐禪修定。遂七日不動。眾
皆嘆異之。以為入三昧也。既而慧如開目。涕泣交流。僧
眾怪問之。答曰。火燒腳痛。待視瘡畢乃說。眾皆怪問。慧
如曰。被閻羅王請行道。七日滿。王問須見先亡知識不。
如答欲見二人王即遣喚一人。唯見龜來。舐慧如足。目
中淚出而去。更一人者。云罪重不可喚。令就見之。使者
引慧如至獄門。門閉甚固。使呼守者。有人應聲。使者語
慧如。師急避道。莫當門立。如始避而門開。大火從門流
出。如腳被燒。舉目視門。門已閉訖。竟不得相見。王施絹
三十疋。固辭不許。云已遣送後房。眾僧爭往房視之。則
絹在床矣。
唐居士李信者并州文水縣之太平里人也。身為隆政
府衛士。至顯慶年冬。隨例往朔州赴蕃。乘赤艸馬一疋。
併將艸駒。是時歲晚凝陰。風雪嚴厚行十數里。馬遂不
進。信以蕃期期逼。促撾之數十下。馬遂作人語。謂信曰。
我是汝母。為生平避汝父。將碩餘米乞女。故獲此報。此
駒。即是女妹也。以力償債。汝復何苦敦逼如是。信聞之。
驚愕流涕。不能自勝。乃拜謝之。躬駝鞍轡。謂曰。若是信
孃。富自行歸家。馬遂前行。信負鞍轡隨之。至家。信兄弟
等。見之悲哀相對。別為廠擽。養飼有同事母。屈僧營齋。
合門莫不精進。
<other>機辦篇</other><other>感應緣（一驗）</other>
晉康僧淵。本西域人。至於長安。貌雖番人。語實中國。容
止詳正。志業弘深。晉成之世。與康法暢。支敏度等。俱過
江暢亦有才思。善為往復。著人物始議論等。暢常執麈
尾行。每值名賓。輒清談盡日。庾元規謂暢曰。此麈尾何
以常在。暢曰。廉者不求。貪者不與。故得常在。淵亦機辦
過暢。時琅耶。王茂弘。見淵鼻高眼深。每戲弄之。淵曰。鼻
者面之山。眼者面之淵。山不高則不靈。淵不深則不清。
時人以為名答。
<other>造樓</other>
百喻經云。往昔愚人。癡無所知。到餘富家。見三重樓。高
廣嚴麗。即作是念。我有財錢不減於彼。云何不造。即喚
木匠而問言曰。解作彼舍不。木匠答言。是我所作。即便
語言今為我造。木匠即便經地。壘塹你樓。愚人見壘。語
木匠言。我不欲下二重。先為作最上屋。木匠答無有是
事。何有不作最下。造彼第二。不造第二。云何得造第三
屋。愚人固言。我不用下二。必為我作上。時人聞已。便生
怪笑。譬如世尊。四輩弟子。不勤修敬三寶。懶惰懈怠。欲
求道果。不欲下三果。唯欲得第四阿羅漢果。亦為時人
之所嗤笑。
<other>賣香</other>
百喻經云。昔有長者。入海取沉水香。積有年載。方得一
車。詣市賣之。以其貴故。卒無買者。多日不售。心生疲猒。
見人賣炭。時得速售便燒作炭。世間愚人。亦復如是。無
量方便。勤求佛果。以其難得便生退心。
<other>畏婦</other>
百喻經云。昔有一人。娉取二婦。若近其一。為一所瞋。便
<pb n="144"/>
在二婦中間。正身仰臥。值天大雨。屋舍霖漏。水土俱下。
入其眼中。以先有要。不敢起避。遂令二目俱失其明。世
間凡夫。亦復如是。親近邪友習行非法。造作結業。墮三
惡道。長處生死喪智慧眼。
<other>惰慢篇</other><other>感應緣（一驗）</other>
鹽鐵論曰。內無其質。而外學其文。雖有賢師良友若畫
脂鏤冰。費日損功。故良師不能飾西施。澤香不能加（嫫母）。
說苑曰。晉平公問師曠曰。吾年七十。欲學。恐已暮矣。對
曰。暮何不炳燭乎。臣聞少而學者。如日出之陽。壯而學
者。如日中之光。老而學者。如炳燭之明。炳燭之明孰與
昧行。平公曰善。
<other>破邪篇</other><other>捨邪歸正</other>
梁高祖武皇帝。年三十八登位。在政四十九年。雖億兆
務殷。而卷不釋手。內經外典。罔不厝懷。皆為訓解。數千
餘卷。而儉約自節。羅綺不服。覆處虛閑。晝夜無怠。布被
莞蓆。草履葛巾。日惟一食。永絕辛羶。自有帝王。罕能及
此。舊事老子。宗尚符圖。忽躬運神筆。下詔作捨道文曰。
維天鑒三年四月八日。梁國皇帝蘭陵蕭衍。稽首和南
十方諸佛。十方尊法。十方聖僧。伏見經云。發菩提心者。
即是佛心。能使眾生。出三界之苦門。入無為之勝路故
如來漏盡。智凝成覺。發惠炬以照迷。鏡法流以澄垢登
嘗樂之高山。出愛河之深際。步三界而為尊。普大千而
流照。弟子經遲迷荒。耽事老子。今捨舊翳。歸憑正覺。至
四月十一日。又敕門下。大經中說。道有九十六種。惟佛
一道是正道。其餘九十五種。名為邪道。朕捨邪事正諸
佛如來。若有公卿能入此誓者。各可發菩提心。故經教
成實論云。若事外道心重。佛法心輕。即是邪見。若心一
等。是無記性。不當善惡。若事佛心強。老子心弱者。乃是
清信。至四月十七日。侍中安前將軍丹陽尹郡陵王。上
啟云。臣綸聞如來嚴相。巍巍架於有頂。微妙色身。蕩蕩
顯乎無際。假金輪而啟物。託銀粟以應凡。砥般若之利
刀。收涅槃之玅果。汎生死之苦海。濟常樂於彼岸。故七
處八會。教化之義不窮。四帝五時。利益之方無盡。道樹
始於迦維。德音盛於京洛。茲我皇帝。應天御物。負展臨
民。含光宇宙。照清海表。垂無礙辦以接黎庶。以本願力
攝受眾生。故能崇一乘之旨。廣十地之基。臣昔未達理
源。今方麤知歸向。伏願天慈。曲垂矜許。至四月十八日。
中書舍人臣任孝恭宣敕云。能改迷入正。可謂是宿植
勝因。宜加勇猛也。
魏書云。正光元年。明帝加朝服。大赦天下召佛道二字
門人。殿前齋訖。侍中劉勝。宣敕諸法師等。與道士論議。
時清風通觀道士姜斌。與融覺寺僧曇謨最對論。帝曰。
佛與老子同時不。斌曰老子西入化胡。佛時以充侍者。
明是同時。最曰何以知之。斌曰案老子開天經。是以得
知。最曰老子當問何王幾年而生。周何王幾年西入。斌
曰當周定王即位三年乙卯之歲。於楚國陳苦縣。屬鄉
曲仁里。九月十四夜子時生。至周簡王四年丁丑歲。事
同為守藏吏。簡王十三年遷為太史。至敬王元年庚辰
歲。年八十五。見周德凌遲。與散關令尹喜。西入化胡。斯
足明矣。最曰。佛以周昭王二十四年四月八日生。穆王
五十三年二月十五日滅度。計入涅槃後。經三百四十
五年。始到定王三年。老子方生。至敬王元年。凡經四百
二十五年始與尹喜西遁。據此年載懸殊。無乃謬乎。斌
曰。若佛生周昭之時。有何文記。最曰。周書異記。漢法本
內傳。並有明文。斌曰。孔子既是制法聖人。當時於佛。迥
無文記何耶。最曰。仁者識同管窺。覽不弘遠。案孔子有
三備卜經。謂天地人也。佛之文言。出在中備。仁者早自
披究。不有此迷。斌曰孔子聖人。不言而知。何暇卜乎。最
曰惟佛是眾聖之王四生之道首。達一切含靈。前後二
際。吉凶終始。不暇卜觀。自餘小聖。雖曉未然之理。必藉
著龜以通靈卦也。侍中尚書令元文。宣敕語道士姜斌
等。論無宗旨。宜退下席。又問開天經。何處得來。是誰所
說。即遣中書侍郎魏收。尚書郎祖瑩等。就觀取經。帝令
<pb n="145"/>
議之。太尉丹陽王蕭。太傅李實。衛尉許伯姚。吏部尚書
邢欒。散騎常侍溫子昇等。一百七十人。讀訖奏云。老子
止著五千文。更無言說。臣等所議姜斌罪當惑眾。帝加
斌極刑。時有三藏法師菩提流支。行佛慈化。諫帝乃止。
配徒馬邑。
晉程道惠字文和。武昌人也。世奉五升米道。不信有佛。
常云古來正道。莫踰李老。何乃信惑釋言。以為勝教。太
元十五年病死。心下尚暖。家不殯殮。數日得蘇。說初死
時。見十許人。縛錄將去。逢一比丘云。此人宿福。未可縛
也。乃解其縛。散驅而去。道路修平。而兩邊棘刺森然。略
不容足。驅諸罪人。馳走其中。肉隨著刺。號呻聒耳。見惠
行在平路。皆歎羨曰。佛弟子行路。復勝人也。惠曰。吾不
奉法。其人笑曰。君忘之耳。惠因自憶先身。奉佛已經五
生五死。忘失本志。今生在世。幼遇惡人。未達邪正。乃惑
邪道。既至大城。逕進聽事。見一人。年可四五十。南面而
生。見惠驚曰。君不應來。有一人著單衣幘。持簿書對曰。
此人伐社殺人。罪應來此。向所逢比丘。亦隨惠入。申理
甚至。云伐社非罪也。此人宿福甚多。殺人雖重。報未至
也。南面坐者曰。可罰所錄人。命惠就坐。謝曰小鬼謬濫。
枉相錄來。亦由君忘失宿命。不知奉大正法故也。將遣
惠還。乃使暫兼覆校將軍。歷觀地獄。惠欣然辭出。導從
而行。行至諸城。城城皆是地獄。人眾巨億。悉受罪報。見
有掣狗嚙人。百節肌肉散落。流血蔽地。又有群鳥。其啄
如鋒。飛來甚速。鴆然血至入人口中。表裏貫洞。其人宛
轉呼叫。筋骨碎落。觀歷既遍。乃遣惠還。復見向所逢比
丘。與惠一銅物。形如小鈴。曰君還至家。可棄此門外。勿
以入室。某年月日。君當有厄。誡慎過此。壽延九十。時道
惠家於京師大街南。自見來還。達皂莢橋。見親表三人
住車共語。憚惠之亡。至門見婢行哭而市。惠將入門。置
向銅物門外樹上。光明舒散。流飛屬天。良久還小。奄爾
而滅至戶聞屍臭惆悵惡之。時賓親奔弔。突惠者多。不
得徘徊。因進入屍忽然而蘇。惠後為廷尉。預西堂聽訟
未及就列。欻然頓悶不識人。半日乃愈。計其時日。即道
人所戒之期。頃之遷為廣州刺史。
唐益州福壽寺釋寶瓊。俗姓馬氏。綿竹縣人。小年出家。
清卓儉素。讀誦大品。兩日一遍。以為常業。勸歷邑義日
誦一卷者。向有千計。四遠聞者皆來欽敬。本邑連比什
邡諸縣。並是道民。執邪日久。投寄無容。瓊雖桑梓習俗。
而不事道。李氏諸族。值作道會。邀瓊赴之。來既後至。不
禮而坐。皆謂不禮天尊。輕我宗法耶。瓊曰。邪正道殊。所
事各異。天尚不禮。何況老君。眾議紛紜。頗相凌侮。瓊見
爭訟不止。報曰吾禮非所禮。恐貽辱先宗。遂作一拜。道
像并座一時動搖。又禮一拜。連座反倒。墜落在地。身座
摧毀。道民羞恥。合眾驚懼。一心禮瓊。遠近聞知皆捨道
歸佛。
<other>富貴篇</other><other>感應緣（一驗）</other>
唐中書令岑文本。江陵人。少信佛。常念誦法華經。普門
品。曾乘船於吳江中。船壞人盡死。文本投在水中。聞有
人言。但念佛必不死也。如是三言之。既而隨波涌出。著
北岸免死。後於江陵設齋。僧徒集其家。有一客僧。獨後
去。謂文本曰。天下方亂。君幸不預其災。終逢太平。致富
貴也。言畢趨出。送出外不見。既而文本食齋。於自食碗
中。得舍利二枚。後果如其言。
<other>須達部</other>
雜寶藏經云。昔佛在世時。須達長者。最後貧苦。財物都
無。客作傭力。得米四升。炊作飯食。值阿那律來從乞食。
婦即取缽盛滿飯與。後須菩提迦葉目連舍利弗等。次
第來乞。悉施滿缽。末後佛來。亦與滿缽。須達在外行還
到家。從婦索食。婦即語言。其若尊者。阿那律來。汝當自
食。為施尊者不。須達答言。寧自不食。當施尊者。婦又語
言。若復迦葉大目連及須菩提舍利弗等。乃至佛來。汝
當云何。亦答婦言。寧自不食。盡當施與。婦即語夫言。朝
來諸聖。盡來索食。所有飲食。盡施與之。夫聞歡喜而婦
<pb n="146"/>
語言。我等罪盡。福德應生。即開庫藏。縠綿飲食。悉皆（充滿）。
<other>債負篇</other>
無量壽經云。憍梵波提。過去世。曾作比丘。於他粟田邊
摘一莖粟。觀其生熟。數粒墮地。五百世作牛馬償之。
唐龍朔三年。長安城內。通軌坊。三衛劉公信妻陳氏。母
先亡。陳因患暴死。見人將入地獄。備見諸苦。末後見一
地獄。石門牢固。有兩大鬼形容偉壯。守門左右。怒目瞋
陳。汝何人到此。見石門忽開。亡母在中受苦。受苦稍歇。
近門母子相見。遙得共語。母語女言。汝還努力。為吾寫
經。女諮孃欲寫何經。為吾寫法華。言訖。石門便閉。陳還
得蘇。具向夫說。夫即憑妹夫趙師子。欲寫法華。其師子
舊解寫經。有一經生。將一部新寫法華。未裝演。其人先
與他受雇寫經主姓范。此生將他法華。轉向趙師子處。
質二百錢。師子語婦兄。贖取此經。陳將四百錢。贖得裝
演周訖。在家為母供養。其女陳氏。後夢見母。從女索經。
何因迄今不得。女報母言。已為娘贖得一部法華。現裝
演了。在家供養。母語女言。止為此經。吾轉受苦。獄官語
云。汝何因取他范家經。將為己經。女見母說如此。更為
母別寫法華。其經未了。女夢中。復見母來催經。即見一
僧手捉一卷法華。語母云。汝女已為汝寫經第一卷了。
功德已成後寫經成。母來報女。因汝為吾寫經。今得出
冥道。好處受生。得汝恩力。故來報汝。後時勘問前贖法
華主。知果姓范。范家雖不得經。其經已成。施福已滿。後
人轉質。自得罪咎。
<other>謀謗篇</other><other>宿障部</other>
<other>孫陀利謗佛緣</other>
興起行經云如來將五百羅漢。常以月十五日。於中說
戒。因舍利弗問十事。舍利弗。自從華座。起立整服偏露
右臂右膝跪座。向佛叉手。問言世尊。無事不見。無事不
聞。無事不知。眾惡滅盡。諸善普備。一切眾生。皆欲度之。
今故現有殘緣。願佛自說。使天神解。以何因緣。彼孫陀
利謗。以何因緣。彼奢彌跋提謗。及五百羅漢。以何因緣。
世尊自患頭痛。以何因緣。世尊自患骨節疼痛。以何因
緣。世尊自患背痛。以何因緣。被木槍刺腳。以何因緣。被
調達破指出血。以何因緣。被多舌女人舞杆。大眾來相
誹謗以何因緣。於毗蘭邑。與五百比丘食其馬麥。以何
因緣。在鬱祕地。苦行六年。佛語舍利弗。還復華座。吾當
為汝說先因緣。阿耨大龍王。聞佛當說。踴躍歡喜即為
佛作七寶交露蓋。蓋中雨栴檀末香。周遍無數。諸天八
部。皆來詣佛作禮而立。佛告舍利弗。往昔過去波羅柰
城。有博戲人。名曰淨眼。時有婬女。名曰鹿相。端正姝好。
時淨眼語鹿相曰。當詣園中。共相娛樂。鹿相便莊嚴衣
服。即共嚴駕。至園娛樂。經於日夜。淨眼貪心。當殺此女。
取其衣服。復念殺已。當何藏之。時此園中。有辟支佛名
樂無為。去其不遠。伺乞食後。埋其廬中。持衣而去。爾時
國人不見鹿相。遂徹梵達國王。王召群臣。遍城求之不
得。往到園廬。搜索得屍。諸臣語無為曰。己行不淨。胡為
復殺。辟支默然不答。如此至三不答。眾臣便反縛辟支。
持詣王所。王聞瞋恚敕諸臣等。急縛至樹下。計牟針之。
貫著竿頭。拯弓射之。若不死者。便斫其頭。諸臣受教。眾
人悲傷。於時淨眼在破墻中藏。聞眾人言。道人枉死。念
已走趣大眾。並喚上官。此人是我殺耳。願放道人。縛我
治罪。諸官皆驚曰。何能代他受罪。即共解辟支。便縛淨
眼。反縛如前。諸上官等。皆向辟支佛作禮懺悔。辟支佛
念。不宜更復重入波羅柰城乞食。我宜眾前取滅度耳。
便於眾前。踊昇虛空。於中往返。坐臥住立。作十八變。腰
以下出煙。腰以上出火。或舉身出煙。舉身出火。即於空
中燒身滅度。於是大眾皆悲啼泣。取其舍利。於四衢道。
起偷婆。諸官即將淨眼詣王。王忿依前殺之。佛語舍利。
爾時淨眼者。則我身是。其鹿相女者。今孫陀利是。爾時
梵達王者。今執杖釋種是。我於爾時。由殺鹿相。枉困辟
支。以是罪緣。無數千歲墮在泥犁。無數千歲墮在畜生
無數千歲墮在餓鬼中。爾時餘殃。今雖作佛。故獲此謗。
<pb n="147"/>
<other>佛被木槍刺腳緣</other>
興起行經云。佛在羅閱祗竹園精舍。與大比丘僧。五百
人俱。晨旦著衣持缽。與五百比丘僧。及阿難。共入羅閱
祗城乞食。家家遍至。見此里中。有破剛木一片。木長尺
二。於佛前立。佛便心念此是宿緣。今當現償宿緣之報。
使眾人見信。不敢造惡。佛便踊在虛空。去地一仞。木槍
逐佛亦高一仞。於佛前立。佛復上二仞四仞乃至七仞。
槍亦隨上七仞。世尊復上高一多羅。槍亦高一多羅。佛
復上乃至七多羅。槍亦隨上立於佛前。佛復上高七里。
乃至上由延。槍亦隨之。佛於空中化作青石。厚六由延。
廣縱十二由延。佛於上立。槍便穿石出。在佛前立。佛復
於空中化作水。廣十由延。縱二由延。深六由延。於水上
立。槍復過水。於佛前立。佛復空中化作大火。縱廣十二
由延。高六由延。於其燄上立。槍亦過燄。至佛前上。佛復
空中化作旋風。縱廣十二由延。於風上立。槍從傍邊斜
來。趣佛前立。佛復上至四天王宮。如是展轉。乃至梵天。
木槍從三十三天以次來上。乃至梵天。於佛前立。爾時
世尊與梵天說。自宿緣法。從梵天還。展轉還至羅閱城。
所過諸天。皆為說宿緣法。佛與比丘僧。出羅閱城。槍亦
尋佛後。國人盡逐物出城。佛語眾人各自還歸。如來自
知時節。即還竹園僧伽藍。自處己房。敕諸比丘。各自還
房。阿難問佛。我當云何。佛語阿難。汝亦還房。佛便心念
是緣。我宿自造。必當償之。即取大衣四𧜼襞之。還坐本
座。佛便展右足。木槍便從足趺上下。入徹過。入地深六
萬八千由延。過地至水。水深亦六萬八千由延。過水至
火。火高六萬八千由延。至火乃焦。當爾之時。地為六反
震動。阿難諸比丘。各自心念。今此地動。其槍必刺佛腳。
佛被槍已。苦痛酸疼。阿難即至佛所。見佛腳刺槍瘡。便
死倒地。佛以水灑。阿難乃起。起已禮佛足。摩拭佛足。嗚
佛腳足。啼泣墮淚。佛以是腳。行至樹下降魔。上至三十
三天。為母說法。世尊金剛之身。作何因緣。為木所害。佛
語阿難。且止勿啼。世間因緣。輪轉生死。有是苦患。阿難
問佛今者瘡痛。增損何如。佛語阿難。漸有降損。舍利弗
及諸比丘來禮佛。佛語比丘。我乃先世自造此緣。無可
逃避。時耆婆阿闍世王等。聞佛為木槍刺腳。從床悶死
墮地。良久乃蘇。舉宮驚怖。王疾嚴駕。上車出城。城內四
姓宗族士女。百千圍遶。共至佛所。佛右脅側臥。王禮佛
已。手捉佛足。摩抆口鳴。世尊瘡痛。寧有損不。佛慰王已。
命王使坐。王言我從如來所聞。佛身金剛不壞。今者何
為木槍所刺耶。佛告王曰。一切諸法。皆為緣對。我身雖
是金剛。非木槍能壞。此宿對所壞。是故大王。當捨惡從
善。王語耆婆。汝合好藥。洗瘡咒治。耆婆即便禮佛洗足。
安藥後續止痛。佛於是為王一切眾會。說四諦法。千比
丘得漏盡意解。萬一千人得法眼淨。復有百千諸天。展
轉相告。皆來慰佛。佛語舍利弗。往昔無數阿僧祗劫前。
有兩部賈客。各有五百人。在波羅柰國。各合資財。嚴船
度海。乘風徑往。即至寶渚。渚上豐饒。衣被飲食。及玅婇
女。種種龍寶。無物不有。一部賈客。語眾人曰。我等所求
已獲。今當住此。以五欲自娛。第二薩薄。告其部眾。不應
於此久住。是時空中有天女。慈愍此輩。便於空中語眾
賈曰。此間雖有財寶婇女衣食。不足久住。卻後七日。此
地皆當沒水。語訖化去。復有魔女。欲來沒盡。諫止不去。
第一薩薄。不信天告。樂住不去。第二薩薄懼水不住。先
嚴辦船。未至之日。所將部眾。即得上船。第一薩薄。先不
嚴船。水至之日。與嚴治者。著鉾持杖。共相格戰第二薩
薄。以銃牟刺第一薩薄腳徹過。即便命終。佛語舍利弗。
第一薩薄者。今提婆達是。第二薩薄者。則我身是。爾時
第一賈客眾五百人者。則今提婆達五百弟子是。爾時
第二賈客五百眾者。則今五百羅漢是。爾時第一天女
者。則今舍利弗是。爾時第二天女者。則今名滿月比丘
婆羅弟子是。以是因緣。無數千歲經地獄苦。墮畜生中
為人所射。無數千歲。在餓鬼中。蹈鐵針上。今雖得金剛
之身。以是餘殃故今為木槍所刺。
<pb n="148"/>
<other>佛被舞杆謗緣</other>
興起行經云。佛告舍利弗。往昔阿僧祗劫前。有佛名盡
勝如來。有兩種比丘。一名無勝。一名常歡。無勝得六神
通。常歡結使未除。爾時波羅柰城。有長者名大愛。資財
無極。婦名善多。兩種比丘。往來其家。善多婦。供養無勝。
四事無乏。常歡微薄因此妒嫉。橫生誹謗。言無勝比丘。
與善多交通。不以道法供養。以恩愛供養。爾時常歡者
我身是。善多婦者婆羅門女是。以是罪緣。無數千歲墮
在地獄。受其苦痛。今雖得佛。以餘殃故。為多舌童女。舞
杆起腹。來至我前。曰汝先共我交通。使我有身。今當臨
月。事須酥油。養於小兒。盡當給我。爾時眾會。皆低頭默
然。時釋提桓因。侍後執扇。以神力化作一鼠。入其衣裏。
嚙於舞杆。忽然墮地。爾時四部弟子。及六師從眾。見杆
墮地。皆大歡喜。揚聲稱慶。
<other>咒術篇</other><other>感應緣（四驗）</other>
昔鄴中。有竺佛圖澄者。四域人也姓帛氏。少出家。清貞
務學。誦經數百萬言。善解文義。雖未讀此土儒史。而與
諸學士論辯疑滯。皆暗若符契。無能屈者。以晉懷帝永
嘉四年。來適洛陽。志弘大法。善誦神咒。能役使鬼物。以
麻油雜臙脂塗掌。千里外事。皆徹見如對面。又聽鈴音
以言事。無不效驗。時石勒屯兵葛陂。專以殺戮為威。沙
門遇害甚眾。澄憫念蒼生。欲以道化勒。於是杖策到軍
門。勒大將郭黑略。素奉法。澄即投止略家。因而勒召澄
問曰。佛道有何靈驗。澄知勒不達深理。與言曰。至道雖
遠。亦可以近事為証。即取應器盛水。燒香祝之。須臾生
青蓮華。光色曜目。勒由此信伏。澄因而諫曰。夫王者德
化洽於宇內。則四靈表瑞。政弊道消。則慧孛著現。休咎
隨行。斯乃古今之常徵。天人之明誡。勒甚悅之。凡應被
誅殘蒙其益者。十有八九。勒後因忿。欲害諸道士。并欲
苦澄。澄乃避至黑略舍。告弟子曰。若將軍信至。問吾所
在者。報云不知所之。信人尋至。覓澄不得。使還報勒。勒
驚曰。吾有惡意向聖人。聖人捨我去矣。通夜不寢。思欲
見澄。澄知勒意悔。明旦造勒。勒曰。昨夜何行。澄曰。公有
怒心。昨故權避。公今改意。是以敢來。勒大笑曰。道人謬
耳。襄國城塹。水源在城西北五里團。丸祠下。其水暴竭。
勒問澄曰。何以致水。澄曰。今當敕龍。勒字世龍。謂澄嘲
己。答曰。正以龍不能致水。故相問耳。澄曰。水泉之源。必
有神龍居之。今往敕語。水必可得。乃與弟子法首等數
人。至泉源上。其源故處。久已乾燥。坼如車轍。從者心疑。
恐水難得。澄坐繩床。燒安息香。祝願數百言。如此三日。
水忽然微流。有一小龍。長五六寸許。隨水來出。諸道士
竟往視之。澄曰。龍有毒氣。勿臨其上。有頃水大至。隍塹
皆滿。勒登位已後。事澄彌篤。時石蔥將叛。其年澄誡勒
曰。今年蔥中有蟲。食必害人。可令百姓無食蔥也。勒頒
告境內慎無食蔥。到八月石蔥果走。勒益加尊重。有事
必諮而後行。號大和尚。
宋京師有釋杯渡者。常乘木杯渡水。初在冀州。神力卓
越。世莫能測。至孟津河。浮木杯於水。憑之渡河。無假風
棹輕疾如飛。俄而渡岸。達於京師。年可四十。衣不蔽身。
或嚴冰扣而洗浴。或著屐上山。或徒行入市。唯荷一蘆
圖子。後欲往瓜洲。於江測航人告渡不肯載之。復累足
杯中。顧盻吟詠。杯自然流。直渡北岸。向廣陵遇村舍有
李家。設八關齋。先不相識。乃直入齋堂而坐。置蘆圖於
中庭。眾以其形陋。無恭敬心。李見蘆圖當道。欲遺置墻
邊。數人舉不能動。渡食竟提之而去。笑曰。四天王福於
李家。於時有一豎子。窺其圖中。見四小兒。並長數寸。面
目端正。衣裳鮮潔。於是追覓。不知所在。後三日乃見在
西界蒙籠樹下坐。李禮拜請還家。一月供養。渡不甚持
齋。與俗不殊。沛國劉興伯。為兗州刺史。遣使邀之。負圖
而來。興伯使人舉視十餘人不勝。伯自看。唯見一敗衲。
及一木杯。後還李家。復二十餘日。清旦忽去。乃合境聞
有異香。覓之見在北巖下。鋪敗袈裟於地。臥之而死。頭
前腳後。皆生蓮華。華極鮮香。邑共殯葬之。後數日。有人
<pb n="149"/>
從北來。見渡負蘆圖行。向彭城。乃共開棺。唯見靴履。
宋蜀齊後山有釋玄暢姓趙。河西金城人。少時家門為
北兵所滅。禍將及暢。番師見暢而止之曰。此兒目光外
射。非凡童也。遂獲免。仍往涼州出家。其後煽虐。剪滅佛
法。害諸沙門。唯暢得走。以元嘉二十二年閏五月十七
日。發自平城。路遊代郡。上谷。東跨太行。經歷幽冀。南轉。
將至孟津。唯手把一朿楊枝。一把蔥葉。眾騎追逐將及。
乃以楊枝擊沙。沙起天暗。人馬不能得前。有頃沙息。騎
已復至。於是投身河中。唯以蔥葉內鼻孔中。通氣度水。
以八月一日。達於楊州。洞曉經律。深入禪要占託吉凶。
靡不誠驗。
靈鬼志曰。太元十二年道人外國來。能吞刀吐火。吐珠
玉金銀。行見一人擔擔。上有小籠子。可受升餘。語擔人
云。吾步行疲極。寄君擔。擔人甚怪之。慮是狂人。便許可。
答云若見許。政欲入籠子中。擔人逾怪。下擔入籠中擔
之。亦不覺重。行數十里。樹下住食。擔人呼共食。云我自
有食。止住籠中。出飲食器物。羅列餚膳。豐腆亦辦。反呼
擔人食。未半語擔人。我欲與婦共食。即復口出一女子。
年二十許。衣裳容貌甚美。二人便共食。食欲竟。其夫便
臥。婦語擔人。我有外夫。欲求共食。夫覺。君勿道之。婦便
口中出一年少丈夫。共食有頃。其夫動如欲覺。其婦以
外夫內口中。次及食器物。此人即至國中。有一家大富。
貨財巨萬。而性慳吝。語擔人。吾試為君破奴慳。即至其
家。有好馬甚珍之繫在柱下。忽失去。尋索不知處。明日
見馬在五升甖中。終不可破。便語言。君作百人廚以周
窮乏。馬得出耳。主人即狼狽作之畢。馬還在柱下。明旦。
其父母老在堂上。忽復不見舉家惶怖。不知所在。開粧
器。忽見父母澤壺中。往守請之。云當更作千人餘食。飴
百窮者。乃當得出。既作。其父母自在床上。
<other>祭祠篇</other><other>獻佛部</other>
諸佛神力。不可思議。眾生業力。亦不可思議。昔有一貧
人。作是思惟。當詣天祠。求於現世饒益財寶。作是念已。
語其弟言。汝可勤作田。好為生計。勿令家中有所乏短。
便將其弟往至田中。此處可種胡麻。此處可種大小麥。
此處可種禾大小豆等。示彼種處已。向天祠中。為祠弟
子。作天齋會。香華供養。香泥塗地。晝夜禮拜。求恩請福。
希望現世增益財產。爾時天神觀彼人。先世了無布施
因緣。今雖精勤求請。徒作勤苦。將無有益。便化為弟。來
向祠中。時兄語言。女何所種。來復何為。化弟白言。我亦
欲求請天神。求索衣食。我雖不種。以天神力。田中穀麥。
自然足得。兄責弟言。何有田中不下種子。望有收獲。無
有是事。時彼天神。還復本形。即說偈言。汝今自說言不
種無果實。先身無施因。云何今獲果。若欲得財寶。應當
淨身口。而作布施業。以求將來果。
<other>感應緣（三驗）</other>
晉張應者。歷陽人。事淫祀。咸和八年。妻得病。應請禱。財
產略盡。妻法家弟子也。謂曰。今病日困。求鬼無益。乞作
佛事。應許之。往精舍中。見竺曇鎧。曇鎧曰。佛如愈病之
藥。見藥不服。雖視無益。應許當事佛。曇鎧與期明日往
齋應歸。夜夢見一人。長丈餘。從南來入門曰。汝家不淨。
見曇鎧隨後曰。始欲發意。未可責之。應眠覺。便炳火。作
高坐。及鬼子母座。曇鎧明往。應具說夢。遂受五戒。斥除
神影。大設福供。妻病即間。尋都除愈。咸康二年。應至馬
溝糴鹽。還泊蕪湖浦宿。夢見三人以鋼鉤釣之。應曰我
佛弟子。牽終不置。釣將北去。下一阪岸。岸下見有鑊湯
刀劍楚毒之具。應時悟是地獄。欲呼師名。忘曇鎧字。但
喚和尚救我。亦時喚佛。有頃。一人從西面來。形長丈餘。
執金杵欲撞此釣人曰。佛弟子也。何入此中。釣人怖散。
長人引應去。謂曰汝命已盡。不復久生可蹔還家。頌唄
三偈。并取和上名字。三日命過。即生天矣。應既蘇。即三
日持齋頌唄。遣人疏取曇鎧名。至日中食畢。禮佛。澡洗
著衣。如眠便盡。
宋陳安居者襄陽縣人也。伯父少事巫俗。鼓舞祭祀。神
<pb n="150"/>
影充滿其宅。父獨敬信釋法。旦夕齋戒。後伯父亡無子。
父以安居紹焉。安居雖即伯舍。而理行精求。淫饗之事
廢不復設。於是遂得篤病。而發為歌神之曲。迷悶惛僻。
如此者彌歲。而執心愈固。家人並諫之。安居不聽。經積
二年。永初元年。病發遂絕。但心下微暖。至七日夜。守視
之者。覺屍足間。如有風來。飄衣動衾。於是而蘇。有聲。既
而稍能轉動。末求飲漿。家人嘉之。問從何來。安居說云。
初有人若使者。將刀數十呼將去。從者欲縛之。使者曰
此人有福。未可縛也。行可三百里許。至一城府。樓宇甚
整。使者將至數處。如局司所居。末有人授紙筆。與安居
曰。可疏二十四通死名。安居即如言疏名成數通。有一
侍從。內出揚聲大呼曰。安居可入。既入。稱有教。付刺姦
獄吏。兩人。一云與大械。一云此人頗有福。可止三尺械。
疑論不判。乃共視文書久之。遂與三尺械。有頃。見有貴
人。翼從數十。形貌都雅。謂安居曰。汝那得來。安居具陳
所由。貴人曰。汝伯有罪。但宜錄治以先植小福。故蹔得
遊散。乃敢告訴。吾與汝父。幼少有舊。見汝依然。可隨我
共遊觀也。獄吏不肯釋械。曰府君無教。不敢專輒。貴人
曰。但付我。不使走逸也。乃釋之。貴人將安居遍至諸地
獄。備觀眾苦。遊歷未竟。有傳教來云。府君喚安居。安居
忙懼。求救於貴人。貴人曰。汝自無罪。但以實對。必無憂
也。安居至閤。見有鉗梏者數百。一時俱進。安居在第三。
既至階下。一人服冠冕。立於囚前。讀諸罪簿。須臾。赤官
具讀名牒。為伯所訴云云。府君曰。此人事佛。大德人也。
其伯殺害無辜。訾誑百姓。罪宜窮治。以昔有小福。故未
加罪。伯今復謗訴無辜。教催錄取。未及至。而府君遣安
居還。安居出至閤。局司云君可拔卻死名。於是安居以
次抽名既畢。欲向謝貴人。貴人亦至。云知汝無他。得還
甚善努力增修功德。
梁九江廬山東林寺。釋僧融。曾於江陵勸一家受戒奉
佛。適有神廟。不復宗事。融便徹取送寺。至七日後。主人
母見一鬼持赤索欲縛之。母甚惶懼。乃更請僧讀經行
道。鬼怪遂息。融晚還廬山。獨宿逆旅。時大雨雪。中夜始
眠。見有鬼兵甚眾。中有鬼將。帶甲挾刃勵聲曰。君何謂
鬼神乃無靈耶。速拽下地。諸鬼將欲加手。融默念觀音。
稱聲未絕。見一天將。可長丈餘。著廣皮褲褶。手捉金剛
杵擬之。鬼便驚散。甲冑之屬。碎為塵粉。融嘗於江陵。勸
夫妻二人。俱受五戒。後為賊引。夫遂逃走。妻將繫獄。遇
融於路。求哀請救。融曰唯至心念觀世音。更無餘信。婦
入獄後。稱念不輟。因夢沙門立其前。足蹴令去。忽覺身
貫三木。自然解脫。既聞即起。重門洞開。便越席而東。南
數里。將值民村。天夜暗冥。其夫先逃。夜行晝伏。二忽相
遇。皆大驚駭。
<other>占相部</other><other>感應緣（三驗）</other>
漢周亞夫。絳侯勃之次子也。初許負相之曰。君三年而
侯。五年而相。其貴無上。然卒以餓死。亞夫曰嘻。吾何緣
如此。若既大貴。又何故餓死。負曰不然從理入口。餓死
法也。後三年絳侯世子有罪黜。而亞夫襲侯。及破吳楚。
有大功為丞相。以忠蹇疆直。數犯景帝。竟下獄餓死。
梁州招提寺。有沙門名琰。年幼出家。初作沙彌時。有一
相師。語琰師。雖大聰明。智慧鋒銳。然命短。壽不經旬日。
琰師既聞斯語。遂詣諸大德。共相評論。作何福勝得命
延長。大德答云。依佛聖教受持金剛般若經功德最大
琰入山。志心受持般若經餘五年。因出山見相師。相師
驚怪。修何功德得壽命長。琰具述前意。相師歎之。琰後
學問優長。善弘經論。匡究佛法。年逾九十。
梁鍾山開善寺。沙門智藏。俗姓顧氏。吳郡吳人也。有墅
姥攻相。謂藏曰。法師聰辨蓋世。天下流名。但恨年命不
長。可至三十一。時年二十有九。聞斯促報。於是講解頓
息。竭誠修道。發大誓願。不出寺門。遂探經藏。得金剛般
若受持讀誦畢命。奉之至所厄年末。以香湯洗浴。淨室
誦經。以待死至。俄聞空中聲曰。善男子。汝往年三十一
者。是報盡期。由般若經力得倍壽矣。
<pb n="151"/>
<other>慈悲篇</other><other>菩薩部</other>
如大集經云。佛言。我昔為一切眾生。修菩薩行。為此法
眼。於諸眾生。起大慈心。捨己身血猶如大海。與諸乞者。
捨頭眼耳如毗福羅山。捨鼻舌等如十突盧那。捨手腳
等如毗福羅山。捨皮施等可覆一閻浮提。亦捨無量象
馬奴婢妻子。及以王位國土城邑宮殿村落等。與諸乞
者。於諸佛所。受持禁戒而無缺犯。一一佛所。無量供養
一一佛所。稟受無量百千法門。受持讀誦。善修三昧恭
敬無量三乘四果聖人。父母師長。病苦之者。無救護者。
為作救護。無歸依者。為作歸依。無趣向者。為作趣向。令
其安住。我已如是於彼三大阿僧祗劫。慈愍一切苦惱
眾生。故發大堅固勇猛之心。久修無上菩薩之行。今於
此盲真世間。無大導師。儉法之時。於如是等諸眾生中。
發心願成阿耨多羅三藐三菩提。欲於三乘菩提。令不
退轉。復願救度三惡眾生。安置善道。及涅槃樂。
<other>觀苦部</other><other>感應緣（三驗）</other>
唐益州福感寺釋道積。蜀人。日誦涅槃經一部。凡欲宣
述。必先洗滌身穢。被服淨衣。然後昇座。立性慈仁。遇癘
疾膿血穢氣者。悉為補浣衣服。治療同食。而不惡之。時
人怪問。云境無染淨淨穢由心心既不起愛憎何生。
唐新羅國大僧統釋慈藏。俗姓金氏。自小神睿澄簡。厭
世高榮。情欣方外。獨靜行禪。不避虎兕。持戒不群。慈救
為先。深隱山居。來往絕糧。便感異鳥。各啣諸果。就手送
與。鳥於藏手。同共食之。常懷慼慼。慈哀含識。作何方便。
令免生死。遂於眠寐。見二丈夫。從忉利天來曰。卿在幽
隱。欲為何利。藏曰惟為利生。乃授藏五戒訖。曰可將此
五戒利益眾生。於是出山谷中。士女受戒無窮。
唐范陽盧元禮。貞觀末。為泗州漣水縣尉。曾因重病悶
絕。經一日而蘇。云有人引至府舍。入大堂中。見灶數十
百口。其灶上有氣。矗然如雲霧直上。沸聲喧雜。有同數
千萬人。元禮仰視。見似籠盛人懸之。是蒸罪人處。元禮
遂發願大語云。願代一切眾生受罪。遂解衣赤體。自投
於釜中。因即昏然。不覺有痛。須臾有一沙門。挽元禮出
云。知汝至心。乃送其歸。忽如睡覺。遂斷酒肉安經。
<other>放生篇</other><other>救厄</other><other>感應緣（四驗）</other>
晉張崇。京兆杜陵人也。少奉法。晉太原中。符堅既敗。長
安百姓。千餘家南走歸晉。為鎮戍所拘。殺其男丁。搶其
子女。崇與同等五人。手腳共械。掘坑埋築。明日將馳馬
射之。以為娛樂。崇慮望窮盡。唯潔心專念觀世音。夜中
械忽自破。因走得脫。崇腳痛。經一寺。乃復稱觀世音。至
心禮拜。以一石置前。發誓願言。今欲過江東訴亂。晉帝
理此冤魂。救其妻息。若心願獲果。此石當分為二。崇禮
拜已。石即破焉。崇遂至京師。發白虎撙。具列冤氏。帝乃
悉如宥。
晉王懿。字仲德。太原人也。守車騎將軍。世信奉法。父苗
苻堅時為中山太守。為丁零所害。仲德與兄元德攜母
南歸。登涉峭嶮。饑疲絕糧。無復餘計。唯歸心三寶忽見
一童子。牽青牛。見懿等饑。各乞一飯。因忽不見。時積雨
大水。懿前望浩然。不知何處為淺。可得揭躡。俄有一白
狼旋遶其前。過水而反。似若引導。如此者三。於是逐狼
而渡。水纔至膝。俄得陸路。南歸晉帝。後為徐州刺史。常
欲設齋。宿昔灑掃。敷陳香華。盛列經像。忽聞法堂有經
唄聲。清婉流暢。懿遽往視。見有五沙門。在佛坐前。威容
偉異。神儀秀出。懿甚歡敬。沙門迴相瞻眄。意若依然。音
旨未交。忽竦身飛空而去。
宋沙門竺惠慶廣陵人也。經行修明。元嘉十二年。荊楊
大水。川陵如一。惠慶將入廬山。船至小。而暴風忽起。同
旅已得依浦。惟惠慶船未及得泊。飄颺中江。風疾浪涌。
慶正心端念。誦觀世音經。洲際之人。望見其船。迎飆截
流。如有數十人牽挽之者。逕到上岸。一舫全濟。
陳攝山栖霞寺沙門惠布。俗姓郝。廣陵人。少懷遠操。性
度虛梗。志行罕儔。為君王所重。或見諸人樂生西方者。
告云。方土非吾願也。如今所祈。化度眾生。如何在蓮華
<pb n="152"/>
中。十劫受樂未若三塗處苦救濟也。年至七十。與眾別
云。布命三五年在。但老困不能行道。住世何益。常願生
邊地。無三寶處。為作佛事去也。於是絕穀不食。下敕令
醫證之。縮臂不許。沈皇后欲傳香信。亦不許。臨遺訣曰。
長生不喜。夕死無憂。以生無所生滅無所滅故也。
<other>怨苦篇</other><other>傷悼部</other>
如中阿含經云。爾時世尊。告諸比丘。眾生無始生死。長
夜輪轉。不知苦之本際。若此大地。一切草木以四指量。
斬以為籌。以數汝等長夜輪轉生死。所依父母。籌數已
盡。其諸父母。數猶不盡。汝等輪轉生死。飲其母乳。多於
恒河及四大海水或生象中。飲母乳無量數。或生駝馬
牛驢。諸禽獸類。飲其母乳。數無量汝等長夜。棄於塚間。
膿血流出。亦復如是。或墮地獄。畜生。餓鬼。髓血流出。亦
復如是。爾時世尊即說偈言。一人一劫中。積聚其身骨。
常積不腐壞。如毗富羅山。若諸聖弟子。正智見真諦。又
增一阿含經云。爾時三十三天。有一天子。身形有五死
相。時彼天子。愁憂苦惱。搥胸嘆息。爾時釋提桓因。自往
其所。語天子言。汝豈不聞如來說偈曰。一切行無常生
者必有死。不生則不死。此滅最為樂。汝今何故愁憂。乃
至於斯。一切諸行。無常之物。雖使有常者。此事不然。天
子報言。云何不愁。我今天身清淨無染。光踰日月。靡所
不照。捨此身已。當生羅閱城中。豬腹中生。恒食屎尿。死
時為刀所割。是時帝釋語言。汝今可自歸佛法眾便不
墮三惡趣。故如來亦說此偈言。諸有自歸佛。不墮三惡
趣。盡漏處天人。便當至涅槃。爾時彼天問帝釋言。今如
來竟何所在。帝釋報曰。今如來在摩竭提國。羅閱城中。
迦蘭陀竹園所。天子報言。我今無力至彼。帝釋報言。汝
當右膝著地。長跪叉手。向下方界。而作是言。唯願世尊
善觀察之。今在垂窮之地願矜愍之。彼天子隨帝釋。即
便長跪向下方界。自稱姓名。自歸佛法眾盡其形壽。為
真佛子。如是至三。說此語已。不復處豬胎。乃生長者家。
是時長者婦。自知有娠。十月滿。生一男。端正無雙。至十
歲。父母將至佛所。時佛為說法。即於座上。諸塵垢盡。得
法眼淨。無復瑕穢。後離俗出家。得阿羅漢果。
<other>八苦部</other>
如五王經云。佛為五王說法。人生在世。有無量眾苦切
身。今為汝等。略說八苦。一生苦。二老苦。三病苦。四死苦。
五恩愛別離苦。六所求不得苦。七怨憎會苦。八憂悲苦。
<other>感應緣（一驗）</other>
吳王夫差。殺其臣公孫聖。而不以罪。後越伐吳。吳敗走。
謂太宰嚭曰。吾前殺臣公孫聖投於胥山之下。今道當
由之。吾上畏蒼天。下慚於地。吾舉足而不進。心不忍往。
子試唱於前。嚭乃向餘杭之山。呼曰。公孫聖。三呼而三
應。吳主大懼。嘆曰蒼天蒼天。寡人豈可復歸乎。遂不返。
<other>業因篇</other><other>引證</other>
又辨意長者子經云。爾時世尊。與大眾會。說法。時舍衛
城中。有長者子。名辨意。從五百長者子詣佛所。為佛作
禮。叉手白言。有何因緣。得生天上。復何因緣。來生人中。
復何因緣。生地獄中。生餓鬼中。生畜生中。復何因緣。常
生尊貴中。眾人所敬。復何因緣。生奴婢中。為人所使。復
何因緣。生庶民中。口氣香潔。身心常安。為人所譽。不被
誹謗。復何因緣。得生為人。常被誹謗。為人所憎。形體醜
惡。身意不安。常懷恐怖。復何因緣。所生之處。常與佛會。
聞法奉眾。初不差違。遭遇智識。逮得好心。若作沙門。當
得所願。唯願世尊。分別解說。令使眾會。得聞正教。佛告
長者子。諦聽。吾當為汝解說。有五事行得生天上。一慈
心不殺悉養物命。令眾得安。二賢良不盜他物。布施無
貪。濟諸窮乏。三貞潔。不犯外色男女護戒奉齋精進。四
誠信。不欺於人。護口四過。無得貪欺。五不飲酒。不經過
口。行此五事。乃得生天。復有五事。得生人中。一布施。恩
潤貧窮。二持戒。不犯十惡。三忍辱。不亂眾患。四精進勸
化。無有懈怠。五一心奉孝盡忠。是為五事。得生人中。大
富長壽。端正威德。得為人主。一切敬持。復有五事。死入
<pb n="153"/>
地獄。一不信有佛法眾而行誹謗輕毀聖道。二破壞佛
寺尊廟。三四輩轉相誹謗不計殃罪。無敬順意。四反逆
無有上下君臣父子。不相順從。五當來有欲為道。已得
為道。便不順師教誨而自貢高。輕慢謗師。是為五事。死
入地獄。展二地獄無有出期。復有五事。墮餓鬼中。一慳
貪不欲布施。二盜竊不孝二親。三愚闇無有慈心。四積
聚財物。不肯衣食。五不給父母兄弟妻子奴婢。是為五
事。墮餓鬼中。復有五事。墮畜生中。一犯戒私竊偷盜。二
負債抵而不償。三殺生以身償之。四不喜聽受經法。五
常以因緣艱難。齋戒施會。以俗為緣。是為五事。生畜生
中。復有五事得為尊貴。一施惠普廣。二敬禮。三寶及眾
長者。三忍辱。無有瞋恚。四柔和謙下。五博聞經戒。是為
五事。得為尊貴。眾人所敬。復有五事。常生卑賤。一憍慢
不敬二親。二剛強無恪心。三放逸不禮三尊。四盜竊以
為生業。五負債逃避不償。是為五事。常生卑賤奴婢之
中。復有五事。得生人中。口氣香潔。身心常安。一至誠不
欺於人。二誦經無有彼此。三護戒不謗聖道。四教人遠
惡就善。五不求人長短。是為五事。生於人中。口氣香潔。
身心長安。為人所譽。不被誹謗。復有五事。若在人中。為
人所憎。一常無至誠欺詐於人。二大會之中有說法者
而誹謗之。三見諸同學而輕試之。四不見他事而為作
過。五鬥亂兩舌彼此。是為五事。若在人中。常被誹謗。身
心不安。常懷恐怖。復有五事。所生之處。常與佛法眾會。
一身奉三寶。勸人令事。二作佛形像。當使鮮潔。三常奉
佛教。不犯所受。四普慈一切。與尊正等。如愛赤子。五所
受經法。晝夜諷誦。是為五事。所生之處。常與佛法眾會。
初不差違。見佛聞法。便得好心。若作沙門。即得所願。於
是長者子辯意。聞佛說是五十事要法之義。欣然歡喜。
逮得法忍。五百長者子。皆得法眼淨。
<other>因果</other><other>感應緣（一驗）</other>
楚王遊於苑。白猿在焉。王命善射者令射之。數發。猿搏
矢而嬉。乃命由基。由基撫弓。則猿抱木而虛。及六國時。
更嬴謂魏王曰。臣能為虛發而下鳥。魏王曰。然則射可
至於此乎。更嬴曰可。聞鴈從東方來。更泣發而鳥下焉。
<other>受報篇</other><other>現報部</other>
佛說行七行現報經云。爾時世尊。告諸比丘。有七種人。
可事可敬。是世間無上福田。一者行慈。二者行悲。三者
行喜。四者行護。五者行空。六者行無相。七者行無願。其
有眾生行此七法。於現法中。獲其果報。阿難白佛言。何
故不說須陀洹。斯陀含。阿那含。阿羅漢。辟支佛。乃說此
七事乎。世尊告曰。行慈七人。其行與須陀洹。乃至佛等。
其事不同。雖供養須陀洹等。不現得報然供養此人者。
於現世得報。是故阿難。當勤勇猛。成辦七法。
<other>住處部</other>
問曰。未知以何義故。於初禪中。別取梵王。於第四禪中
別取無想天并五淨居立為三有。別於初四禪者。有何
義耶。答曰有。謂彼初禪大梵天者。外道人等。恒計以為
能生萬物之本。違之則受生死。順之則得解脫。又彼梵
王。亦復自計己身能為造化之主。是一是常。是真解脫。
如來為欲破彼情見。是故別摽說為有也。第二無想天
者。謂彼天中。悉得定壽五百大劫無心之報。外道人等。
於此不達。而復計為真實涅槃。是故樂修無想之定。求
生彼處。如來欲破情見。是故別摽說為有也。第三五淨
居者於中有彼摩醯首羅天王處。外道人等。亦復計彼
天王。能為造化之本。歸之則得解脫。為破此見。是故如
來別摽說有。別說之意義於斯顯。問曰。未知於彼六趣
之中。四種惡趣。各立一有。人中立四。天中乃立十七有
者何義。答曰有。所謂於彼四惡趣中。苦惱多故。眾生不
欲樂住情微。是故就趣各立一有。人趣次勝。眾生樂住
心已殷著。是故隨方說之。為四天趣。最勝樂住之情。最
為殷上。是故隨處說處。說為十七。二十五有。
<other>罪福篇</other><other>福行部</other>
述曰。此明福行者。對罪行說。明凡夫修欲界善者。但使
<pb n="154"/>
亂心修諸事福。定生下界。名欲界業。五道之中。皆悉得
起先就地獄說。地獄之人。亦有三善業。即是意地三善
根。如仙譽國王。殺五百婆羅門。生地獄中。發生信心。生
甘露國。此善不滅生便得之名。為生得善依此善根得
起善心。第二畜生龍等。亦有修善。如涅槃經佛說。時無
量鳥獸。發菩提心。生於天上。以其身口七善律儀普於
一切眾生處起故薩婆多論。畜生以癡鈍故。不發律儀。
若依成論。鬼神畜等。亦有得戒如天帝釋多受八戒。龍
等亦受。不局在人。若論色戒諸天上得成下。亦得寄起
下界善業。如諸梵天。見佛禮拜。發言讚嘆。是其初禪威
儀心起。據此所依。無記非善。第二明色界四禪定業。依
身起處。若鬼畜中。值聖強緣。能悟道者。亦得修起。若就
人天以論修色界業。所謂無貪無瞋正見。若依定心發
得禪戒。禪戒則是身口七善。故得禪時。有色十善。若就
無色諸天以論依毗曇無色界天。不得起色界定業。
<other>感應緣（一驗）</other>
唐武德中。遂州總管府。記室參軍孔恪。暴病死一日而
蘇。目說被收至官所。問何故殺牛兩頭。恪云不殺。官曰
汝弟證汝殺。因呼恪弟。弟死已數年矣。既至。枷械甚艱。
官問汝所言兄殺牛虛實。弟曰兄前奉使招慰獠賊。使
某殺牛會之。實奉兄命。恪曰使弟殺牛。實國事也。官曰
汝殺會獠。以招慰為功。用求官賞。何云國事。因謂恪弟
曰。以汝證兄。故久留汝。兄既遣殺。汝便無罪。放任受生
言訖。弟忽不見。亦竟不得言敘。官又問恪。因何復殺兩
鴨。恪曰前任縣令。殺鴨供官客耳。官曰官客自有料無
鴨。汝以鴨供之。非罪而何。又問何故復殺雞卵六枚。曰
平生不食雞卵。唯憶小年九歲時。寒食日。母與六卵。因
煮食之。官曰欲推罪母耶。恪曰但說其因。實自恪殺之
也。官曰汝殺他命。當自受之。言訖忽有數十人。皆來執
恪將出去。恪大呼曰。官府亦大枉濫。官聞之呼還曰。何
枉濫。恪曰生來有罪。皆不見遺。生來修福。皆不見記。豈
非濫乎。官問主司。恪有何福。何為不錄。主司對曰。福亦
皆錄。量罪多少。恪福少罪多。故未論其福。官怒曰。雖先
受罪。何不唱福示之。命鞭主司一百。倏忽鞭訖。血流濺
地。既而唱恪生來所修之福。亦無遺者。官謂恪曰。汝應
先受罪我更令汝歸七日。可勤追福因甦。
<other>欲障</other>
夫論欲過者。謂五欲弊魔。六塵惡賊。佛判邪惑。迷障佛
性。故涅槃經云。眾生五識。雖非一念。然是有漏。復是邪
倒。增長諸漏。為一切凡夫。取著於色。乃至著識。以著色
故。則貪心生。乃至為識所繫縛。以繫縛故。則不免於生
老病死。憂悲大苦。一切煩惱。
<other>訶欲</other>
智度論云。哀哉眾生。常為五欲所惱。而求之不已。將墜
大坑。世人愚惑。貪著五欲。至死不捨。受無量苦。此之五
欲。得須臾樂。如密塗刀。舐者貪甜。不知傷舌。色聲香味
触禪家正障。若欲修定。皆應棄之。
<other>四生篇</other><other>感應緣（二驗）</other>
晉沙門支遁。字道林。陳留人也。神宇雋發。為老釋風流
之宗。常與其師辯論物類。謂雞卵生用未足。殺之與諸
蜎動不得同罰。師尋亡忽見形。來至遁前。手執雞卵投
地破之。見有雞鶵。出殼而行。遁即悟。悔其本言。
唐相州滏陽縣人。信都元方。少有操尚。尤好釋典。年二
十九。至顯慶五年春正月死。死後月餘。其兄法觀寺僧
道傑。將一巫者至家。遣求元方與語。具述平生之意。并
詩二首。其書疏。大抵勸修功德。及念佛寫經。以為殺生
之業。罪之大者。無過於此。
<other>十使篇</other><other>述意</other>
蓋聞三界昏寢。皆由十使為窟宅。六賊攀緣。實因五住
為猛將。致使妄想虛搆。惑倒交興。萬苦爭纏。百憂總萃。
<other>會名</other>
初釋名者。一身見二邊見三邪見四戒取五見取六貪
七瞋八癡九慢十疑此之十使。生死根本。第一身見者。
<pb n="155"/>
色心相依名之為身。凡愚迷此。執為我人。是知我見生
煩惱之。原故涅槃經云如大賊。欲劫人時。要因內人。六
塵賊。亦復如是。欲劫善法。要因內有眾生知見。常樂我
淨不空等相。有智之人。內無是相又大寶積經云。如咽
塞病。即能斷命。一切見中。惟有我見即時能斷於智慧
命也。第二邊見者。如中論說生滅故。不常相續故不斷
離此斷常。名為中道。故知因果。非定斷常。於現報中。凡
愚不觀念念遷滅。則是常見不觀念念新生則是斷見
若於來報愛未盡著。隨業受生。六道不定。第三明邪見
者。謂謗無因果。乖正名邪。一切諸見。皆違理起。如觀佛
三昧經云。不信因果。斷學般若等重罪。過殺八萬父母
罪。此由邪見感斯重報。故中論云。邪見有二。一言無罪
福。無佛賢聖。捨善為惡。二貪著於我。分別有無。故不得
涅槃道。第四明戒取者。但諸妄執戒定之人。隨其別執。
自有二種。一是獨頭。所謂直取持戒為道。或取苦行為
道。或取布施為道。乃至或取入禪定事以為真道。此等
直取所行之事。不知非道。謬執為道。二是足上。謂有愚
人。不解正理。妄立是非。謂己見是。取為真道。則名戒取。
此後戒取。依前見生。前見與後戒取。為本戒取所依。名
為腳足。第五明見取者。謂取世有漏善法。及有漏果。於
內身不淨謂淨。即獨頭見取。或己見是。餘者非。便生心
於己見上。後更起心。取前身見。亦名為足上見取。故俱
舍論云。一切有流法聖人所棄捨此見於境。僻執堅牢。
非聖慧刀無由令捨。第六明貪使過者。或愛自身他身。
或愛妻子室宅田園。或愛善法。如愛佛菩提等若依大
乘。此皆是使。第七明瞋使過者。大莊嚴論云。身如乾薪。
瞋恚如火。未能燒他。先自焦身。又正法念經云。瞋心如
火。燒一切戒。瞋是大斧。能破法轎。又華嚴經云。一切惡
中。無過是瞋。第八明癡使過者。若依成論。邪心分別。無
正慧明。故曰無明。又毗曇論說。無明使有其二種。一者
不共。二者相應。言不共者。於四諦理。及色聲香味觸等。
緣而不了。是獨無明。二相應無明者。一切諸煩惱中。無
知之心。與諸使合。名為相應無明。此無明。在善無記中。
要觀無性。方得漸除。迷事取性。則成有漏。第九明慢使
過者。慢有八種。一直名慢。謂我勝彼。有恃我心。二者大
慢。謂於等處自謂為大。三者慢慢。謂於上境。謂己勝彼。
此過最重。四者不如慢。謂他行德。過己彌深。雖不如彼。
凌他多邊。五者傲慢。謂於父師長上。不肯恭敬。六者我
慢。謂於色心無我法中。執我自高。七者增上慢。未得聖
而謂已得。於此出世。增上法中起心生慢。八者邪慢。謂
無德自高。恃惡凌人。此八慢心。皆悉名為慢使煩惱也。
第十明疑使過者。疑有二種。一疑事。如夜見樹。疑為人
等。此諸事疑。若望大乘。是暗妄心。二者疑理。一切世間
出世間事。皆不能成。但起決定心。學不須疑。上下皆有
十使。上界雖無麤現瞋使。自餘九使。皆常具。有修得定
者。雖伏欲結。由有此使。故不得出世界也。
<other>迷理部</other>
述曰。迷理不同。良由眾生無始時來。流轉生死。不能斷
漏。得出世果。致令十使煩惱。是能障業。四真諦法。是所
障理。言四諦者。一苦。二集。三滅。四道。生滅無常。理實是
苦。逼迫行者。名為苦諦。諦是實義。審爾不謬。故稱為諦。
有漏善惡。皆能生果。理是因集。名為集諦。煩惱盡處。名
之為滅。理實不生。名為滅諦觀理除壅。此實不虛。名為
道諦。若依毗曇論云。身見邊見唯迷苦諦。依身苦報。計
斷計常是故邊見亦迷苦生。是故身見不依集起。知集
非我。不名迷集。邊見依身。亦不依集。若論戒取。迷苦及
道。謂精勤苦行。能斷生死。不知事中苦身是道。身苦非
是聖道。是故戒取。有迷苦者。有迷道者。不迷於集滅。是
聖果。若論邪見見取及疑邪見者。謗無因果。該凡及聖。
是謂通迷見取者。於自身報。取為第一。即為迷苦於是
善業。計為第一。即名迷集。若取梵天。無想天等以為涅
槃。名為迷滅。於彼戒取所言之道。取為第一。名為迷道
因之與果。不知有無。生疑不決。故苦集非道。識觀是道。
<pb n="156"/>
方斷戒取。正識滅道。以為第一。不將有漏。以為勝好。知
世可厭。方斷見取。以見四諦。不生疑謗。證信決定。方斷
絕疑邪。是故身邊戒見邪疑迷理而生還見理斷不將
塵境色聲等事。以為我人計斷常等。故雖正識色聲等
事。不斷我心。乃至疑使。若論負瞋癡慢四使。通障見修。
皆迷理事。謂依見起則名迷理。若依事生則名迷事。故
見理時彼瞋則斷。依見起癡不知見過。後見理時。彼癡
則斷。依見起慢。恃見自高。後見理時。彼慢則斷。是故貪
等依見起者亦是迷理。見理方斷。所言貪等依事起者
謂依塵境色聲香等。於此起貪纏綿難斷。故見理時。仍
有未斷後更修道數數漸除。瞑慢癡等。依事皆爾。此明
十使。迷理不同。
<other>斷障部</other>
述曰。此十使煩惱。斷有難易。諸惑難識易斷。貪等四使。
易識難除。難識者。謂凡常迷理。易斷者。入理即盡。若依
諸經教人入道。多直說觀生滅無我。則斷諸結。出離生
死。又如經說。緣覺性人。不解四諦法門名字。直藉事緣。
觀生無我。便斷諸結。過諸聲聞。於此直作無我。觀中雖
不作其四諦別解。如此觀時。具有四諦。謂彼所觀。有漏
報身。念念生滅。是理苦集。從前名苦。生後名集。知無我
時。即是見苦。爾時無我。即斷事集。所斷不生。即是證滅。
此能觀智。即是聖道。是故直觀無我之時。具有四諦。斷
結得出。不要別觀四諦方出。故成論引經說言。如甄叔
迦經中。說種種得道因緣。非但以四諦得道。故知入道
不要別觀。總無我一行亦得。若能明見身心無我。則是
見道。斷諸見惑。但諸見惑。約諦分別三界。合說有八十
八。若學修善者。皆知厭貪瞋癡慢於其我心。及執戒等。
不學是過。是故難識。如涅槃釋我見戒取及以疑等一
切眾生。於戒取中。不見其過。故使為結。若學觀身心生
滅。分見無我。煩惱薄時。即知觀智。是斷法道。心中六使。
自然永無。謂知色心。生滅非人。則無我心。邊見自斷。以
觀見理。識聖道故。正信無疑謗無自斷。智慧是道。戒等
非勝。則無戒取。見取自斷。是故六使。難識易斷。以難識
故。無始來迷。以易斷故。解理則盡。不同貪等。易識難斷。
以易識故。人多不執。以難斷故。那舍亦有。是故智人。學
修業者。惟修觀解。除迷入道。若學觀行。雖昧名凡。少解
理時。即無妄取。若不學解。恒迷道法。雖修諸善。不除邪
執。非直妄執。自不能出多謗正法。及行道者。以其迷心
未識邪正。不知他是。不與己同。即謂己是。說他為非。是
故迷人。心無道法。多依世善。妄執相非。故俱舍論云。在
家由取五塵故。與在家起鬥爭。出家由取諸見各不同
故。與出家起鬥爭。又成論云。若人持戒取為清淨。名戒
取結。即謂所取以為真實。餘皆妄語。名見取結。又戒取
是出家人縛。諸欲是在家人縛。又戒取者。雖復種種行
出家法。空無所得。又因此戒取。能謗正道。及行正道者。
又戒取。是諸外道起憍處。知戒取等。是世善招生死果。
故名隨苦。非真道法。此名十使。斷有難易。
<other>殺生部</other><other>感應緣（三驗）</other>
梁時有人。常以雞卵白。和沐。云使髮光每沐輒破二三
十枚卵。臨終但聞髮中啾啾數千雞卵之聲。
唐京兆殷安仁家富。素事慈門寺僧。以義寧元年初。有
客寄其家停止。客盜他驢。於家殺之。驢皮遺安仁家。至
貞觀三年安仁遂見一人於路。謂安仁曰。追汝使。明日
至。汝當死也。安仁懼。徑至慈門寺。坐佛殿中。經宿不出。
明日果有三騎。并步卒數十人。皆兵杖入寺。遙見安仁
呼出。安仁不應。而念誦逾進。鬼相謂曰。昨日不即取。今
日修福如此。何由可得。因相與云。留一人守之。守者謂
安仁曰。君往日殺驢。驢今訴君。使我等來攝君耳。安仁
遙答曰。往者他盜自殺驢。但以皮與我耳。倩君還為我
語驢。我不殺汝。然今又為汝追福。於汝有利。當捨我也。
此人許諾。曰驢若不許。我明日更來。如其許者。不來矣。
言畢而出。明日遂不來。安仁於是為驢追福。而舉家持
戒菜食云。
<pb n="157"/>
唐顯慶年中。長安城西路側店上。有家新婦。誕一男。月
滿日親族慶會。買得一羊欲殺。羊數向屠人跪拜。屠人
報家內大小。不以為徵。遂即殺之。將肉釜煮。令產婦抱
兒看煮。抱兒前。火釜忽然自破。釜湯衝灰。火直射母子。
母子俱亡。親族及鄰人見者。莫不酸切。俱斷酒肉暈辛。
<other>遺物</other><other>感應緣（二驗）</other>
隋大業八年。宜州城有一家姓皇甫。居家兄弟四人。並
皆勤事生業。其第二弟名遷。於後一時。母在堂內取六
十錢。欲令市買。且置床上。母向舍後。其遷從外來入堂。
左右顧視不見人便偷錢將出私用。母還覓錢不得。不
知兒將去遂鞭打合家大小。大小皆怨。至後遷亡。託胎
家內母豬腹中。經由三五月。產一豚子。次年八月社至
得錢六百文。賣社家。於夜豬以鼻觸婦。睧夢云。我是汝
夫。為取婆六十錢。枉及合家浪受楚栲。令我作豬償債。
今將賣與社家。縛我欲殺。汝是我婦。何忍不語。婦夢忽
寤。仍未信之。復眠還夢如是。婦驚著衣。向堂報姑。姑已
起坐。還夢同婦。兒女亦同此夢。母令遷兄并兒。持錢一
千二百文。馳騎急去。去舍三十里贖豬。社家不肯。憑一
有識解信敬人。委曲贖得。既得豬已。驅向野田。兄語豬
云。汝審是我弟。汝可急前還家。豬遂馳走在前還舍。
唐長安市里風俗。每至歲元日已後。遞作飲食相邀。號
為傳坐。東市筆生趙大。次當設之。有客先到。向後見其
碓上有童女年可十三四。著青裙白衫。以汲索繫頸。泣
淚謂客曰。我主人女也。往年未死時。盜父母百錢。欲買
脂粉未及而死。其錢今在廚舍內西北角壁中。然我既
以盜之。坐此得罪。今當償命。言畢化為青羊白頭。客驚
告主人。主人問其形貌。乃是小女。死已二年矣。於廚壁
取得百錢。似久安處。於是送羊僧寺。合門不復食肉。
<other>邪淫部</other>
第一明貪欲滋多。如火益乾薪。薪火猶離捨。愛火燒世
間纏綿不可捨。第二明觀女不淨。汝身自莊嚴。華香以
瓔珞。凡夫所貪愛。智者所不惑。第三明女人難親可厭。
女人最為惡。難與為因緣。恩愛一縛著。牽人入罪門。又
智度論云。菩薩觀種種不淨。於諸衰中。女衰最重。火刀
雷電霹靂。怨家毒蛇之屬。獨可暫近。女人慳姤瞋諂。妖
穢鬥爭貪嫉。不可親近。
<other>感應緣（一驗）</other>
晉桓道愍者。譙人也。晉隆安四年喪婦。道愍內顧甚篤。
纏痛無已。其年夜始寢。視屏風上。見有人手。驚起炳炬。
乃其婦也。形貌莊飾。具如生平。愍了不畏懼。遂引共臥。
言語往還。陳敘存亡。愍曰卿亡來初無音影。今夕那得
忽還。答曰欲還何極。人神道殊。各有司屬。無由自任耳。
新婦生時。差無餘罪。止因疑君憐愛婢使。以此姤忌之
心。受報地獄。始獲免脫。今當受生為人。故來與君別也。
愍曰當生何處可相尋不。答曰但知當生。不測何處。一
為人世。無容復知宿命。何由相尋求耶。至曉涕泗而別。
<other>惡口部</other>
凡夫毒熾。恚火常然逢緣起障。觸境生瞋。乖菩薩之苦
心。違如來之慈訓。故業報差別。又百緣經云。爾時世尊
初成佛。便欲教化諸龍王。往至須彌山下。現比丘形。端
坐思惟。時有金翅鳥王。入大海中。捉一小龍。還須彌頂。
方欲食啗。時彼小龍。命故未斷。遙見比丘。端坐思惟。至
心求哀。尋即命終。生舍衛國婆羅門家。名曰負梨。端正
殊玅世所希有。因為立字。名須菩提。年漸長大。智慧聰
明。無有及者。唯甚惡性。凡所眼見。人及畜生則便瞋罵。
父母親屬皆共厭患。無喜見者。遂便捨家。入山林中。乃
見鳥及草木。風吹動搖。亦生瞋恚。終無喜心。時有山神。
語須菩提言。汝今何故。捨家來此山林之中。既不修善
則無利益。虛自疲苦。今有世尊。在祗洹中。有大福德能
教眾生。修善斷惡。今若至彼。必能除汝瞋恚惡毒。時須
菩提聞山神語。至祗洹中。見佛世尊。三十二相。八十種
好。光明普曜。如百千日。心懷歡喜。前禮佛見。卻坐一面。
佛即為說瞋恚過惡。愚癡煩惱。燒滅善根。增長眾惡。後
<pb n="158"/>
受果報。墮在地獄。備受苦痛。不可稱計。設復得脫。或作
龍蛇。羅剎鬼神。心常含毒。更相殘害。時須菩提。聞世尊
說是語已。心驚毛豎。尋自悔責。即於佛前懺悔罪咎。豁
然獲須陀洹果。佛即聽許。善來比丘。鬚髮自落。法服著
身。便成沙門。精進修習。得阿羅漢果。諸天世人所見（敬仰）。
<other>兩舌部</other><other>感應緣（一驗）</other>
唐咸陽有婦女姓梁。貞觀年中。死經七日而蘇。自云被
人收將至一大院內。見有大廳。有一官人據案執筆。翼
侍甚盛。令人勘問云此婦女合死不。有人更齎一案。勘
云。與合死者同姓名。所以追耳官人敕左右即放還。梁
白官人云。不知梁有何罪。請即受罪而歸。官人即令勘
案云梁生平惟有兩舌惡罵之罪。更無餘罪。即令一人
括舌。一人執斧斫之。日常數四。凡經七日。始送令歸。初
似落深崖少時如睡而覺。家人視其舌上。猶大爛腫。
<other>慳貪部</other>
故攝論云。慳惜是多財障嫉姤是尊貴障。又眾生起貪。
無過色財。第一愛色多過。如有人性愛好華。不見華莖
毒蛇過患。即便前捉。捉已蛇螫。螫已命終。墮三惡道。第
二於財生貪。貪財致禍。大苦所惱。乖背道俗。失於親疏。
故智度論云。財物是種種煩惱罪業因緣。若持戒禪定
智慧種種善法。是涅槃因緣。又大莊嚴論云。我曾昔聞
舍衛國中。佛與阿難。曠野中行。於一田畔。見有伏藏。佛
告阿難。是大毒蛇。阿難白佛。是惡毒蛇。爾時田中有一
耕人。聞佛阿難說有毒蛇。作是念言。我當視之。沙門以
何為惡毒蛇。即往其所。見真金聚。而作是言。沙門所言
是毒蛇者乃是好金。即取此金。還置家中。其人先貧。衣
食不供。以得金故。轉得富饒。衣食自恣。王家怪其卒富
而糾舉之。繫在獄中。先所得金。既已用盡。猶不得免。將
加刑戮。其人唱言。毒蛇阿難。惡毒蛇世尊。傍人聞之。以
狀白王。王喚彼人而問之曰。何故唱言毒蛇阿難。惡毒
蛇世尊。其人白王。我於往日。在田耕種。聞佛阿難說言
毒蛇。惡毒蛇。我於今日。方乃悟解。王聞此說。遂放去之。
佛告王曰。過去久遠。有迦葉佛入涅槃後。時一長者生
舍衛國。作田家子。有辟支佛來詣其家。而從乞食。時此
長者。便持食施。辟支得食。飛空而去。長者見已。作是誓
願。持此善根使我世世所生之處。不墮三塗。常多財寶。
布施已後。復生悔心。後所生處雖處富貴。不得食此極
富之樂。如盧至長者經云。昔佛在世時。舍衛城中。有一
長者名盧至。其家巨富。財產無量。由於往昔施勝福田。
故獲斯報。然其施時。不能志心。故今雖富。意長下劣。所
著衣裳。垢弊不淨食則糠菜以充其饑。渴唯飲水。行乘
朽車。勤營家業。猶如從僕。常為世人所笑。後於一時。城
中人民。大作節會。盧至見已。便生念言。彼既歡會。我亦
當爾。即疾歸家。自開庫藏取得五錢。用兩錢買麨。兩錢
沽酒一錢買蔥。取鹽一把。衣衿褁之。齎出城外。趣一樹
下。見多象馬。恐來搏撮。即詣塚間。復見豬狗。尋更逃避。
至空靜處。酒中鹽薑和麨飲之。時復嚙蔥即時大醉。醉
已起舞。揚聲而歌。我今節慶會。縱酒大歡樂。逾過毗沙
門。亦勝天帝釋。時值帝釋。與諸天眾。欲至佛所。遇見盧
至醉舞而歌。罵辱於我。我當惱之。即變己身作盧至形。
往到其家。聚集母妻。眾婢眷屬。於母前坐而白母言。我
於前後有大慳鬼。隨逐於我。使我慳惜。不著不啗。不與
眷屬。皆由慳鬼。今日出行。值一道人。與我好咒。得除慳
鬼。然此慳鬼。與吾相似。彼若來者。當好行棒。其必詐稱
我是盧至。一切家人莫信。急當閉門。慳鬼倘來。待我所
作。然後開門。即作好食。合家充飽。復開庫藏。出諸財寶。
衣服瓔珞。賜與母妻。居家眷屬。及施餘人。訖已。人聞盧
至慳鬼得除。皆來觀看。盧至酒醒。歸家到門。聞歌舞聲。
極大驚愕。打門叫喚。都無聞者。帝釋聞喚。語眾人言。打
門喚者。或是慳鬼。人聞慳鬼。開門走避。盧至得入。居家
眷屬。悉皆不認。言是慳鬼。即便捉腳。倒曳打棒。驅令出
門。到巷大哭。唱言怪哉。我今身形。為異於本為不異本
何故家人。見棄如是。言我是鬼。都不見認。請諸人等。更
<pb n="159"/>
看我面。我今實是盧至。爾時諸人聞是語已。皆悉同心。
咸言盧至。汝今云何欲何所為。盧至云。願為我證。我欲
見王。王聞愍念。語傍人言。知其意者當代道之。傍人答
王。不知何人。形貌相似。至其家中。詐稱盧至。家人皆信。
散用財物。一切蕩盡。家人不識。打棒驅出。反如路人。王
聞遣使喚相似者。並立王前。王見二人。相貌言笑。一切
相似。王謂後者是。其盧至語前者言。我是盧至。彼非盧
至。王問後者。盧至慳貪。汝好惠施。云何稱言是盧至耶。
即答王言。我聞佛法慳貪之者。墮餓鬼中。百千萬歲。受
饑渴苦畏怖因緣。故捨慳貪。王言實爾如似垢衣灰洗
即淨煩惱垢心聞法即除。王見是已。即別二人。置於異
處。各遣條牒親屬頭數。種種財物。速書將來。二人持盡
隱密之事。及以書跡。悉皆相似。王不能別。王喚母問。母
語王言。此是我兒。彼非我子。是慳鬼也。王復問母。頗見
身上瘡瘢里子私密之事可識不。母答王言。兒在脅下
有小瘡瘢。猶小豆許。王遣脫衣高舉臂看。見兩瘡瘢大
小相似。王見大笑。怪未曾有。深自克責一切眾生愚暗
所覆不別其偽。如此之事。唯佛能了。即以二人置於象
上。共至佛所。請決所疑。爾時世尊。語帝釋言。汝作何事。
帝釋即滅盧至身相。還復本形。種種光明。合掌向佛。佛
語帝釋。一切眾生。皆有罪過。宜應放捨。佛語盧至。汝還
歸家。看汝財物。盧至白佛。所有財物。帝釋用盡。歸家何
為。帝釋語言。我不損汝一毫財物。盧至語言。我不信釋
唯信佛語。以信佛故。即便得須陀洹果。又百緣經云。佛
在王舍城。迦蘭陀竹林。爾時目連。在一樹下。見一餓鬼。
身如燋柱。腹如太山。咽如細針。髮如錐刀。纏刺其身。諸
支節間。皆悉火然。渴乏欲死。唇口乾燋。欲趣河泉。變為
涸竭。假令天降甘露墮其身上。皆變為火。目連即問業
緣。爾時世尊。告目連言。此賢劫中。波羅柰國。有佛出世。
號曰迦葉。有一沙門。涉路而行。極患熱渴。時有女人。名
曰惡見井傍汲水。住從乞水。女報之曰。使汝渴死。我終
不與。於時沙門既不得水。服道而去。時彼女人。有來乞
者。終不施與。其後命終。墮餓鬼中。以是業緣。受如是苦。
<other>邪見部</other>
又中阿含經云。佛告比丘。若凡愚人。作身惡行。口惡行。
意惡行。命終之後。生於惡趣泥犁之中。受極苦痛。而不
命終。要令惡盡。乃得出耳。地獄罪畢。生於種種。畜生之
中。常處暗冥。共相啗食受苦無量。畜生罪畢。或生人中。
貧窮下賤。為他役使。形貌醜陋。耳根殘缺。或復短命。若
作惡業。身死還生在泥犁中。輪轉無窮。佛告比丘。若智
慧人。身作善行。口善行。意善行。命終生於善處。天上一
句受樂。如轉輪王。與七寶俱。人間。四妙。佛告。比丘。此為
樂不。比丘答佛一寶一妙。猶為極樂。何況七寶四妙居
耶。

<other>醒世卷八目錄（細觀禪戒人。可不思自過自悔。劫孽應時立滌）</other>
六度篇（布施　法施　財施　勸持戒　感應錄　勸忍　精進　策修　感應緣（二驗））
禪定部（述意　引證　頭陀　感應緣（二驗）　智慧　感應緣（二驗））
懺悔篇（述意　會意　儀式　洗懺　感應緣（二驗））
受戒篇（神衛　八戒　會名　功能）
三聚部（戒相　優劣　感應緣（二驗））
破戒篇（引證　感應緣（二驗））
受齋篇（感應緣（二驗）　破齋　感應緣（一驗））
賞罰篇（引證　感應緣（一驗））
利害篇（引證　感應緣（一驗））
穢濁篇（五辛　感應緣（一驗）　便利　感應緣（二驗）　酒肉　感應緣（一驗）
病苦篇
斂念部（感應緣（三驗））
捨身篇（感應緣（三驗））
送終篇（受生　感應緣（四驗））
法滅篇（五濁）
雜要篇（四依）
翻譯部（附音釋）
<pb n="160"/>

<sarticle><article>醒世錄卷八</article></sarticle>
武原居士徐昌治覲周　編輯
金粟寺住持行元百癡　校閱
<other>六度篇</other><other>布施部</other>
如涅槃經云。菩薩凡行施時。不見受者。持戒破戒。是田
非田。此是知識。此非知識。施時不見是器非器。不擇日
時。是處非處。亦復不計饑饉豐樂。不見因果。此是眾生。
此非眾生。是福非福。雖復不見施者受者。及以財物。乃
至不見斷及果報。而常行施。無有斷絕。菩薩若見持戒
破戒。乃至果報。終不能施。若不布施。則不具足檀波羅
蜜。若不具足檀波羅蜜。則不能成阿耨菩提。又淨業障
經云。若菩薩觀慳及施。不作二相。持戒毀戒。不作二相。
瞋恚忍辱。懈怠精進。亂心禪定。愚癡智慧。不作二相。是
則名為淨諸業障。又佛說太子須大挐經云。佛告阿難。
過去不可計劫時。有大國名為葉波。其王號曰溫波王。
有二萬夫人。了無有子。王自禱祠諸神。夫人便覺有身。
至滿十月。太子便生。字為須大挐。至年十六。書藝悉備。
少小以來。常好布施。太子年大。王為納妃。名曼坻。國王
女也。端正無比。太子有一男一女。太子自惟。欲作檀波
羅蜜。出城遊觀。帝釋化作貧窮聾盲瘖啞人。悉在道邊。
太子見已。愁憂不樂。太子白王。欲從大王乞求一願。不
審聽不。王答欲願何等。不違汝意。太子言。我願欲得大
王中藏所有珍寶。置四城門外。及著市中。以用布施。在
所求索。不逆其意。王語太子。恣汝所欲。太子即輦珍寶。
著四城門外。及著市中。恣人所索。八方上下。莫不聞知。
千里萬里來者。恣意與之。時有敵國怨家。聞太子好喜
布施。即會諸臣及眾道士。共集議言。葉波國王。有行蓮
華上白象。名須檀延者。多力健鬥。每與諸國共相攻伐。
此象常勝。誰能往乞者。有婆羅門道士八人白言。我能
往乞。當給我糧。王即給之。八人即詣葉波國。至太子宮
門。悉皆柱杖。俱翹一腳住。自言遠來欲有所乞。太子聞
之。甚大歡喜。便出迎之。前為作禮。因相慰勞。問何所求
道士答言。我聞太子布施。名流八方。上徹蒼天。下入黃
泉。布施之功德不可量。欲從太子乞行蓮華上白象。太
子即將至廄中。令取一象。道士等八人言。我正欲得行
蓮華上白象。名須檀延者。太子言。此大象。是我父王之
所愛重。若與卿者。我即失父王意。或逐我出國。太子即
自思惟。我前有要。在所布施。不逆人意。今不與者。違我
本心。若不以此象施者。何從得成無上平等。即敕左右。
被象金鞍。疾牽出來。太子左手持水澡道士手。右手牽
象以授與之。歡喜而去。太子語道士言卿速疾去。王若
知者。便追奪卿。道士八人。即便疾去。國中諸臣聞以象
施怨家。皆大驚怖。王聞愕然。今得天下。有此象故。此象
勝於六十象力。而太子用與怨家。恐將失國。當如之何。
太子如是布施。中藏日空。恐舉及其妻子。皆以與人。王
共諸臣議之。將欲種種刑罰太子。有大臣白王不可。但
逐出國。置野田山中。十二年許。當使慚愧。王即徙太子
著檀特山十二年。太子白王。復願布施七日。展我微心。
乃出國去。王言汝正坐布施太劇。空我國藏。失我敵寶。
故逐汝耳。促疾出去。不聽汝也。太子白言。不敢違戾大
王教令。我自有財。願得布施。盡之乃去。二萬夫人。共詣
王所。請留太子。布施七日。乃令出國。王即聽之。四遠來
者。恣意與之。七日財盡。貧者得富。萬民歡喜。太子辭妻。
妃聞愕然。太子何故乃當是乎。太子具答因緣。是故逐
我。曼坻言。使國豐溢。富樂無極。但當努力。其於山中求
索道耳。太子言。人在山中恐怖之處。汝快憍樂。何能忍
是。妃答太子。我終不能相離也。王者以旛為幟。火者以
煙為幟。婦者以夫為幟。我但依怙太子。若有來乞丐者。
我當應之。乃至有人索求是物之者。隨太子所施。太子
言汝能爾大善。太子與妃及其二子。共至母所辭別欲
去。母聞感激悲哀。語傍人言。我身如石。心如剛鐵。奉事
大王。未曾有過。今有一子。而捨我去。我心何能不破而
<pb n="161"/>
死。太子與妃及二子。俱為父母作禮而去。二萬夫人以
真珠各一顆。以奉太子。四千大臣。以七寶奉上太子。太
子從宮出城。悉施四遠。即時皆盡。國中大小數千萬人。
共送太子。觀者皆悉垂淚而別。太子與妃俱載。自御而
去。前去已遠。止息樹下。有婆羅門來乞馬。太子即卸車。
以馬與之。以二子著於車上。妃於後推。太子步挽而去。
適前行。復逢婆羅門來乞車。太子即以車與之。適前行。
復有婆羅門來乞。太子言。我不於卿有所愛惜。我財物
皆盡。婆羅門言無財物者。與我身上衣。太子即解與之。
更著一故衣。適前行。復逢婆羅門來乞。太子以妃衣服
與之轉前行。復逢婆羅門來乞。太子以兩兒衣服與之。
太子布施車馬錢財衣服了盡。初無悔心。太子自負其
兒。妃抱其女。步行而去。去葉波國六千餘里。行在澤中。
大苦饑渴。忉利帝釋。即於曠澤。化作城郭。伎樂衣食。彌
滿城中。有人出迎太子。便可於此留止。妃語太子可止
此不。太子言。父王徙我著檀特山中。於此留者。違父王
命。即便出城。顧視不復見城。到檀特山。山下有水。深不
可度。妃語太子且當住此。須水減乃度。太子言。父王徙
我著山。於此住者。違父王教。太子慈心。水中有山。以堰
斷水。褰衣而度。前到山中。見山嶔岑。樹木繁茂。百鳥悲
鳴流泉清池。美水甘果。太子語妃。觀是山中。亦有學道
者。太子入山。果有一道人。名阿周陀。年五百歲。太子作
禮卻住白言。今在山中何許。有好果泉。可止處耶。阿周
陀言。是山中者。並是福地。所在可止。但此山中清淨之
處。卿云何將妻子來。而欲學道乎。太子未答。曼坻即問
道人言。在此學道。為幾何歲。道人言四五百歲。曼坻言。
計有吾我。何時得道。道人言。我實不及此事。太子即問
道人言。頗聞葉波國王太子。須大拏不。道人言我數聞
之。但未見耳。太子言。我正是須大拏也。道人問太子所
求何等。太子答言。欲求摩訶衍。道人言功德乃爾。今得
摩訶衍不久也。太子得無上道時。我當作第一神足弟
子。道人即指語太子所止處。太子即以法道結頭編髮。
以水果為飲食。即作草屋。男女別處。男名耶利。年七歲。
著草衣隨父出入。女名罽拏延。年六歲。著鹿皮衣。隨母
出入。山中禽獸。皆悉歡喜。來依附太子。空池皆生泉水。
枯木皆生華葉。諸毒皆消。果樹並茂。太子男女在於水
邊。與禽獸共戲。太子言願令眾生。皆得度脫。無復生老
病死之苦。帝釋言。大哉所願無上。所願特尊。非我所及
王即遣使促迎太子。以王命告太子。太子答言。王徙我
山中。一十二年為期。今猶一年在。年滿當歸。使還白王。
王更作手書以與太子。汝是智人。去時當忍來時亦忍
云何恚我不還。太子得書。頂戴作禮。卻繞七匝。便發視
之。山中禽獸。聞太子還。跳踉宛轉。自撲號呼。泉為空竭。
禽獸為不乳。百鳥皆悲鳴。太子與妃俱還本國。敵國怨
家。聞太子當還。即遣使者裝被白象。金銀鞍勒。以金缽
盛銀粟。銀缽盛金粟。送於道中。以還太子。辭謝悔過言
前乞白象。愚癡故耳。坐我之故。逐徙太子。今聞來還。內
懷歡喜。今以白象奉還太子。願垂受納。太子答言。譬如
有人。設百味食。持有所上。其人嘔吐在地。豈復香潔可
更食不。今我布施。譬亦若嘔。還終不受。速乘象去。謝汝
國王。苦屈使者。遠相勞問。於是使者即乘象還。白王如
是。因此象故。敵國之怨。化為慈仁。國王及眾臣等。皆發
無上平等道意。父王乘象出迎太子。太子便前。頭面作
禮。從王而歸。國中人民莫不歡喜。散華燒香。以待太子。
太子入宮。即到母前。頭面作禮。而問起居。王以寶藏付
太子。恣意布施。轉勝於前。布施不休。自致得佛。
<other>法施</other>
智度論云。佛說施中。法施第一。蓋財施有量。法施無量。
財施欲界報。法施出三界報。財施不能斷漏。法施清升
彼岸。財施但感人天報。法施通感三乘果。財施唯能施
者得福。法施通益能所。財施但益色身。法施能利心神。
又月燈三昧經云。佛言若有菩薩行於法施。有十種利
益。一棄捨惡事。二能作善事。三住善人法。四淨佛國土。
<pb n="162"/>
五趣詣道場。六捨所愛事。七降伏煩惱。八於諸眾生施
福得分。九於諸眾生修習慈心。十見法得於喜樂。
<other>財施</other>
增一阿含經云。爾時世尊。告諸比丘。應時之施。有五事
益。一者施遠來人。二者施遠去人。三者施病人。四者儉
時施。五者初得新果蓏。若穀食等。先與持戒精進人。然
後自食。是故欲行此五施。當念隨時施。若應時淨施者。
還得應時果報。
<other>勸持戒</other><other>感應緣（一驗）</other>
隋江州廬山化城寺釋法充。俗姓畢。九江人也。常誦法
華大品末住廬山半頂。化城寺修定。自非僧事。未嘗安
履。每勸僧眾無以女人入寺。上損佛化。下墜俗謠。然以
寺基事重。有不從者。充歎曰。生不值佛。已是罪緣。正教
不行。義須早死。何慮方土不奉戒乎。遂於此山香鑪峰。
自投而下。誓粉身骨。用生淨土。便於中虛。頭忽倒垂。冉
冉而下。處於深谷。不損一毛。寺眾不知。後有人上峰頂
路。望下千有餘仞。聞人語聲。就而尋之。乃是充也。身命
猶存。口誦如故。迎還至寺。乃斷女人出入。
<other>忍辱部</other><other>勸忍</other>
又攝論經云。由觀五義。以除瞋恚。一觀一切眾生。無始
已來。於我有恩。二觀一切眾生。恒念念滅。何人能損。何
人被損。三觀唯法無眾生。有何能損。及所損。四觀一切
眾生。皆是受苦。云何復欲加之以苦。五觀一切眾生。皆
是我子。云何於中欲生損害。由此五觀。故能滅瞋。
又遺教經云。能行忍者。乃可名為有力大人。又云見人
之過。口不得言。己身有惡。則應發露。書云聞人之過。如
聞父母之名。又云施人慎勿念。受施慎勿忘。
<other>精進部</other><other>策修</other>
又六度集經云。佛告弟子。當勤精進。聽聞諷誦。莫得懈
怠。陰蓋所覆。吾念過去無數劫時。有佛名一切度王。是
時眾中。有兩比丘。一名精進辦。一名德樂止。共聽法。精
進辦者。聞經歡喜。應時即得阿惟越致。神通具足。德樂
止者。睡眠不覺。獨無所得。時精進辦。謂德樂止言。佛者
難值。億百千世。時乃一出。當勤精進。為眾善本。如何睡
眠。時德樂止。聞其教詔。即便經行。於祗樹間。甫始經行。
復住眠睡。時精進辦。便以善權。往而度之。化作蜂王。飛
趣其眼。如欲蜇之。時德樂止。驚覺而坐。畏此蜂王。須臾
復睡。時蜜蜂王。飛入腋下。螫其胸腹。德樂止驚。心中懅
悸。不敢復睡。時泉水中。有雜色華。種種鮮潔。時蜜蜂王
飛住華上。食甘露味。德樂止端坐視之。畏復飛來。不敢
睡眠。即得不起法忍。解諸法本。又法句喻經云。昔有比
丘。日至城外。曠野塚間。路由他田。達過。其主見已。便興
瞋恚。此何道人。日此往來。在吾田中。縱橫往來。乃成人
蹤。道人報言。吾有鬥訟。來求證人。故行田中。田主宿緣
鉤連。應蒙得度。便逐道人。私匿從行。見曠塚間。屍骸狼
藉。胮脹臭爛。鳥獸食啗。散落異處。或有食啗盡不盡者。
似灰鴿色者。疽蟲𧉃嗽。臭穢難近。比丘舉手語彼人曰。
此諸鳥獸。是我證人。其人問曰。此諸鳥獸。何為證人。汝
今比丘。與誰共諍。比丘報曰。心之為病多諸漏患。我觀
此骸。分別惡露。自觀身。從頭至足。與彼無異。然此心意
流馳萬端追逐。幻為聲色香味細滑之法。我今欲誡心
之源本。汝心當知。興起是念。無令將吾入地獄餓鬼之
中。我今凡夫未脫諸縛。然此心賊。不見從命。以是之故。
日往曠野。為說惡露不淨之想。復與心說。心為卒暴。亂
錯不定。心今當改無造惡緣。時彼田主。聞道人教。以手
揮淚。哽咽難言。然彼田主。於迦葉佛十千歲中。修不淨
想尋時分別。三十六物。惡露不淨。爾時比丘。及彼田主。
即彼曠野。大畏塚間。得須陀洹道。又法句喻經說云。昔
有清信士。供養三寶。初無厭極。因得疾病。醫藥加治。不
能得差。時婦在邊。悲哀痛苦。共為夫婦。獨受斯痛。卿設
無常。我何所依。兒女孤單。何所恃怙。夫聞悲戀。應時即
死。魂神還在婦鼻中。化作一蟲。婦甚啼哭。不能自止。時
道人往與婦相見。知婿命過。鼻中作蟲。故欲諫喻。令損
<pb n="163"/>
愁憂。婦見道人來。增益悲哀。時婦洟鼻。蟲便墮地。婦即
慚愧欲以腳踏。道人告曰。止止莫殺。是卿夫婿。化作此
蟲。婦白道人。我夫奉經。持戒精進。何緣壽終墮此蟲中。
道人答曰。用卿恩愛。悲哀呼嗟。起恩愛心。戀慕愁憂。用
是壽終即墮蟲中。道人為蟲說經。卿精進奉經持法。福
應生天。在諸佛前。但坐恩愛戀慕之想墮此蟲中。亦可
慚愧。蟲聞其言。心開意解。即得上生。
<other>感應緣（二驗）</other>
晉始豐赤城山有法猷。燉煌人。少居苦行。習禪定。後遊
江左。止剡之石城山。乞食坐禪。嘗到一蠱家乞食。猷咒
願竟。忽見蜈蚣從食中跳出。猷快食無他。後移始豐赤
城山。石室坐禪。有狼虎數十。蹲在猷前。猷誦經如故。一
虎獨睡。猷以如意扣虎頭。訶何不聽經。俄而群虎皆去。
有頃。壯蛇競出。大者十餘圍。循環往復。舉頭向猷。經半
日復去。後一日神現形。語猷曰。法師威德既重。來止此
山。弟子輒推室以相奉。猷曰貧道尋山。願得相值。何不
共住。神曰弟子無為不爾。但部屬未狎法化。率難制御。
遠人來往。或相侵觸。人神道異。是以去耳。猷曰本是何
神。居之久近。欲移何處去耶。神曰弟子夏帝之子。居於
此山二千餘年。韓石山。是家舅所治。當往彼住。尋還山
陰廟。臨別執手。贈猷香三奩。於是鳴鞞吹角。陵雲而去。
赤城山。有孤巖獨立。秀出千雲。猷搏石作梯。昇巖宴坐。
接竹傳水。以供常用。禪學造者。十有餘人。王羲之聞而
故往。仰峰高挹。致敬而返。赤城巖。與天台瀑布。靈溪四
明。並相連屬。而天台懸崖峻峙。峰嶺切天。古老相傳云。
上有往時精舍。得道者居之。雖有石橋跨澗。而橫石斷
入。且莓苔青滑。自終古以來。無有得至者。猷行至橋所。
聞空中聲曰。知君誠篤。今未得度。卻後十年。自當來也。
猷心悵然。夕留中宿。聞行道唱布薩聲。且復欲前。見一
人鬚眉皓白。問猷所止。猷具答意。公曰。君生死身。何可
得去。吾是山神。故相告耳。猷乃退還。
宋沙門僧規者。武當寺僧也。時京兆張瑜。常請規在家
供養。永初元年十二月五日。規無痾忽暴死。二日而蘇。
說云。五更中。聞門巷間。嘵嘵有聲。須臾見有五人炳炬
火。執信旛逕來入屋。便以赤繩將去。行至一山。都無草
木。山側左右。白骨填積。俄至一城。有屋數十。屋前有立
木。長十餘丈。上有鐵梁。形如桔槔。左右有匱貯土。土有
品數。有一人衣幘並赤。語規曰。汝生世時有何罪福。依
實說之。赤衣人如局吏云。可開簿檢其罪福也。有頃。吏
至長木下。提一匱土。懸鐵梁上稱之。如覺低昂。吏謂規
曰。此稱量罪福之秤也。汝福少罪多。應先受罪。俄有一
人衣冠長者。謂規曰。汝沙門也。何不念佛我聞悔過可
度八難。規於是一心稱佛。衣冠人謂吏曰。可更為此人
稱之。既是佛弟子。幸可度脫。吏乃復上匱稱之。稱乃正
平。又有一人。朱衣玄冠。佩印綬。執玉板。來曰。筭簿上未
有此人名也。監官愕然。命左右收錄云。須臾見反縛向
五人來。監官曰。殺鬼何以濫將人來。乃鞭之。少頃。有使
者稱天帝。喚道人來。既至帝宮。經見踐歷。略皆金寶精
光晃昱。不得凝視。帝左右朱衣寶冠。飾以華珍。帝曰。汝
是沙門。何不勤業。而為小鬼橫收捕也。規稽首諸佛。祈
恩請福。帝曰。汝命未盡。今當還生。宜勤精進。勿屢遊白
衣家。殺鬼取人。亦多枉濫。規曰。橫濫之厄。當以何方而
濟免之。帝曰。廣設福業最為善也。若不辦爾。可作八關
齋。生免橫禍死離地獄。語畢。遣規去。因還瑜家而蘇。
<other>禪定部</other><other>述意</other>
夫神通勝業。非定不生。無漏慧根。非靜不發。故經曰深
修禪定。得五神通。心在一緣。是三昧相。書亦有言。當使
杉如枯木。心若死灰。攝心一處。便是功德叢林。散意片
時。即名煩惱羅剎。
<other>引證</other>
如法句經心意品說云。昔佛在世時。有一道人。在河邊
樹下學道。十二年中。貪想不除。走心散意。但念六欲目
色耳聲。鼻香口味。身受心法。身靜意遊。曾無寧息。佛知
<pb n="164"/>
可度。化作沙門。往至樹下共宿。須臾月明。有龜從河中
來至樹下。復有水狗饑行求食。與龜相逢。便欲啗龜。龜
縮其頭尾。及其四腳。不能得啗。水狗小遠。復出頭足。行
步如故。於是道人。問化沙門。此龜有護命之鎧。水狗不
能得其便。化沙門答言吾念世人。不如此龜。不知無常。
放恣六情。外魔得便。形壞神去。生死無端。轉輪五道。苦
惱百千皆意所造。宜自勉勵。求滅度安。
<other>頭陀</other>
夫五欲蓋纏。並是禪障。既能除棄。其心寂靜堪能修道。
故明十二頭陀。少欲知足。無過此等。西云頭陀。此云抖
擻。能行此法。即能抖擻煩惱。去離貪著。
（一盡行乞食。二受阿練若。三著糞掃衣。四一坐食。五常坐。六食後不受非時飲。七但有三衣。入毳衣。九隨敷坐。
十樹下住。十一空地住。十二死人間住。）
<other>感應緣（二驗）</other>
隋蓋州響應山寺釋法進。為輝禪師弟子。於竹林坐禪
有四老虎。繞於左右。師後教為水觀。家人取柴。見繩床
上有好清水。拾兩白石。安著水中。進暮還寺。彌覺背痛。
具問家人。云安石子。語令明往所除此石。及旦。進禪家
人還見如初清水。即除石子。所苦便愈。
唐長安普光寺僧慧融。字圓照。俗姓張氏。南陽人也。幼
而精進。不犯微惡。少年落髮。即樂禪伍。常隱居泰山。後
奉敕入京。住普光寺。時遊終南山。逢雪深厚。不能得進。
忽有一虎近前弭耳俯伏。慧融知其意。乃乘之。虎遂負
融而上。常有雙鳥。於山林中。前行引路。至永徽初。寺僧
於慧融房舍上。見五色光起。及於山中焚身。肌骨總銷。
惟心不爛。
<other>智慧部</other><other>感應緣（三驗）</other>
唐襄州紫金寺釋慧稜姓申屠。凡有法論。皆令覆述。吐
言質朴。談理入微。時人同號得意稜也。至貞觀十四年
正月半。襄州有感通寺昶法師曰。夢見閻羅王。請稜公
欲講三論。昶公講法華如何。稜曰善哉。慧稜發願。常處
地獄。教化眾生。講大乘經。既有此徵。斯願畢矣。至十月
半黃昏時。遂覺不愈告弟子曰。吾五臟已崩。無有痛所。
四更起坐。告寺主寶度曰。憶年八歲。往龍泉寺。借觀音
未至。耆闍已講三遍。皎如目前。說言未訖。外有大聲告
曰。法師早起燒香。使人即到。度曰何人。答曰閻羅王使。
迎稜法師來。即起燒香洗浴。懺悔禮佛訖。還房中。與度
別。食粥未了。便取一生私記焚之。至小食時。異香忽來。
稜斂容便卒。
唐京師會昌寺釋空藏。姓王氏。先祖晉陽。今在雍州之
新豐縣。母初孕之日。自然不食酒肉。葷辛不嘗。既誕之
後。靈鑒日陳。情用高遠。讀誦經論。恩存拔濟。聰勤無比。
日誦萬言。至年長大。總誦經論三百餘卷。抄摘眾經。大
乘要句十有餘卷。流行於世賢劫千佛。日禮一遍。春夏
方等。常坐不臥。寸陰不虧。
唐蕭氏。是司元大夫崔義起妻。蕭鏗女也。蕭氏為人。妒
忌多瞋。好打僕婢。不信業報。至麟德元年。從駕洛陽。到
二年正月身亡。死在地獄。蕭氏手下常所愛婢。名閏玉。
年可十八。容貌端正。性識聰敏。信樂佛法。至二月家內。
為夫人設三七日齋。僧正食時。夫人自來看。枷項鎖腰。
獄卒衛從。餘人不知。唯此婢見。夫人靈著此婢。言音共
夫人生平語音無異。使傳語向家內大小云。吾適崔家
已來。為性多瞋。橫生嫉妒。好打僕婢。兼不信因果。今至
地獄。受罪極重。備經諸苦。聞家內今三七日。為吾設齋。
請求獄官。放一日假。暫來看齋。語汝男女。合家大小。吾
自共汝同住已來。身三口四。意怒三毒。好瞋打汝。兼嫉
妒大夫所看婢妾。種種不善。發起惡業。今受報苦。願汝
男女。合家大小內外眷屬。從汝懺悔。願施歡喜。然汝男
女憶吾乳餔之恩。將吾平生受用資具。速捨修福望拔
冥苦。至七七日。為我設齋。令此功德。早得成就。吾至齋
日。更請官人。望得復來。語大夫。及兒女等。大夫生平急
性多瞋。不得過分瞋打侍婢。勸信三寶恭敬上下。修持
齋戒臨去之時。語男女云。吾且將閏玉去。使在地獄。看
<pb n="165"/>
吾受罪苦痛如何。經五六日放回來。令汝男女知吾受
罪。苦痛虛實。作此語已。閏玉即死。唯心上暖。身臥在地。
此婢即至地獄。見一大殿院門。嚴兵守衛。云是王殿。行
至東院。別見一廳。上有大官人。云是斷罪官。復過廳院。
東有地獄。夫人語婢云。汝看吾受罪之苦。即有種種獄
卒羅剎。扑擲夫人。屠割身肉。鑊湯煎煮。煮已還活。活已
復歷諸獄。鐵鉺抽舌。鐵鳥啄之。復臥鐵床。飛鳥猛火。一
時著身。死已還活。活已復受諸苦。夫人蘇已。即見其父
蕭鏗。乘紫金蓮華座。騰空而來。鏗生平已來。及歷任諸
官。皆不食酒肉葷辛。常誦法華經日別一遍。恭敬三寶
晝夜六時。禮誦無闕。今生善處。見女受苦。故來語云。吾
生平之日。每勸汝生信止怒。汝不用吾語。今致其殃。汝
復何因。將此婢來。女報父言為兒生平不信。今受罪苦。
故將此婢。看兒受罪輕重。令傳向家內男女。使其生信。
父聞即語女言。吾雖生善處。未能全救汝苦。汝努力自
勵發心。兼籍家內福善。共相助佐。決望得出。上昇人天
忽有一婆羅門師。年少端正。亦乘空而來。語夫人曰。由
汝不信因果。今受罪苦。未知此婢。性識何如。吾欲教誦
經。使傳家內。令世人生信。夫人報云。請師但教此婢。師
即先教金剛般若。初受二三行。漸得一紙半紙。復教誦
藥師。法華。一受不忘。此之三部。皆作梵音。文詞典正。音
韻清亮。文句皆熟。即已放歸。語云。汝至家內。逢人為誦。
令覓婆羅門善梵語者。試看誦之。見女獠婢。尚能誦得
三本梵經。豈可不生信心。倘得一人迴邪入正。非但夫
人得福。亦令汝後報。不入三塗。受語至家。醒了如舊。即
集家內尊卑。具說夫人地獄罪苦。即臥地。作夫人在地
獄受苦之事。或云看夫人吞熱鐵丸。開口咽之。口赤腹
熱如火。或云看夫人受鐵犁耕舌。出舌二三尺餘。或云
看夫人受鐵床苦。身體紅赤。熱氣如火。如是變現種種
痛苦相已。然後蘇醒。復說見夫人父誡敕之事。復說見
婆羅門教誦經意。夫人得出地獄。上升天報。此婢即為
家內正坐而誦文。文句皆作梵音。聲氣清亮。令人樂聞。
室家大小。見此善惡靈驗。罕所未聞。男女大小五體自
撲。號哭哀慟。逾痛初亡。道俗郡官聞者皆勸易心歸信。
齋戒不絕。
<other>懺悔篇</other><other>引證</other>
如最妙初教經云。佛告舍利弗。我憶往昔。有一比丘。名
曰欣慶。犯四重禁。來至僧中。九十九夜。懺悔自責。罪業
即滅。戒根即生。
<other>會意部</other>
問經說懺悔。能滅罪業。云何唯說觀理智心。能滅諸業。
釋言懺悔有二。一是迷心依事懺悔謂佛像行道禮敬
發願。要期斷除事惡。二是智心依禮懺悔謂觀身心斷
除結使。但所造業。有輕有重。若論輕業。事懺亦滅。若論
重業。有轉者亦能轉重令輕。又大寶積經云。百千萬劫。
久習結業以一實觀即皆消滅。又諸法無行經云。若菩
薩能見一切眾生性。即涅槃性。則能畢竟滅障罪故。又
普賢菩薩經云。觀心無心。從顛倒想起。如此想心。從妄
想起。如空中風。無依止處。故知善惡取性作相。由未悟
理非無妄業後若悟理前業即滅如正觀理時。當思諸
障本唯空寂。恒與諸佛同一真性。但無明障厚。不能睹
見。以不見故。恒於佛前破戒違道。十惡五逆。無過不為。
猶如一堂。延及凡聖。在堂供養。有多盲人。以無目故。遂
於眾前具造諸惡。時有智人愍之不已。語盲人曰。此堂
具有凡聖僧眾。汝云何對之公然造惡。盲人聞已。慚愧
怖畏。謝過無地。遂即伸意敬白合堂師眾。少來失明雖
與師等同在一堂。不能睹見。今因善友開導。始知有師。
今從合堂師等。求哀懺悔。此盲人。雖自無眼。不見僧眾。
然知僧眾先皆見已。受其懺悔。我等亦然。昔造罪時。恒
在佛前。今欲悔過。了知諸佛。悉皆已見。但一切諸佛。三
達靈智。五眼明照。知無不盡。莫問遠近內外明闇。如掌
觀珠。隨機赴感。不差時也。又知罪緣無有自性。但以妄
想因緣。虛受是苦。故維摩經云。心垢故眾生垢心淨故
<pb n="166"/>
眾生淨妄想是垢無妄想是淨。罪性不在內。不在外。不
在中間。如其心然。無始以來。所造諸惡。猶如闇室。懺悔
正解。狀若明燈。一照昏闇皆除。
<other>儀式部</other>
懺悔總有四種。一更相易脫懺。是凡夫下等懺法。二永
斷相續懺。是上品凡夫懺法。三燋業懺。是賢人懺法。四
滅業懺。是聖人懺法。前二是事中懺。敵對而除。然此業
性常在。以熏成種故。如人斫樹。但去枝條。其根仍在。後
二懺悔。要須緣空悟理心境虛融。常須作意。見諦漸修。
然後得滅。常依善友。發大誓願。臨命終時。亦得隨願往
生十方淨土。永離三惡。
（歸命十方一切佛。頂禮無邊淨覺海。亦禮玅法不思議。真如自性清淨藏。住於極愛一子地。得道得果諸聖人
我以身口清淨意。咸各歸命稽首禮。）
<other>洗懺部</other>
如舍利弗悔過經云。佛言若有善男子。善女人。欲求阿
羅漢道。欲求辟支佛道。欲求佛道者。欲知去來之事者。
常以平旦。日中。日入。人定。夜半雞鳴時。澡漱。正衣服。叉
手禮拜十方自在所向。當悔過言。某等宿命。從無數劫
以來。所犯過惡。至今世所犯婬泆。所犯瞋恚。所犯愚癡。
不知佛時。不知法時。不知比丘僧時。不知善惡時。若身
有犯過。若口犯過。若心犯過。若意欲害佛嫉惡經道。若
鬥比丘僧。若殺阿羅漢。若自殺父母。若犯身三口四意
三。自殺生。教人殺生。自行盜。教人行盜。自欺人教人欺
人。代其喜等。諸所作過惡。願從十方諸佛。求哀悔過。今
世不犯此過殃。後世亦不被此過殃。佛語舍利弗。若善
男子。善女人。意不欲入三塗者。諸所作。皆當悔過。不當
覆藏。不欲生邊地。無三寶處。乃至欲得三乘道果者。皆
當悔過。不當覆藏。若有人供養天下阿羅漢。辟支佛。滿
千。不如持悔過經。於晝夜各三。過讀一日。其得福勝百
倍千倍萬倍億倍。
<other>感應緣（二驗）</other>
晉沙門慧達。姓劉。名薩荷。西河離石人也。未出家時。長
於軍旅。好畋獵。年三十一暴病而死。體尚溫未殮。至七
日而蘇。說云。將盡之時。見有兩人。執縛將去。向西北行。
行路轉高。稍得平衢。兩邊列樹。見有一人。執弓帶劍。當
衢而立。指語兩人。將荷西行。見屋舍甚多。白壁赤柱。荷
入一家。有女子。美容服。荷就乞食。空中聲言。勿與之也。
有一人從地踊出。執鐵杵將欲擊之。荷遽走歷入十許
家。見一嫗乘車。與荷一卷書。西至一家。館宇華整。有嫗
坐於戶外。屋內床帳光麗。竹席清几。復有女子處之。問
荷得書來不。荷以書卷與之。女取餘書比之。俄見兩沙
門。謂荷汝識我不。荷答不識。沙門曰。今宜歸命釋迦文
佛。荷如言發願。因隨沙門俱行。遙見一城。色甚黑。蓋鐵
城也。見人身甚長大。膚黑如漆。頭髮曳地。沙門曰。此獄
中鬼也。其處甚寒。有冰如席。飛散著人頭頭斷。著腳腳
斷。二沙門云此寒冰獄也。荷便識宿命。知兩沙門。往維
衛佛時並其師也。作沙彌時。以犯俗罪。不得受戒。世雖
有佛。竟不得見。從再得人身。一生羌中。今生晉中。又見
從伯在此獄裡。謂荷曰。昔在鄴時。不知事佛。見人灌像
聊試學之。而不肯還直。今故受罪。猶有灌福。幸得生天。
次見刀山地獄。次第經歷。觀見甚多。俄見金色。暉明皎
然。見人長二丈許。相好嚴華。體黃金色。左右並曰觀世
音大士也。皆起迎禮。荷作禮畢。菩薩具為說法。可千餘
言。荷作禮而別。出南大道。廣百餘步。道邊有高坐。高數
十丈。有沙門坐之。左右僧眾。列倚甚多有人執筆。北面
而立謂荷曰在襄陽時。何故殺鹿。跪答曰。他人射鹿。我
加劍耳。又不噉肉。何緣受報。時即見襄陽殺鹿之地。草
樹山澗。忽然滿目。所乘黑馬。並皆能言悉證荷殺鹿。年
月日時。荷懼無對。須臾有人以叉叉之。投鑊湯中。自視
四體。潰然爛碎有風吹身。聚小岸邊。還復全形執筆者。
復問汝又射雉。亦常殺雁。言已。又投鑊湯。如前爛法。受
此報已。乃遣人送荷。遙見故身。意不欲還。送人推引。久
久乃附形蘇活。奉法精勤遂即出家。
<pb n="167"/>
梁楊都宣武寺沙門法寵。姓馮。南陽冠軍人也。年三十
八。正勝寺法願道人。善通樊許之術。謂寵曰。君年滿當
死。無可避處。唯祈誠諸佛懺悔。先愆排脫。或可異耳。寵
因引鏡驗之。見面有黑氣。於是貨賣衣缽資餘。併市香
供。飛舟東逝。直至海鹽。居在光興閑房禮懺。杜絕人物。
晝忘食息。夜不解衣。迄至四十。歲暮之夕。忽覺兩耳腫
痛。彌生怖懼。其夜懺達四更。聞戶外有人言曰。君死業
已盡。遽即開戶。都無所見。明晨僉言黑氣都除。兩耳乃
是生骨。斯實由懺蕩之殷。故使延壽也。
<other>受戒篇</other>
又舊雜譬喻經云。昔釋迦佛。往到第二忉利天上。為母
說經。時有一天。壽命垂盡。即自思惟。壽終之後。當棄天
樂。下生拘夷那竭國。受疥癩母豬腹中作子。甚預憂愁。
不知何計得免此罪。有天語言。今佛在此。為母說經。佛
為三世一切之救。唯佛能脫重罪。即到佛所。稽首作禮。
未及發問。佛告天子。一切萬物。皆歸無常。汝素所知。何
為憂愁。天白佛言。雖知天福。不可得久。恨離此座。當為
母豬。以是為毒。佛言欲脫豬身。當三自歸如是日三。天
從佛教。晨夜自歸。於後七日。天命壽盡。至維那離國。作
長者子。在母腹胎。日三自歸如生。墮地亦跪自歸。其母
免身。又無惡露。母傍侍婢。怖而棄走。母亦深怪兒墮地
語。謂之熒惑。意欲殺之。具白長者所由。父言止止。此兒
非凡。人生百歲。尚不曉歸。況兒墮地。能自稱佛。好養視
之。無令輕慢。兒遂長大。七歲與其輩類於道邊戲。時佛
弟子舍利弗。目乾連。適過兒傍。兒言我和尚。舍利弗等。
驚怪小兒。能禮比丘。兒言道人不識我耶。佛於天上為
母說經。我時為天。當下作豬。從佛受教自歸得人。比丘
即為咒願。因請佛及僧供養畢訖。佛為說法。父母及兒。
內外眷屬。應時皆得阿唯越致。
<other>神衛</other>
歸佛有三神。一名陀摩斯那。二名陀摩婆羅那。三名陀
摩流支。歸法有三神。一名法寶。二名呵責。三名辦意。歸
僧有三神。一名僧寶。二名護眾。三名安隱。
（殺戒有五神。一名波吒羅。二名摩那斯。三名婆睺那。四名呵那吒。五名頗羅吒。）
（盜戒有五神。一名法善。二名佛那。三名僧喜。四名廣額。五名慈善。）
（婬戒有五神。一名貞潔。二名無欲。三名淨潔。四名無染。五名蕩滌。）
（妄戒有五神。一名美旨。二名實語。三名質直。四名直答。五名和合語。）
（飲酒戒有五神。一名清素。二名不醉。三名不亂。四名無失。五名護戒。）
<other>八戒</other><other>會名</other>
諸經論中何名八關齋。亦名關戒耶。答曰前八是關閉
八惡。不起諸過。不非時食者是齋。齋者齊也。謂禁止六
情不染六塵。齊斷諸惡。具修眾善也。
<other>功能</other>
如齋法經云。譬如天下十六大國。滿中眾寶。不如一日
受佛齋法比其福者。則十六國為一豆耳。又中阿含經
云。多聞聖弟子。持八支齋時憶念如來十號名字。若有
惡思不善皆滅。又優婆塞戒經云。若有人以四大寶藏。
滿中七寶。持布施人。所得功德。不如有人一日一夜。受
持入戒。除五逆罪。餘一切罪。皆悉消滅。又智度論。問曰
白衣居家。唯有此五戒。更有餘法耶。答曰有一日戒。六
齋日持。無量功德。若十二月十五日。受持此戒。福最多。
何也。是日鬼神逐人。欲奪人命。劫初聖人。教人持齋。修
善治福。以避凶哀。是時直以一日不食為齋。後佛出世。
始教一日一夜。如諸佛受持八戒。過中不食。是功德。
<other>三聚部</other><other>戒相</other>
大聖度人。功唯在戒。凡論戒。樞要有三。一在家戒謂五
戒。八戒是。二出家戒。謂十戒。二百五十戒是。三道俗通
行戒。謂三聚戒是。然此三聚。復有三種。一者戒種。種性
是。二者戒心。菩提心四無量是。三者戒行。六度四攝是。
然此度攝。若隨威像。則名三聚。若依行位。乃稱為七。若
就德位。遂號七地。及十三住。
<other>優劣</other>
居家持戒。凡有四種。若為現樂。怖畏惡名。或避苦役。求
<pb n="168"/>
離諸難。是為下人持戒。若為世間福樂。堅持禁戒。是為
中人持戒。若為諸法無常。欲求離苦無為。常樂涅槃。是
為上人持戒。若為憐愍眾生。專求佛道。了知諸法。深觀
實相。是為上上人持戒。
<other>感應緣（三驗）</other>
晉盧山釋慧永。姓潘。河內人也。貞素自然。清心克己。言
常含笑。語不傷物。耽好經典。善於講說。樂住盧山。與遠
同止。又別立一茅室於嶺上。每欲禪思。輒往居焉。時有
至房者。並聞殊香之氣。永屋中常有一虎。人或畏者。輒
驅令上山。人去後還復循伏。至晉義熙十年。遇疾危篤。
而專謹戒律。執志愈勤。雖枕痾苦。而顏色怡悅。少時忽
斂衣合掌。求屣欲起。如有所見。眾咸驚問。答云佛來。言
終而卒。道俗在山咸聞異香。七日乃歇。
隋終南山悟真道場釋淨業。漢東隋人也。精研律部。博
綜異聞。仁壽二年。被舉送舍利於安州景藏寺。初欲行
於十力寺置之。行至景藏寺。忽感異香滿院。眾共嗟怪
因而樹立。將下舍利。赤光挺出。照於人物。寺重閣上。聞
眾人行聲。及往掩捕。扃閉如初。塔北有池。沙門淨範。為
諸道俗受菩薩戒。乃有群魚遊躍。首皆南向。似受歸相。
範即乘船入水。為魚授戒。魚皆迴頭遶船。如有聽受。都
無有懼。業慶其遇。乃以舍利置於佛堂。先有塑菩薩一
軀。不可移動。至明乃見迴首。面向舍利。狀類天然。
唐華州鄭縣人張法義。年少貧野不修禮度。於貞觀十
一年入華山伐樹。遇見一僧坐巖穴中。法義便就與語。
會天晦冥。僧設松柏末以供食之。謂法義曰。貧道久不
欲外人知。檀越出。慎勿言相見。因為說俗人多罪累。死
皆惡道。至心懺悔。可以滅之。乃令淨浴清淨。披僧衣。為
懺悔。旦而別去。至十九年。法義病死。埋於野外。貧無棺
槨。以雜木瘞之而蘇。自推木出歸家。家人驚愕。審問知
活乃喜。法義自說。初有兩人來取。乘空行至官府。入大
門。又巡巷南行十許里。巷左右皆有官曹。門閭相對。法
義至一曹。官曰將法義過錄事。錄事署發文書。令送付
判官。判官召主典。取法義案。案簿甚多。盈一床。主典對
法義前。披檢云。案簿多。先朱勾畢。有未朱勾者。則錄之
曰。貞觀十一年。法義父使刈禾。義反顧張目私罵。不孝
合杖八十。始錄一條。即見昔巖穴中僧來。判官起迎。問
何事。僧曰張法義。貧道弟子。其罪並懺悔訖。天曹案中
已勾畢。今枉追來不合死。主典云。經懺悔者已勾了。至
如張目罵父。雖懺未勾。僧曰若不如此。當取案勘之。應
有福利。仰判官令主典將法義過王宮。僧亦隨至王所。
王起迎。僧曰有弟子張法義被錄來。此人宿罪。並貧道
勾訖。未合死。主典又以張目視父事過王。王曰張目懺
悔此不合免。然師來請。可特放七日。法義白僧曰。七日
既不多。後來恐不見師。請即住隨師。師曰七日。七年也
可早去。法義固請隨僧。僧因請王筆。書法義掌中。作一
字。又請王印印。曰可急去還家。憑福報。後來以掌印呈
王。王自當放汝也法義乃辭去僧令送出。至其家內正
黑。義不敢入。使者推之遂活。因入山。就山僧修福。義掌
中所印之處。文不可識。然皆為瘡。
<other>破戒篇</other><other>引證</other>
又百喻經云。昔有國王。有一好樹。高廣極大。當生勝果。
香而甜美。時有一人。來至王所。王語之言。此之樹上。將
生美果。汝能食不。即答王言。此樹高廣。雖欲食之。何由
能得。即便斷樹。望得其果。既無所獲。徒自勞苦。後還欲
豎。樹已枯死。世間之人。亦復如是。如來法王。有持戒樹
修諸功德。不解方便。反毀其禁。
<other>感應緣（二驗）</other>
宋沙門智達者。益州索寺僧也。行頗流俗。而善經唄。年
二十三。宋元徽三年六月病死。身暖不殮。遂經三日能
言。始困之時。見兩人皆著黃布褲褶。一人立於戶外。一
人逕造床前。曰上人應去。可下地也。達曰貧道體嬴。不
堪涉道。此人復曰可乘轝也。言卒而轝至。達既昇之。意
識怳然。四望極目。但睹荒野。途逕艱危。至於朱門。墻闥
<pb n="169"/>
甚華。達入至堂下。堂上有一貴人。朱衣冠幘。據床坐。甚
有威容。左右兵衛百許人。貴人見達。乃斂顏正色謂曰。
出家之人。何宜多過。達曰。有識已來。不憶作罪。問曰。誦
戒廢不。達曰。初受具足之時。實常習誦。比逐齋講。恒事
轉經。故於誦戒。時有虧廢。復曰。沙門時不誦戒。此非罪
何。可且誦經。達即誦法華經三契而止。貴人敕所錄達
使人曰。可送至惡地。勿令太苦。二人引達將去。行數十
里。稍聞轟磕。鬧聲沸火。而前路轉闇。次至一門。高數十
丈。色甚堅黑。達自念經說地獄。此其是矣。乃大恐怖。悔
在世時。不修業行。及大門鬧聲愈壯。門裡轉闇。無所復
見時火光乍滅乍揚。見有數人反縛前行。後有數人。執
杈杈之。血流如泉。其一人乃達從伯母。彼此相見。意欲
共語。有人曳之殊疾。不得款言。入門二百步許。見有一
物。形如米囤。可高丈餘。二人執達擲置囤上。囤裡有火。
焰燒達身。半體皆爛。痛不可忍。自囤墜地。悶絕良久。二
人復將達去。見有鐵鑊十餘。皆煮罪人。人在鑊中。隨沸
出沒。鑊側有人。以杈刺之。諸鑊皆滿。唯有一鑊尚空。二
人謂達曰。上人即時應入此中。達聞其言。肝膽塗地。乃
請之曰。君聽貧道。一得禮佛。便至心稽首。願免此苦。祈
悔特至。既而四望無所復見。唯睹平原茂樹風景清明
忽不覺還就身。時在索寺也。齋戒逾堅禪誦彌固。
宋沙門釋曇典。白衣時年三十。忽暴疾而亡。經七日方
活。說初亡時。見兩人驅將去。使輦米。伴輦可有數千人。
晝夜無休息。見二道人云。我是汝五戒本師。來慰問之。
師詣官主云。是貧道弟子。且無大罪。曆筭未窮。即見放
遣。二道人送典至家。住其屋上。具約示典。可作沙門。勤
修道業。言訖下屋。道人推典著屍。蘇後出家。
<other>受齋篇</other><other>感應緣（二驗）</other>
宋京師道林寺有沙門僧迦達多。博通經論。以禪思為
業。元嘉初。來遊宋境。常在山中坐禪。有群鳥銜果。飛來
授之。達多思惟昔獼猴奉蜜。佛亦受而食之。今飛鳥授
食。便食之。
高齊初沙門實公者。嵩山高栖士也。旦從林向白鹿山。
因迷失道。日將中。忽聞鐘聲。尋響而進。巖岫重阻。登陟
而趣。乃見一寺。獨據深林。三門正南。赫奕輝煥。前至門
所。看額云靈芝寺門外五六犬。其犬如牛。白毛黑喙。或
踊或臥。以眼盻實。實怖將返。須臾番僧外來。實喚不應。
亦不迴顧。直入門內。犬亦隨入。良久實見無人。漸入次
門。屋宇四周。房門並閉。進講堂。唯見床榻。高座儼然。實
入西南隅床上坐。久之。忽聞棟間有聲。仰視見開孔如
井大。比丘前後從孔飛下。遂至五六十人。依位坐訖。自
相借問。今日齋時。何處食來。或言豫章成都。長安隴右
薊北嶺南五天竺等。無處不至。動即千萬餘里。末後一
僧。從空而下。諸人兢問來何太遲。答曰今日相州城東
彼岸寺鑒禪師講會。各各豎義。殊為可觀。不覺遂晚。實
本事鑒為和上。既聞此語。望得參話。希展上流。整衣將
起。咨諸僧曰。鑒是實和上。諸僧直視。忽隱寺所。獨坐磐
石柞木之下。向之寺宇。一無所見。唯睹岩谷。禽鳥翔集。
喧亂切心。出以問尚統。法師。尚曰。此寺名。趙時佛圖澄
法師所造。年歲久遠。賢聖居之。非凡所住。或汎或隱。遷
徙無定。今山行者猶聞鐘聲。
<other>破齋篇</other><other>感應緣（一驗）</other>
唐隴西李思一。今居相州之滏陽縣。貞觀二十年正月
已死。經日而蘇。至永徽三年五月又死。經一宿而蘇。說
云。年命未盡。蒙王放歸。於王前。見相州滏陽縣法觀寺
僧辦珪。又見會福寺僧弘亮。及慧寶。三人並在王前辨
答。見冥官云慧寶死期未至。宜修功德。辦珪弘亮今歲
必死。辦珪等是年果相繼卒。後寺僧令一巫者。就弘亮
舊房。召二僧問之。辦珪曰。我為破齋今受大苦。兼語諸
弟子等曰。為我作齋。救拔苦難。弟子輩即為營齋。巫者
又云。辦珪已得免罪。弘亮云。我為破齋兼妄持人長短。
令被拔舌痛苦。不能多言。
<other>賞罰篇</other><other>引證</other>
<pb n="170"/>
如百喻經云。昔有二人。共種甘蔗。而作誓言。種好者賞。
其不好者當重罰之。時二人中。一者念言。甘蔗極甜。若
壓取汁。還灌甘蔗。樹必得勝。既取汁溉。冀望滋味。反敗
種子。所有甘蔗。一切都失。世人亦爾。欲求善福。恃己豪
貴。倚形挾勢。逼脅下民。陵奪財物。用作福善。反獲其殃。
<other>感應緣（一驗）</other>
晉富陽縣令王範有妾桃英。殊有姿色。遂與閣下丁豐
史華期二人奸通。範常出行不還。帳內都督孫元弼。聞
丁豐戶中環珮聲。覘視。見桃英與同被而臥。元弼叩戶
叱之。桃英即起。攬裙理鬢。躡履還內。元弼又見華期帶
珮桃英麝香。二人懼元弼告之。乃共謗元弼與桃英有
私。範不辦察。遂煞元弼。有陳超者。當時在座。勸成元弼
罪。後範代還超亦出都看範。行至赤亭山下。值雷雨日
暮。忽然有人扶超腋逕曳將去。入荒澤中。電光照見一
鬼。面甚青黑。眼無瞳子。曰吾孫元弼也。訴冤皇天。早見
申理。乃今相遇。超叩頭流血。鬼曰王範為事主。當先殺
之。賈景伯孫文度在太山玄堂下。共定生死名錄。桃英
魂魄。亦收在第三地獄。名女青亭。此黃泉下。專治女鬼
者。投至天明。失鬼所在。超至楊都詣範。未敢說之。便見
鬼從外來。逕入範帳。至夜範始眠。忽然大猒。連呼不醒。
妾亦暴亡。超走長千寺。易姓名為何規。後五年三月三
日。臨水酒酣。超云今當不復畏此鬼也。低頭便見鬼影
已在水中。以手搏超。鼻血大出。可一升許。數日而殂。
<other>利害篇</other><other>引證</other>
又僧護經云。爾時舍衛國中。有五百商人。欲入大海。共
議求覓法師。眾中有一長者。告諸商人我有門師。名曰
僧護。可請為師。爾時世尊知僧護比丘。廣度眾生。即便
聽許。時諸商人。與僧護法師。俱入大海。未至寶所。龍王
捉住。時諸商人甚大驚怖。互跪合掌。而仰問言。是何神
祗而捉船住。若欲所須。應現身形。爾時龍王忽然現身
曰。以此僧護比丘與我。商人答曰。從佛世尊。及舍利弗
所。而請將來。云何得與。龍王曰。若不與我。盡皆殺汝。時
諸商人即大驚怖。俛仰不已。僧護比丘捨與龍王。龍王
將詣宮中。即以四龍作僧護弟子。龍王白言尊者為我
教此四龍。第一龍者。教增一阿含。第二龍者。教中阿含。
第三龍者。教雜阿含。第四龍者。教長阿含。僧護即教。第
一龍者默然聽受。第二龍者眠目口誦。第三龍者迴顧
聽受。第四龍者遠住聽受。此四龍子。於六月中。誦四阿
含領在心懷。盡無遺餘。時大龍王。詣僧護所。僧護曰。受
持法者。無軌則心。不如佛法受持誦習。龍王白言。大德
不言。呵諸龍等。所以者何。以護師命。故作此聽。龍有四
毒。初默受者。以聲毒故。若出聲者。必害師命。第二閉目
受者。以見毒故。若見師者。必害師命。第三迴顧受者。以
氣毒故。若氣噓師。必害師命。第四遠住者。以触毒故。若
身触師。必害師命。時商人採寶迴還。至失師處。共相謂
言。我等本時。於此失師。今若還到佛所。問我僧護法師
何在。當以何答。爾時龍王知商人還。即持僧護來付商
人。時諸商人。踊躍歡喜。平安得出。
<other>感應緣（一驗）</other>
後魏崇真寺僧慧嶷。死經七日。時與五比丘。次第於閻
羅王所閱過。嶷以錯召。放令還活。具說王前事。如生官
無異。五比丘者。一云是寶明寺僧智聰。自云生來坐禪
苦行為業。得昇天堂。一云是般若寺僧道品。自云誦涅
槃經四十卷。亦昇天堂。有一比丘。云是融覺寺僧曇謨
最。云講華嚴涅槃。恒常領眾千人。解釋義理。王言講經
眾僧。我慢貢高。心懷彼我。憍己凌物。付司。即有青衣十
人。送最向於西北。入門屋舍皆黑。復一比丘。云是禪林
寺僧道弘。自云教化四輩檀越。造一切經。人中金像十
軀。王言沙門之體。必須攝心道場。志念禪誦。勤心念戒
教化求財。貪心即起。三毒未除。付司。隨有青衣執送與
最仝入一處。又有比丘。云是靈覺寺僧寶真。自云未出
家之前曾作西隴太守。自知苦空。歸依三寶。割捨家資。
造靈覺寺。寺成捨官入道。雖不禪誦。禮拜不闕。王曰卿
<pb n="171"/>
作太守。曲情枉法。劫奪人財。假作此寺。非卿之力。亦復
付司。送入黑門。
<other>穢濁篇</other><other>五辛部</other>
如楞伽經云。佛言大慧如是。一切蔥韭薤蒜。臭穢不淨。
能障聖道。亦障世間天人淨處。酒亦如是。
又雜阿含經云。不應食五辛。何等為五。一者木蔥。二者
革蔥。三者蒜。四者興渠。五者蘭蔥。
<other>感應緣（一驗）</other>
唐殿中侍御毉孫迴璞。濟陰人也。至貞觀十三年。從王
車駕。幸九成宮。三善谷。與魏太師鄰。夜二更。聞外有人
喚孫侍毉聲。璞起出看謂是太師之命。既出見。兩人謂
璞曰官喚。璞曰我不能步行。即取馬乘之。隨二人行。如
晝日光明。二人引璞出谷。歷朝堂東。又東北行。至省蓿
谷。遙見有兩人持韓鳳方行。語所引璞二人曰。汝等錯。
我所得者是。汝宜放。彼人即放璞。璞循路而還。即至家
繫馬。見婢當戶眠。喚之不應。入戶見其身與婦並眠。欲
就之不得。但著南壁立。大聲喚婦。終不應。屋內極明。見
壁角中。有蜘蛛網中二蠅。一大一小。并見梁上所著藥
物。無不分明。唯不得就床。自知是死。甚憂悶。恨不得共
妻別。倚立南壁久之。微睡忽驚覺。覺身已臥床上。而屋
闇黑無所見。喚婦令起然火。璞方大汗。起視蜘蛛網。歷
然不殊。見馬亦大汗。鳳方是夜暴死。後至十七年。璞奉
敕馳驛。往徐州療齊王祐疾。還至洛州東孝義驛。忽見
一人來問曰。君是孫迴璞不。璞曰是。君何問焉。答曰我
是鬼耳。魏太師有文書。追君為記室。因出文書示璞。璞
視之。則鄭國公魏徵署。璞驚曰。鄭公不死。何為遣君送
書。鬼曰。已死矣。今為太陽都錄太監。故令我召君。璞引
坐共食。鬼甚喜謝。璞又請曰。我奉敕未還。鄭公不宜追
我。還京奏事畢。然後聽命可乎。鬼許之。於是晝則同行。
夜則同宿。行至滋水。與璞別曰。待君奏事訖。相見也。君
可勿食葷辛璞許諾。既奏事畢。訪鄭公已薨。校其薨日。
則孝義驛之前日也。璞自分必死。與家人訣別。而請僧
行道造像寫經可六七日。夜夢前鬼來召。引璞上高山。
山巔有大宮殿。既入。見眾君子迎謂曰。此人修福。不得
留之。可放去。即推璞墮山。於是驚悟。
<other>便利部</other><other>感應緣（二驗）</other>
宋京師瓦官寺有釋慧果。婺州人。少蔬食苦行。宋初遊
京師止寺誦法華十地。嘗於廁前。見一鬼致敬於果。云
昔為眾生作雜那。小不如法。墮在噉糞鬼中。法師德素
高明。願助拔濟之方。又云昔有錢三千文。埋在柿樹根
下。願取以為福。果即告眾掘取錢三千文。為造法華一
部。并設齋。後夢見此鬼云以得改生。
唐陳郡謝弘敬妻高陽許氏。武德初年。遇患死。經四日
而蘇。說云。被二三十人。抱至地獄。未見官府。即聞喚。雖
不識面。似是姑夫沈吉光語音。許問云。語聲似是沈丈。
何因無頭。吉光即以手提其頭。置於膊上。而語許曰。汝
且在此間。勿向西院。待吾為汝造請。即應得出。遂與語
處而住。經再宿。吉光始來。語許云。汝今此來。王欲令汝
作女伎。倘引汝見。須道不解絃管。可引吾為証。少間有
吏抱案引入。王果問解絃管不。許云不解。復云沈吉光
具知。王問吉光。答云不解。王曰宜早放還。不須留也。於
時吉光欲發遣。執案人云。娘子功德力雖強。然先有少
罪。隨便受卻。身業俱淨。豈不快哉。更別引入一大院。其
門極小。見有人受罪。許甚驚懼。乃求於主者曰。生平修
福。何罪而至斯耶。答曰娘子曾以不淨碗。盛食與親。須
受此罪。遂以銅汁灌口。非常苦毒。比蘇時。口內皆爛。光
即云。可於此人處。受一本經。記取將歸。受持勿怠。自今
已去。保年八十有餘。許生曾未誦經。蘇後遂誦得經一
卷。訪詢人間。所未曾有。吉光尚存。後二年方遇害。
<other>酒肉篇</other><other>感應緣（六驗）</other>
晉有荊州長沙寺釋法遇。弱年好學。篤志墳典。事道安
為師。解悟非常。乃避地朿下。講說眾經。受業者四百餘
人。時有一僧飲酒。遇但罰而不遣。安公遙聞之。以竹筒
<pb n="172"/>
盛一荊子。手自緘封。題寄遇。遇開封見杖。即曰此由飲
酒也。我訓領不勤。遠貽憂賜。即命維那鳴椎集眾。以杖
置香橙上。行香畢。遇乃起出眾前。向筒致敬。於是伏地。
令維那行杖三下。內杖筒中。垂淚自責。時境內道俗。莫
不嘆息。因之學徒勵業甚眾。
宋蔣小德。江陵人也。為丘州刺史朱循聽事監。少而信
向。勤謹過人。得病而死。夜三更將殮便蘇活。言有使者
稱王命召之隨去。既至。王曰君精勤小心。虔奉大法。宜
速生善地。而君筭猶長。且還家作功德。七日復來。受天
中快樂。小德受言而歸。路由一處。有小屋殊陋弊。逢新
寺難公於此屋前。具相問訊。難云貧道自出家來。未常
飲酒。旦就蘭公。蘭公苦見勸逼。飲一升許。被王召罰。若
不坐此。當得生天。今乃居此弊宇。三年演方得上耳。小
德至家。即遣人參訊。難公果以此日。於蘭公處睡臥。至
夕而亡。小德既愈。七日內。大設福供。至期奄然而卒。
周武帝好食雞卵。一食數枚。有監膳儀同。常進御食有
寵。隋文帝即位。猶復監膳進食。開皇中暴死。三日乃蘇。
語云始見人來喚。隨至一處。有大地穴。纔到穴口。遙見
西方有百騎來。儀衛如王者。俄至穴口。乃周武帝也。儀
同拜之。帝曰王喚汝。証我事耳。汝身無罪。言訖即入穴
中。使者亦引儀同入庭前。見武帝與王同坐。王問儀同
曰。汝為帝作食。前後進白團幾枚。儀同答曰。實不記數。
王謂帝曰。此人不記。當須出之。帝慘然不樂而起。忽見
庭前有鐵床。并獄卒數十人。皆牛頭人身。帝已臥床上。
獄卒用鐵梁壓之。帝兩脅剖裂處。雞子全出。俄與床齊。
可十餘斛。帝謂儀同云。為我相聞大隋天子。昔與我共
食。倉庫玉帛。亦我儲之。我今為滅佛法極大受苦可為
吾作功德。於是文帝敕天下。人出一錢。為追福焉。
後隋大業中。雍州長安縣有一人姓趙。名文若。死經七
日得活。說云。當死之時。見人引向閻羅王所。問文若生
時作何福業。文若答王。受持金剛般若經。王嘆曰。善哉
此福第一。汝雖福善。且將示汝受罪之處。令一人引文
若北行十步。至一墻孔。隔壁有人。引手從孔中捉文若
頭。引出墻外。見大地獄。鑊湯苦具。罪人受苦。乃有眾多
豬羊雞魚鵝鴨之屬。兢來從文若索命。文若云。吾不食
汝身。何故見逼。諸畜生等各報云。汝某年某月某處食
我。頭腳四支。節節分張。何故諱之。文若見畜引實。不敢
拒逆。唯知一心念佛深悔諸罪。但求諸畜。得活之時。具
修福善報謝。諸畜見許修福。一時放卻。其引使人。將文
若至王所。說見受罪處訖。王付一碗釘。令文若食之。并
用五釘。釘文若頭及手足。然後放過。文若得蘇。極患頭
痛。及手足疼。久後修福。痛漸得差。從爾已來。精勤誦持
金剛般若。不敢遺漏寸陰。併見道親疏。並勸受持。
唐冀州頓丘縣。有老母。姓李。無子孤老。唯有小婢。家鎮
沽酒。添灰少量。分毫經紀。貞觀年中。因病氣斷。死經兩
日蘇活。口云。初有兩人。並著赤衣。門前召出之。便即隨
去。行至一城。有若州郭引到側院。見一官人。衣冠大袖
憑案而坐。左右甚多。階下大有著枷鎖人。遣問老母。何
因行濫沽酒。多取他物。擬作法華經。已向十年。何為不
造。老母具言。酒使婢作。量亦是婢。經已付錢一千文與
隱師。即遣追婢。須臾婢至。勘當元由。婢即笞四十放還。
遣問隱師。報云是實。乃語老母云。放汝七日去。經了當
來。得生善處。
唐右金吾兵曹京兆韋知十。至永徽中。煮一羊腳。半日
猶生。知十怒。家人曰用柴十倍於常。不知何意如此。更
命重煮還復如故。乃命割之。其中遂得一銅像長徑寸
焉。光明照灼。相好成就。其家一生不敢食酒肉。
<other>病苦篇</other><other>斂念部</other>
夫三界非有。五陰皆無。四倒十纏。共相和合。漂沒苦海。
弱喪亡歸。形軀七尺。莫知其假。生靈一謝。再返無期。往
生論云。若善男子。善女人。修五戒成就者。畢竟得生安
樂國土。見彼阿彌陀佛。何等為五。一者禮拜。二者讚嘆。
三者作願。四者觀察。五者迴向。又隨願往生經云。佛告
<pb n="173"/>
普廣菩薩。若四輩男子女人。臨終之日。願生十方佛剎
土者。當先洗浴身體。著鮮潔之衣。燒眾名香懸繒旛蓋
歌讚三寶。讀誦尊經。為病者說因緣。喻善巧言詞微妙
絕義。故云色不久鮮。當歸壞敗。精誠行道。可得度苦。隨
心所願。無不獲果。
<other>感應緣（三驗）</other>
宋羅璵妻費氏者。寧蜀人。父悅。宋寧州刺史。費少而敬
信。誦法華經數年。勤至不倦。忽病心痛。屬纊俱備。費氏
心念。我誦經勤苦。宜有善祐。寧遂至此。既而睡臥食頃。
如夢如寤。見佛於窗中。投手以摩其心。應時都念。一堂
男女婢僕。悉睹金光。亦聞香氣。璵從妹琰。乃尚書中兵
郎費惜夫人也。於時省疾。亦具聞見。大興信悟。
宋李清者。於潛人也。仕桓溫大司馬府參軍督護。得病
還家而死。經久蘇活。說云。初見傳教。持信旛喚之。云公
欲相見。清謂是溫召。即起束帶而去。出門見一竹輿。便
令入中。二人推之。疾速如馳。至一朱門。見阮敬時。敬死
已三十年矣。敬問清曰。卿何時來。知我家何似。清云卿
家異惡。敬便兩淚言。知吾子孫如何。答云具可。我今令
卿得脫。汝能料理吾家不。清云若能如此。不負大恩。敬
言僧達道人。是官師。甚被敬禮。當苦告之。還內良久。遣
人出云。門前四層寺。官所起也。僧達常以平旦入寺禮
拜。宜就求哀。清往其寺。見一沙門語曰。汝是我前七生
時弟子。已經七世受福。迷著世樂忘失本業。背正就邪。
當受大罪。今可改悔。和尚明出。當相佐助。清還中夜寒
噤。凍至曉門開。僧達果出至寺。清便隨稽首。僧達云汝
當革心為善。歸命佛法僧。受此三歸。可得不橫死。受持
勤者。亦不經苦難。清便奉受。又見昨所遇沙門。長跪請
曰。此人。僧之宿世弟子。忘正失法。方將受苦。先緣所追。
今得歸命。願垂慈愍。答曰先是福人。當易拔濟耳。便還
向朱門。俄遣人出云。李參軍可去。敬時亦出。與清一眚
竹枝。令閉眼騎之。清如其語。忽然至家。家中啼哭。及鄉
親塞堂。欲入不得。會買材還。家人及客。赴監視之。唯屍
在地。清入至屍前。聞其屍臭。自念悔還。但外人逼突。不
覺入屍。於是而活。即營理敬家。分宅以居。於是歸心三
寶。勤信法教。
前齊永明中。楊都高座寺釋慧進。疏食布衣。誓誦法華
用心勞苦。執卷便病。乃發願造百部。以悔先障。始聚得
一千六百文。賊來索物。進示經錢。賊慚而退。爾後遂成
百部。聞空中告曰。汝願已足。必得往生。
<other>捨身篇</other><other>感應緣（三驗）</other>
梁普通年。小莊嚴寺。有道度禪師。戒行淳直。善明摩訶
衍。每厭此身同於毒樹。若身命無常。棄屍陀林。施以鳥
獸。乃積薪柴。漸就減食。至普通七年十一月三日。鍾自
虛鳴。其月八日。鍾復自鳴。乃與大眾共結善緣。爾後不
復更食。唯用澡瓶。以汲清水。日飲一升。至二十五日。寺
眾同往。見瓶發五色光耀。雜彩氛氳。至二十九日旦時。
寺主僧全等數人。共登禪室。遙見龕中紫光外照。其日
將暮。忽有群鳥五六百。同集一樹。夜二更初。寺有雜色
光。映燭房宇。至五更中。聞山頂上。火聲振烈。驚走往觀。
見禪師合掌火中。刺史武陵王。乃遣灑掃收斂其處而
建塔焉。後聞山頂時有石磬之聲。聲甚清徹。
隋盧山甘露峰釋大志姓顧氏。山陰人。於蓮華山。甘露
峰南。建靜觀道場。頭陀為業。介爾一身。不避虓虎。聞有
惡獸。輒往投之。皆避不啗。經於七載。禪業無絕。晚住此
山福林寺。會大業屏除流徙隱逸。慨法陵遲。乃變服毀
形。在佛堂內。高聲慟哭。三日三夕。初不斷絕。寺僧慰喻。
志曰。余嘆惡業乃如此耶。要盡此骸申明正教。遂往東
都上表曰。願陛下興顯三寶。當燃臂於嵩岳。用報國恩。
帝乃許之。敕設大齋。七眾通集。志不食三日。登大棚上。
燒鐵鑪赤。用烙其臂。並令焦黑。以刀截斷。肉裂骨現。又
烙其骨。令焦黑已。布裹臘灌。下火燃之。光曜岩岫。於時
大眾見其苦行。皆痛心髓。而志雖加燒烙。詞色不改。或
誦法句。嘆佛為德。或為眾說法。言談苦切。臂燒既盡。如
<pb n="174"/>
先下棚。七日入定。跏坐而卒。
唐終南山豹林谷釋會通。雍州宿川人。少欣儉素。遊泊
林泉。苦節戒行。誦法華經藥王品。便欣厭捨。私集柴木。
以貞觀末年。靜夜林中。積薪為窟。誦至藥王。便令下火。
風驚焰發。煙火俱盛。卓爾跏坐。聲誦如故。尋爾西南。有
大白光。流入火聚。至曉。身火俱滅。乃收其骨為起塔銘。
<other>送終篇</other><other>受生部</other>
夫生則八識扶持。死則四大離散。迅矣百齡。終歸磨滅。
循環三界。運轉靡停。第一臨命終時。檢身冷熱。驗其善
惡。具知來報。故瑜伽論云。造善之人。從下冷。触至臍以
上。煖氣後盡。即生人中。若至頭面。熱氣後盡。即生天道。
若造惡者。與此相違。然瑜伽論羯羅藍義。最初託處。即
名肉心。方識於此處最初託即從此處最後捨。
<other>感應緣</other>
漢令支縣有孤竹城。古孤竹之國也。靈帝光和元年。遼
西人。見遼水中有浮棺。欲斫破之。棺中人語曰。我是伯
夷之弟。孤竹君也。海水壞我棺槨。是以漂流。汝斫我何
為。人俱不敢斫。因為立廟祀祠。
漢菩提寺。西域人所立也。在慕義里。沙門達多。發墓取
塼。得一生人以報。時太后與漢明帝在華林都堂。以為
妖異。謂侍郎徐紇曰。上古以來。頗有此事不。紇曰昔魏
時發塚得霍光女婿范明友家僕。說漢朝廢立。與史書
相符。不足為異也。后令紇問其姓名。死來幾年。何所飲
食。死者答曰。臣姓崔。名涵字子洪。博陵安平人。父名暢。
母姓魏。家在城西埠財里。死時年十五。今乃二十七。在
地下十二年。常似醉臥。無所食也。時復遊行。或遇飲食。
如似夢中。不甚辨了。后即遣門下錄事張俊。詣埠財里。
訪涵父母。果有崔暢。其妻姓魏。俊問暢曰。卿有死兒不。
暢曰有息子洪。年十五而亡。俊曰為人所發今日蘇活。
在華林園。主上遣我來相問。暢聞驚怖曰。實無此兒。向
者謬言。俊還具以實啟后。后遣俊送涵向家。暢聞涵至。
門前起火。手持刀。魏氏把桃杖拒之。汝不須來。吾非汝
父。汝非我子。速去可得無殃。涵遂捨去。遊於京師巷內。
常宿寺門下。汝南王賜黃衣一通性畏日。不仰視天。又
畏水火及兵刃之屬。常走於路。疲則止。不徐行也。時人
猶謂是鬼。洛陽大市北。有奉終里內人。賣送死之具。及
諸棺槨。涵謂曰。柏棺勿以桑木為欀。人問其故。涵曰。吾
在地下。見發鬼兵。有一鬼稱是柏棺。應免兵。主吏曰你
雖柏棺。桑木為欀。遂不免兵。
晉唐遵。字保道。上虞人也。晉太元八年。暴病而死。經夕
得蘇云。有人呼將去。至一城府未進。頃見其從叔。自城
中出。驚問遵汝何故來。遵答正欲往候姑姊。因見數人
急呼來此。即時可得歸去。而不知還路。從叔云。汝姑喪
已二年。汝姊兒道文。近被錄來。蒙恩放。仍留看戲。不即
還去。積日方歸。家已殯殮。乃入棺中。搖動棺器。冀望其
家覺悟開棺。棺遂至路落檀車下。其家或欲開之。乃問
卜者云不吉。遂不敢開。不得復生。今為把沙之役。辛勤
極苦。汝宜速去。勿復住此。且汝小姊。又已喪亡。今與汝
姑。共在地獄。日夕憂苦。不知何時可得免脫。汝今還去。
可語其兒。勤修功德庶得免之。於此示遵歸路。將別又
囑遵曰。汝得還生。良為殊慶。在世無幾鯈如風塵天堂
地獄。苦樂報應。吾昔聞其語。今睹其實。汝宜深勤善業。
務為孝敬。受法持戒慎不犯。一去人身。入此罪地。幽窮
苦酷。自悔何及。勤以在心。不可忽也。我家親屬。生時不
信罪福。今並遭塗炭。長受楚毒。焦爛傷痛。無時暫休。欲
求一日改惡為善。當何得耶。悉我所具。故以囑汝。勸化
家內。共加勉勵。言已涕泣。因此而別。遵隨路而歸。俄而
至家。家治棺將竟。方營殯殮。遵既附屍。屍尋氣通。移日
稍差。勸示親識。並奉大法。初遵姑。適南郡徐漢長。姊適
江夏樂瑜于。小姊適吳興嚴晚。途路懸遠。久斷音息。遵
既差。遂至三郡。尋訪姑及小姊。姊子果並喪亡。長姊亦
說兒道文。殮後棺動墮車。皆如叔言。既聞遵說道文橫
死之意。姊追加痛恨。重為製服。
<pb n="175"/>
晉竹法慧。關中人。方直有戒行。入嵩高山。事佛圖蜜為
師。晉康帝建元年。至襄陽。止羊叔子寺。不受別請。每乞
食。輒齎繩床自隨。於閑曠設坐。遇雨。以油帔日覆。每語
弟子法昭曰。汝過去時。折一雞腳。其殃尋至。俄而昭為
人所擲。腳遂永疾。後征西庾移恭。鎮襄陽。素不奉法。聞
慧有非常之跡。甚嫉之。慧預告弟子曰。吾宿對尋至。誡
勸眷屬。令勤修福善。恭後二日。果收而刑之。臨死語眾
人云。猶枉刑吾。吾死後三日。天當暴雨。至期果洪注。城
門外深一丈。恭眷屬居民。並皆沒死。
<other>法滅篇</other><other>五濁部</other>
如地持論云。所謂五濁者。一曰命濁。二曰眾生濁。三曰
煩惱濁。四曰見濁。五曰劫濁。謂今世短壽。人極百歲。是
名命濁。若諸眾生。不識父母。不識沙門。婆羅門。及宗族
尊長。不修禮義。不畏惡業果報。不修惠施。不作功德。不
修齋法。不持禁戒。是名眾生濁。若此眾生。諂曲虛誑妄
語。攝受邪法。及餘惡不善法生。是名煩惱濁。若於今世。
法壞法沒。像法漸起。邪法轉生。是名見濁。若饑饉劫起。
疾病劫起。刀兵劫起。是名劫濁。
<other>雜要篇</other><other>四依部</other>
夫根鈍時澆。信堅難具。行淺德劣。智正易述。要須機教
相符。文理洞備。故經曰雖誦千章。不行何益。今立正義。
須憑宗意。教有權實。行有昏明。如大集經云。復次舍利
弗。菩薩摩訶薩。有四依法何等為四。依義不依語。依智
不依識。依了義經。不依不了義經。依法不依人。云何依
義不依語。語者若人世法。而有可說。義者解出世法。無
文字相。語者若說布施。戒忍。進禪。智慧。調伏。擁護。義者
知施戒忍進禪智慧。入於平等。語者稱說生死。義者知
生死性。語者說涅槃味。義者知涅槃無性。語者若說諸
乘。隨所安止。義者善知諸乘。入一相智門語者說身口
意。受持淨戒功德威儀。義者了身口意。皆無所作。而能
護持一切淨戒。語者若說忍辱斷除恚怒貢高憍慢。義
者了達諸法。得無生忍。語者悉能聞持一切文字智慧
根本。義者知是慧義不可宣說。云何依智不依於識。識
者四識住處。如色識住處。受想行識住處。智者解了四
識。性無所住。識者若識地大。水火風大。智者識住四大。
法性無別。識者行有為法。智者知無所行。無為法性。無
有識知。識者生住滅相。智者無生住滅相。云何依了義
經。不依不了義經。不了義經者。所作何業。信有果報。了
義經者。盡諸煩惱。不了義經者說生死苦惱。了義經者。
生死涅槃。一相無二。不了經者。讚說種種莊嚴文字。了
義經者。說甚深經。難持難了。不了義經者。多為眾生說
罪福相。今聞法者心生欣慼。了義經者。凡所演說。必令
聽者心得調伏。不了義經者若說我人眾生等。無有施
受者。而為說有施受。了義經者。說空無相。無願無作。無
有我人眾生。作者受者。常說無量諸解脫門。云何依法
不依於人。人者攝取人見。作者受者。法者解脫無人。見
作者受者。人者凡夫。善人。信行人。八人。四果人。辟支佛
人。菩薩人。一人出世。多所利益。多人受樂。憐愍世間。生
大悲心。於人天中。多所饒潤。所謂諸佛等。依世諦故。為
化眾生故。作是說。若有攝取如是見者。是為依人。如來
為化攝人見者。故說依法。一切平等。無別異性。猶如虛
空舍利弗。是名菩薩摩訶薩。四依無盡。
<other>翻譯部（附聖賢集傳四十九部）</other>
（後漢朝譯傳道俗十二人出經律三百三十四部）
（前魏朝傳譯僧六人出經律一十三部）
（南吳孫氏傳譯道俗四人出經傳一百四十八部）
（西晉朝傳譯道俗十三人出經戒四百五十一部）
（東晉朝傳譯道俗二十七人出經傳二百六十三部）
（前秦符氏傳譯僧八人出經傳四十部）
（西秦乞伏氏傳譯僧一人出經十四部）
（後秦姚氏傳譯僧八人出經傳一百二十四部）
（北涼沮渠氏傳譯道俗八人出經傳三十二部）
（宋朝傳譯道俗二十三人出經傳二百十部）
<pb n="176"/>
（前齊朝傳譯道俗十九人出經傳四十七部）
（梁朝傳譯道俗二十一人出經律傳九十部）
（後魏元氏傳譯道俗十三人出經論傳錄八十七部）
（後齊高氏傳譯道俗二人出經論七部）
（後周宇文氏傳譯道俗十一人出經論天文三十部）
（陳朝傳譯道俗三人出經論傳疏四十部）
（隋朝傳譯道俗二十人出經論九十餘部）
（唐朝傳譯僧十一人出經論二百餘部）
　（大乘經一譯二百四部　重翻二百二部）
　（小乘經一譯一百八部　重翻九十六部）
　（小乘律三十五部　大乘論六十四部）
　（小乘論三十三部　眾經律論傳八百部　＆unrec;＆unrec;）

<sarticle><article>帝王問道錄</article></sarticle>
徑山語風老人圓信較定
無地地主人郭凝之彙編
梁武帝問於寶誌公曰弟子煩惑未除何以治之答
曰十二帝問其旨如何答曰在書字時節刻漏中帝
益不曉帝又問弟子何時得以靜心修習師曰安樂
禁帝一日請傅大士講金剛經大士纔陞座以尺揮
案一下便下座帝愕然聖師曰陛下還會麼帝曰不
會聖師曰大士講經竟（白雲端云傅大士與誌公被武帝一狀領過　汾陽昭云
講得甚好　本覺一云傅大士已是葛藤誌公重下註腳諸人如今樂聞麼良久云兩段不同　老宿云
大士不得誌公洎成虛棄又一日講經次帝至大眾皆起大士端
坐不動近臣報曰聖駕在此何不起大士曰法地若
動一切不安大士一日披衲頂冠靸履朝見帝問是
僧耶大士以手指冠帝曰是道耶大士以手指靸履
帝曰是俗耶大士以手指衲衣（汾陽昭代云大士多能　五祖戒云笑殺
傍觀）普通七年武帝迎達磨至金陵問曰朕即位已來
造寺寫經度僧不可勝紀有何功德祖曰並無功德
帝曰何以無功德祖曰此但人天小果有漏之因如
影隨形雖有非實帝曰如何是真功德祖曰淨智妙
圓體自空寂如是功德不以世求帝又問如何是聖
諦第一義祖曰廓然無聖帝曰對朕者誰祖曰不識
帝不領悟（汾陽昭代云弟子智淺　五祖戒云賣寶遇著瞎波斯　保寧勇代帝吐舌示之
雪竇顯頌云聖諦廓然何當辨的對朕者誰還云不識因茲暗渡江豈免生荊棘闔國人追不再來千古
萬古空相憶休相憶清風匝地有何極師顧示左右云這裡還有祖師麼喚來與老僧洗腳）。
唐中宗遣內侍薛簡馳詔迎請六祖祖上表辭疾願
終林麓簡曰京城禪德皆云欲得會道必須坐禪習
定若不因禪定而得解脫者未之有也未審師所說
法如何祖曰道由心悟豈在坐也經云若見如來若
坐若臥是行邪道何故無所從來亦無所去若無生
滅是如來清淨禪諸法空寂是如來清淨坐究竟無
證豈況坐耶簡曰弟子回主上必問願和尚指示心
要祖曰道無明暗明暗是代謝之義明暗無盡亦是
有盡相待立名故經云法無有比無相待故簡曰明
喻智慧暗況煩惱修道之人儻不以智慧照破煩惱
無始生死憑何出離祖曰煩惱即是菩提無二無別
若以智慧照煩惱者此是二乘小見羊鹿等機大智
上根悉不如是簡曰如何是大乘見解祖曰明與無
明其性無二無二之性即是實性實性者處凡愚而
不減在賢聖而不增住煩惱而不亂居禪定而不寂
不斷不常不來不去不在中間及其內外不生不滅
性相如如常住不遷名之曰道簡曰師說不生不滅
何異外道祖曰外道所說不生不滅者將滅止生以
生顯滅滅猶不滅生說無生我說不生不滅者本自
無生今亦無滅所以不同外道汝若欲知心要但一
切善惡都莫思量自然得入清淨心體湛然常寂妙
用恒沙簡蒙指教豁然大悟歸闕表上祖語帝咨美
久之。
唐玄宗詔司空淨禪師到京住白蓮亭召兩街名僧
碩學赴內道場與淨闡揚佛理時有遠禪師者抗聲
謂淨曰今對聖上較量宗旨應須直問直答不假繁
<pb n="177"/>
辭只如禪師所見以何為道淨曰無心是道遠曰道
因心有何得言無心是道淨曰道本無名因心名道
心名若有道不虛然窮心既無道憑何立二俱虛妄
總是假名遠曰禪師見有身心是道已否淨曰山僧
身心本來是道遠曰適言無心是道今又言身心本
來是道豈不相違淨曰無心是道心泯道無心道一
如故言無心是道身心本來是道道亦本是身心身
心本既是空道亦窮源無有志明禪師問若言無心
是道瓦礫無心亦應是道又云身心本來是道四生
十類皆有身心亦應是道淨曰大德若作見聞覺知
解會與道懸殊即是求見聞覺知之者非是求道之
人經云無眼耳鼻舌身意六根尚無見聞覺知憑何
而立窮本不有何處存心焉得不同草木瓦礫真禪
師問道既無心佛有心否佛之與道是一是二淨曰
不一不二曰佛度眾生為有心故道不度人為無心
故一度一不度何得無二淨曰若言佛度眾生道無
度者此是大德妄生二見如山僧即不然佛是虛名
道亦妄立二俱不實總是假名一假之中如何分二
曰佛之與道總是假名當立名時是誰為立若有立
者何得言無淨曰佛之與道因心而立推窮立心心
亦是無心既是無即悟二俱不實知如夢幻即悟本
空強立佛道二名此是二乘人見解法空禪師問佛
之與道俱是假名十二分教亦應不實何以從前尊
宿皆言修道淨曰大德錯會經意道本無修大德強
脩道本無作大德強作道本無事強生多事道本無
知於中強知如此見解與道相違從前尊宿不應如
是自是大德不會請思之安禪師問道既假名佛云
妄立十二分教亦是接物度生一切是妄以何為真
淨曰為有妄故將真對妄推窮妄性本空真亦何曾
有故故知真妄總是假名二事對治都無實體窮其
根本一切皆空曰既言一切是妄妄亦同真真妄無
殊復是何物淨曰若言何物何物亦妄經云無相似
無比況言語道斷如鳥飛空達性禪師問禪師至妙
至微真妄雙泯佛道兩忘修行性空名相不實世界
如幻一切假名作此解時不可斷絕眾生善惡二根
淨曰善惡二根皆因心有窮心若有根亦非虛推心
既無根因何立經云善不善法從心化生善惡業緣
本無有實又有近臣問曰此身從何而來百年之後
復歸何處淨曰如人夢時從何而來睡覺時從何而
去曰夢時不可言無既覺不可言有雖有有無來往
無所淨曰貧道此身亦如其夢。
唐肅宗上元二年敕中使齎詔徵南陽慧忠國師赴
京待以師禮初居千福寺西禪院及代宗臨御復迎
止光宅精藍十有六載隨機說法時有西天大耳三
藏到京云得他心通肅宗命國師試驗三藏纔見國
師便禮拜立於右邊國師問曰汝得他心通那汝道
老僧即今在甚麼處曰和尚是一國之師何得卻去
西川看競渡良久再問汝道老僧即今在甚麼處曰
和尚是一國之師何得卻在天津橋上看弄猢猻國
師良久復問汝道老僧只今在甚麼處三藏罔測師
叱曰這野狐精他心通在甚麼處三藏無對（僧問仰山曰大
耳三藏第三度為甚麼不見國師仰山曰前兩度是涉境心後入自受用三昧所以不見　又有僧問玄
沙玄沙曰汝道前兩度還見麼　玄覺云前兩度見後來為甚麼不見且道利害在甚麼處　僧問趙州
大耳三藏第三度不見國師未審國師在甚麼處趙州云在三藏鼻孔上僧後問玄沙既在鼻孔上為甚
麼不見玄沙云只為太近　白雲端云國師若在三藏鼻孔上有甚難見殊不知國師在三藏眼睛上
密雲悟代三藏罔知去處云和尚是一國之師何得寐語代國師叱三藏處云重言不當乞復云卻是和
尚善他心通）肅宗問於忠國師曰師在曹谿得何法國師
曰陛下還見空中一片雲麼帝曰見國師曰釘釘著
懸挂著帝又問如何是十身調御國師乃起立曰會
麼帝曰不會國師曰與老僧過淨瓶來帝又曰如何
是無諍三昧國師曰檀越蹋毗盧頂上行帝曰此意
如何國師曰莫認自己清淨法身帝又問國師都不
視之曰朕是大唐天子師何以殊不顧視國師曰還
<pb n="178"/>
見虛空麼帝曰見國師曰他還眨目視陛下否國師
以化緣將畢涅槃時至乃辭代宗代宗曰師滅度後
弟子將何所記國師曰告檀越造取一所無縫塔帝
曰就師請取塔樣國師良久曰會麼帝曰不會國師
曰貧道去後有侍者應真卻知此事乞詔問之代宗
後詔應真問前語真良久曰聖上會麼帝曰不會真
述偈曰湘之南（雪竇著語云獨掌不浪鳴）潭之北（兩手鳴聒聒）中有黃
金充一國（山形拄杖子）無影樹下合同船（海宴河清）琉璃殿上
無知識（拈了也復頌云無縫塔見還難澄潭不許蒼龍蟠層落落影團團千古萬古與人看　楚
石琦頌云只這箇無縫塔上下四維十方周匝長天月落兮影絕光沈大海波生兮聲傳響答峭巍巍風
颯颯與他知識何交涉）。
唐大曆三年代宗詔徑山欽至闕下親加瞻禮一日
同忠國師在內庭坐次見帝駕來欽起立帝曰師何
以起欽曰檀越何得向四威儀中見貧道帝悅謂國
師曰欲賜欽師一名國師欣然奉詔乃賜號國一禪
師。
唐順宗問於佛光滿禪師曰佛從何方來滅向何方
去既言常住世佛今在何處佛光答曰佛從無為來
滅向無為去法身等虛空常住無心處有念歸無念
有住歸無住來為眾生來去為眾生去清淨真如海
湛然體常住智者善思惟更勿生疑慮帝又問佛向
王宮生滅向雙林滅住世四十九又言無法說山河
與大海天地及日月時至皆歸盡誰言不生滅疑情
猶若斯智者善分別佛光答曰佛體本無為迷情妄
分別法身等虛空未曾有生滅有緣佛出世無緣佛
入滅處處化眾生猶如水中月非常亦非斷非生亦
非滅生亦未曾生滅亦未曾滅了見無心處自然無
法說帝聞大悅益重禪宗永貞元年常問清涼國師
至道心法國師對曰至道本乎其心心法本乎無住
心體靈知不昧性相寂然又嘗問尸利禪師大地眾
生如何得見性成佛去尸利曰佛性如水中月可見
不可取帝悟其意。
唐憲宗詔鵝湖義禪師於麟德殿論義有法師問如
何是四諦師曰聖上一帝三帝何在又問欲界無禪
禪居色界此土憑何而立禪師曰法師秪知欲界無
禪不知禪界無欲曰如何是禪師以手點空法師無
對帝曰法師講無窮經論秪這一點尚不奈何（天奇拈云
會得底在禪即禪在欲即欲不會底便道禪不是欲欲不是禪妄生譏剝不知身處泥犁所以道直饒講
得千經論也落禪家第二籌且道第一籌在甚麼處手點空云鳴底）師卻問諸碩德曰
行住坐臥畢竟以何為道有對知者是道師曰不可
以智知不可以識識安得知者是乎有對無分別者
是師曰善能分別諸法相於第一義而不動安得無
分別是乎有對四禪八定是師曰佛身無為不墮諸
數安在四禪八定邪眾皆杜口（天奇拈云這些老膿團恰似箇狂狗尋香
逐氣有甚了期可惜終日數十于今不知二五若是個漢出來掀翻禪床免得葛藤遍地非惟自有出身
之路亦壯宗門節概）師卻舉順宗問尸利禪師大地眾生如何
得見性成佛尸利曰佛性猶如水中月可見不可取
因謂帝曰佛性非見必見水中月如何攫取帝乃問
何者是佛性師對曰不離陛下所問帝默契真宗益
加欽重。
唐憲宗屢召汾陽無業禪師皆辭疾不赴穆宗即位
思一瞻禮乃遣兩街僧錄靈阜等齎詔迎請汾陽微
笑曰貧道何德累煩世主且請前行吾從別道去矣
乃澡身剃髮至中夜告門人曰汝等見聞覺知之性
與太虛同壽不生不滅一切境界本自空寂無一法
可得迷者不了即為境惑一為境惑流轉不窮汝等
當知心性本自有之非因造作猶如金剛不可破壞
一切諸法如影如響無有實者經云唯此一事實餘
二則非真常了一切空無一物當情是諸佛用心處
汝等勤而行之言訖跏趺而逝。
唐文宗好嗜蛤蜊沿海官吏先時遞進人亦勞止一
日御饌中有擘不張者帝以其異即焚香禱之乃開
見菩薩形儀梵相具足帝遂貯以金粟檀香合覆以
<pb n="179"/>
美錦賜興善寺令眾僧瞻禮因問群臣斯何祥也或
奏太一山惟政禪師深明佛法博聞強記乞詔問之
帝即頒詔政至帝問其事對曰臣聞物無虛應此乃
啟陛下之信心耳故契經云應以此身得度者即現
此身而為說法帝曰菩薩身已現且未聞說法對曰
陛下睹此為常耶非常邪信耶非信邪帝曰希奇之
事朕深信焉對曰陛下已聞說法竟皇情豫悅得未
曾有。
黃檗運禪師在鹽官殿上禮佛次時唐宣宗為沙彌
問曰不著佛求不著法求不著僧求長老禮拜當何
所求黃檗曰不著佛求不著法求不著僧求常禮如
是事沙彌曰用禮何為黃檗便掌沙彌曰太麤生黃
檗曰這裏是甚麼所在說麤說細隨後又掌沙彌便
走登極後詔問薦福弘辯禪師曰禪宗何有南北之
名對曰禪門本無南北昔菩提達磨來此方為初祖
暨第五祖弘忍大師在蘄州開法時有二弟子一名
慧能受衣法居嶺南為六祖一名神秀在北揚化其
後神秀門人普寂者立秀為第六祖而自稱七祖其
所得法雖一而開導發悟有頓漸之異故曰南頓北
漸非禪宗本有南北之號也帝曰云何名戒定慧對
曰防非止惡名戒六根涉境心不隨緣名定心境俱
空照覽無惑名慧帝曰何為方便對曰方便者隱實
覆相權巧之門也被接中下曲施誘迪謂之方便設
為上根言捨方便但說無上道者斯亦方便之譚乃
至祖師玄言忘功絕謂亦無出方便之跡帝曰何為
佛心對曰佛者西天之語唐言覺謂人有智慧覺照
為佛心心者佛之別名有百千異號體唯其一無形
狀非青黃赤白男女等相在天非天在人非人而現
天現人能男能女非始非終無生無滅故號靈覺之
性如陛下日應萬機即是陛下佛心假使千佛共傳
而不念別有所得也帝曰如今有人念佛如何對曰
如來出世為天人師善知識隨根器而說法為上根
者開最上乘頓悟至理中下者未能頓曉是以佛為
韋提希權開十六觀門令念佛生於極樂故經云是
心是佛是心作佛心外無佛佛外無心帝曰有人持
經念佛持咒求佛如何對曰如來種種開讚皆為最
上一乘如百川眾流莫不朝宗於海如是差別諸數
皆歸薩婆若海帝曰祖師既契會心印金剛經云無
所得法如何對曰佛之一化實無一法與人但示眾
人各各自性同一法藏當時然燈如來但印釋迦本
法而無所得方契然燈本意故經云無我無人無眾
生無壽者是法平等修一切善法不住於相帝曰禪
師既會祖意還禮佛轉經否對曰沙門釋子禮佛轉
經蓋是住持常法有四報焉然依佛戒修身參尋知
識漸修梵行履踐如來所行之跡帝曰何為頓見何
為漸修對曰頓明自性與佛同儔然有無始染習故
假漸修對治令順性起用如人喫飯不一口便飽師
是日辯對七刻賜紫方袍（洪覺範曰唐宣宗微時武宗嫉其賢數欲殺之宦者
仇公武保佑之事迫公武為薙髮作比丘使逸遊故天下名山多所登賞至杭州鹽官禪師安公者江西
馬祖之高弟一見異之待遇特厚故宣宗留鹽官最久及即位思見之而安公化去久矣先是武宗盡毀
吾教至是復興之雖法之隆替係於時然庸詎知其力非安公致之耶嘗有贊其像者曰已將世界等微
塵空裏浮華夢裏身勿謂龍顏便分別故應天眼識天人。
後唐莊宗車駕幸河北回至魏府行宮詔興化獎禪
師問曰朕收中原獲得一寶未曾有人酬價興化曰
請陛下寶看帝以兩手舒襆頭腳興化曰君王之寶
誰敢酬價（玄覺徵云且道興化肯莊宗不肯莊宗若肯莊宗興化眼在甚麼處若不肯莊宗過
在甚麼處）莊宗問於華嚴休靜禪師曰祖意教意是同是
別對曰探盡龍宮藏眾義不能詮。
宋太宗皇帝一日幸相國寺見僧看經問曰是甚麼
經僧曰仁王經帝曰既是寡人經因甚卻在卿手裏
僧無對（雪竇代云皇天無親惟德是輔楚石琦云若問永祚但以頂戴經云萬歲萬歲）幸開
寶塔問僧卿是甚人對曰塔主帝曰朕之塔為甚麼
卿作主僧無對（雪竇代云合國咸知）一日因僧朝見帝問甚處
<pb n="180"/>
來對曰廬山臥雲庵帝曰朕聞臥雲深處不朝天為
甚到此僧無對（雪竇代云難逃至化　楚石琦代云雲開日現）僧入對次奏
曰陛下還記得麼帝曰甚處相見來奏曰靈山一別
直至如今帝曰卿以何為驗僧無對（雪竇代云貧道得得而來）京
寺回祿藏經悉為煨燼僧欲乞宣賜召問昔日摩騰
不燒如今為甚卻燒僧無對（雪竇代云陛下不忘付囑）帝常夢神
人報曰請陛下發菩提心因早朝宣問左右街菩提
心作麼生發左右無對（雪竇代云實謂今古罕聞）智寂大師進三
界圖帝問朕在那一界中寂無對（保寧勇代云陛下何處不稱尊　楚
石琦代云陛下天垂海外）一日朝罷帝擎缽問丞相王隨曰既是
大庾嶺頭提不起為甚麼卻在朕手裏隨無對。
宋仁宗創興禪席留意空宗下三省定議召有道者
住持禪院歐陽修程師孟奏請廬山圓通寺居訥稱
疾不起訥以懷璉應詔召對化成殿齋畢傳宣效南
方禪林儀範開堂演法璉遂陞座問答罷乃曰古佛
堂中曾無異說流通句內誠有多談得之者妙用無
虧失之者觸途成滯所以溪山雲月處處同風水鳥
樹林頭頭顯道若向迦葉門下直得堯風蕩蕩舜日
高明野老謳歌漁人鼓舞當此之時純樂無為之化
焉知有恁麼事皇情大悅賜號大覺嘉祐三年契嵩
進正宗記輔教編定祖圖等書帝覽至謀道不謀名
為法不為身歎愛其誠賜書入藏又詔靈隱章禪師
於延春閣下齋宣普照問如何是當機一句章曰一
言迥出青霄外萬仞峰前嶮處行曰作麼生是嶮處
行章便喝曰皇帝面前何得如此章曰也不得放過
再宣入化成殿齋宣守賢問齋筵大啟如何報答聖
君章曰空中求鳥跡曰意旨如何章曰水內覓魚蹤
進心珠歌曰心如意心如意任運隨緣不相離但知
莫向外邊求外邊求終不是枉用工夫隱真理識心
珠光耀日祕藏深密無形質拈來掌內眾人驚二乘
精進爭能測碧眼胡須指出臨機妙用何曾失尋常
切忌與人看大地山河動岌岌仁宗始不豫國嗣未
立大臣請擇宗室賢者居京師仁宗夜焚香默禱曰
翌日化成殿具齋虔請法華大士俯臨無卻左右莫
聞也清旦道衣凝立而待俄侍衛奏言法華自右掖
門直趨寢殿禁兵呵止不得仁宗笑曰吾請之來耳
及至竟陞御榻而坐仁宗以儲嗣為問索筆大書十
三十三數行擲筆去至英宗即位乃濮安懿王第十
三子也。
宋神宗元豐二年慈聖曹太后崩宣淨因禪師道臻
入慶壽宮陞座說法僧問慈聖仙遊定歸何處師曰
水流元在海月落不離天帝稱善五年詔淨慈宗本
禪師住惠林入對延和殿山呼罷即趨登殿賜坐即
就榻盤足作跏趺侍衛驚顧而師自若賜茶至舉盞
長吸又蕩撼之帝問受業何寺對曰承天永安蓋蘇
州承天寺永安院耳帝大喜語論甚久既辭退目送
之謂左右曰真福慧僧也侍者問和尚見官家如何
對曰喫茶閑話耳。
宋徽宗政和三年嘉州巡捕官奏本部路傍有大古
樹因風摧折中有一僧禪定鬚髮被體指爪遶身帝
降旨令肩輿入京命西天總持三藏以金磬出其定
遂問何代僧曰我乃東林遠法師之弟名慧持因遊
峨嵋入定於樹遠法師無恙否三藏曰遠法師晉人
也化去七百年矣持不復語三藏問師既至此欲歸
何所持曰陳留縣復入定帝製三偈令繪像頒行偈
曰七百年來老古錐定中消息許誰知爭如隻履西
歸去生死何勞木作皮藏山於澤亦藏身天下無藏
道可親寄語莊周休擬議樹中不是負趨人有情身
不是無情彼此人人定裏身會得菩提本無樹不須
辛苦問盧能。
宋高宗幸維揚詔金山住持克勤入對行在所遣八
人翊師升殿賜坐問曰朕素知師道高妙可得聞乎
對曰陛下以仁孝治天下率土生靈咸被光澤雖草
<pb n="181"/>
木昆蟲各得其所此佛祖所傳之心也此心之外無
別有心若別有心非佛祖之心矣帝大悅賜號圓悟
紹興二年駐蹕臨安詔法道禪師隨駕南巡道入見
帝從容謂曰上皇為妖人所惑毀師形服朕為師去
此黥涅對曰上皇御墨不忍毀除帝笑曰此僧到老
倔強。
宋孝宗在王邸遣內都監黃彥節至徑山命杲禪師
就山中舉揚般若師說偈云大根大器大力量荷擔
大事不尋常一毛頭上通消息遍界明明不覆藏上
嘉歎之及封建王又遣內知賓至徑山供五百羅漢
賜妙喜庵三字及真讚又讚布袋和尚和高宗韻曰
袋貯乾坤杖挑日月藞藞苴苴聖中之絕憨憨癡癡
僧中之傑令行兮一棒一條痕逗機兮殺人須見血
別別分明一點爐中雪六年詔瞎堂慧遠住靈隱禪
寺一日帝遊下竺召遠問曰山既飛來何不飛去遠
曰動不如靜又問水中眾生以囊漉之火裏眾生將
甚麼漉遠曰他家自有通霄路又問觀音手拈數珠
念個甚麼遠曰求人不如求己帝大悅賜號佛海七
年二月宣遠入對選德殿賜坐帝曰如何免得生死
遠曰不悟大乘終不能免帝曰如何得悟遠曰本有
之性究之無不悟者帝曰悟後如何遠曰始知脫體
現前了無毫髮可見之相帝首肯之帝曰即心即佛
如何遠曰目前無法陛下喚甚麼作心帝曰如何是
心遠正身叉手立曰秪這是天顏大悅。
孝宗又名靈隱懶至內殿問禪道之要懶對曰此事
在陛下堂堂日用應機處本無知見起滅之棼聖凡
迷悟之別第護正念則與道相應情卻物則業不能
繫盡去沈掉之病自忘問答之意矧今補處見在佛
般若光明中何事不現成耶帝為之首肯數四。
乾道八年宣遠入東閣賜坐帝曰有一二事欲問卿
前日睡夢中忽聞鐘聲遂覺不知夢與覺是如何遠
曰陛下問夢耶問覺耶若問覺而今正是寐語若問
夢夢覺無殊教誰分別夢即是幻知幻即離離幻即
覺覺心不動故云若能轉物即同如來帝曰夢幻既
非鐘聲從甚處起遠曰從陛下問處起帝復問前日
在此閣靜坐忽然思得不與萬化為侶有箇見處遠
曰願聞聖訓帝曰四海不為多遠曰一口吸盡西江
水又如何帝曰亦未曾欠闕遠曰纔涉思惟便成剩
法正使如斲輪如閃電了無干涉何以故法無二法
見無二見心無別心天無二日帝首肯久之。
淳熙三年召佛照德光禪師對便殿宣問釋迦佛入
山修道六年而成所成者何事請師明說佛照曰將
謂陛下忘卻帝曰朕心與佛心是同是別佛照曰直
下更無第二人陛下留心祖道自古帝王未有如陛
下篤信此道帝曰自古帝王英雄者有之信此道者
極少如梁武帝亦未徹佛照曰當面蹉過達磨帝曰
陷在泥坑裏佛照曰只為杷柄不入手不得受用佛
照曰陛下日應萬機直須向一切處著眼看是甚麼
道理帝曰天下事來即應之佛照曰可謂明鏡當臺
物來斯照帝曰步步踏著實地佛照曰直須恁麼始
得帝曰臨濟因緣可舉一二師舉臨濟問黃檗佛法
的的大意因緣帝曰悟了直是快活佛照曰臣曾有
頌帝曰舉看佛照舉曰黃檗山頭遭痛棒大愚肋下
報冤讎當機一喝驚天地直得曹溪水逆流帝又問
興化打克賓克賓如此答興化如何便打佛照曰不
可放過臣有頌帝曰舉看佛照曰罰錢出院揚家醜
興化聱頭遇克賓父子不傳真秘訣棒頭敲出玉麒
麟復曰昔翠巖可真禪師頌即心即佛非心非佛因
緣曰百萬雄兵出將軍獵渭城不閑弓矢力斜漢月
初生令晦堂心禪師看後因答客問西來意有頌東
吳幾度為閑客南越曾經作主人可笑年來身老大
得同塵處且同塵真見之云子徹也且如即心即佛
非心非佛陛下如何會帝曰包含萬像佛照曰包含
<pb n="182"/>
萬像底是甚麼帝曰對面底是佛照曰認著依前還
不是帝乃默契佛照辭歸觀堂帝遣中使賜御製頌
曰大暑流金石寒風結凍雲梅花香度遠自有一枝
春佛照答帝頌曰當陽一句子平地步青雲踏翻關
捩處便是主家春復進即心即佛非心非佛一頌即
心即佛無蹊徑非佛非心有變通直下兩頭俱透脫
新羅不在海門東帝復答頌曰欲言心佛難分別俱
是精微無礙通跳出千重縛不住天涯海角任西東
佛照再上頌曰一句截流心路絕千差萬別豁然通
等閑更進竿頭步莫問西來及與東又一日召對佛
照曰聞陛下於心隨萬境轉轉處實能幽隨流認得
性無喜亦無憂處得個入頭但未曾遇人帝曰真個
如此佛照曰如人學射久久自然中的所以五祖演
曰悟了須是遇人始得若不遇人十個有五雙杜撰
佛照遂舉靈雲見桃花悟道頌至玄沙道諦當甚諦
當敢保老兄未徹在每舉問禪和子那裏是不疑處
陛下且道那裏是不疑處帝擬議佛照曰只就疑處
看驀然看破不疑處便是陛下受用不盡底帝曰長
老且道那裏是不疑處佛照曰紅爐上一點雪帝乃
點頭一日復召對帝曰前日長老道直至如今更不
疑處朕有一轉語佛照曰那裏是不疑處帝曰空手
牽鐵牛佛照曰如何見得帝擬議佛照曰纔入思惟
便成剩法帝曰若問長老如何祗對佛照曰千聞不
如一見帝喜曰朕且做工夫佛照曰陛下果位中承
願力來示現帝王身不被富貴聲色籠罩但念念扣
已而參驀然一念相應如桶底子脫相似直至成佛
永無退轉又召對次佛照曰此事無僧無俗上至佛
祖下及蝡動皆悉具足故古人有言悟則事同一家
不悟則萬別千差帝曰至言朕須到此地位方已佛
照曰佛法至妙無有窮已如有窮已則成住著纔成
付著便有窠臼如僧問石霜撥塵見佛時如何石霜
曰直須揮劍若不揮劍漁父棲巢望陛下卓起脊梁
以金剛王寶劍揮除見刺自然一著高一著一步闊
一步佛祖亦奈何不得也帝曰當如禪師之言紹熙
元年壽皇復召對佛照曰陛下釋萬機燕御重華想
於此道日有新證壽皇曰朕向來得禪師開發日用
便覺省力佛照曰省力處得無限力得力處省無限
力壽皇曰朕於一切事物亦不著佛照曰陛下視天
下如脫敝屣以寶位授聖子若非得大自在受用三
昧焉能如是遂舉喚作竹篦則觸不喚作竹篦則背
陛下如何會壽皇曰放下著佛照曰放下即不無著
在甚麼處壽皇曰二邊不立佛照曰如何行履壽皇
曰中道不安佛照曰正坐在百尺竿頭陛下如何進
步壽皇擬議師噁一聲壽皇曰謝禪師提撕又曰世
法佛法不出這觸背兩字佛照曰若能轉物即同如
來遂指御案淨瓶曰只如淨瓶作麼生轉壽皇曰去
來自在佛照曰去來自在底是甚麼壽皇咳嗽一聲
佛照曰更進一步始得壽皇曰朕直要打徹佛照曰
但辦肯心必不相賺。

　海寧縣無地地主人郭正中原名凝之字黎
　眉彙編先覺宗乘五卷捨貲刊刻今孫男郭
　時願捨校徑山古梅菴附大藏流行法寶
康熙乙巳冬月敬識

<other>帝王問道錄　　　　　　雙髻釋頓讓訂閱</other>

<talk>序</talk>
居士而荷擔法任者。于迦文之世有淨
名。於達磨之世有楊衒之。於馬祖之世
有龐蘊。宋元以來。名卿哲匠。或奕葉相
承。或拳踢互應。語載傳燈僧史。昭昭然
不可誣也。其卓然而傑出者。如何密菴
<pb n="183"/>
付法田素菴。素菴付法緇流。衣缽相繼
七葉而愈光蓋佛祖之所重者在法。法
之所在。雖總持尼凌行婆俞道婆輩。舉
足以顯揚提唱為千古偉人。至今存其
語言。如金鎖玄關。得其蘊者謂之真參
實悟稍一疑滯。則銀山鐵壁聳之。面目
前矣。此無依道人之所以承先啟後獨
擅美於今日也。道人為世名儒。腹笥百
城。風範一世牙軸之嚴。整子裔之誦傳
鄴架王庫。殆不是過及其棄公車而圖
佛乘。若將以天假之年為法門作于城
者備美之地必言到而行隨之富有日
新孳孳不倦宜其法源壽域岌嶪汪洋
矣。道人多著述。辯博典故。則有鑑燦芳
摹諸書。宣揚教海則有法華金剛諸註。
游泳藝林。則有孔孟周易諸解。流演宗
乘。則有指南醒世諸刻。莫不珠燦玉輝。
洞徹源底。至于無依一錄。則道人之現
居士身而闡揚少室不傳之祕者。故其
為語去華存實去囂存樸不然博雅。如
道人豈不能剪削雕刻為趙華葉龍以
衒燿人耳目如近代之宗匠云哉道人
蓋深悉大法之不在形言。不過聊為指
注以廣化同流耳。于是更念授受之不
可自我而斬然也。垂絲擲釣。乃有衝浪
如錦鱗然者。故慨然以千鈞之任付之。
道人可謂不負佛祖與本師而為傳燈。
會中人矣行見燈光剎影亙世無窮又
豈特密菴之七葉而已。
時
大清康熙歲次丁未七月既望南村嗣
祖沙門僧鑑拜撰

<sarticle><article>無依道人錄</article></sarticle>
武原無依道人徐昌治覲周甫著
南村釣雪氏僧鑑刪定嗣法比丘超悟錄
<other>付法始末</other>
此道人自敘其入道之由。與付法之所源起也。道
人為老參鉅儒。文集而外有語錄。語錄得法後之
所著述也。故敘道人錄者。始之以付法之顛末。而
偈與頌次之。敘與誌又次之。書與記又次之。故凡
語句之無關於佛乘者。概不與錄。而道人汲汲為
法之心。于是乎純一不雜。即為道人之後者。亦可
知所取法矣。僧鑑題
余自少至壯。日以佞佛禮僧為第一義。而未嫺于法。
迨戊辰。隨僧濟公謁密雲老人。命名通昌。時老人王
化金粟。法道初闢。予雖聞提撕。茫茫不知落處。閱己
巳庚午。老人出山。石車禪師嗣之。此年余始齋僧施
茶。石師時過余。荷其策勵。一啟口皆鉗鎚雖不能洞
曉。然心未嘗不殷殷嚮往也。相與＆unrec;閱春秋。如同一
日。石師順世。法堂席虛。戊寅秋。因率諸檀護公請本
師費隱老人繼席。冬杪。即有查姓偷葬粟山頂＆unrec;一
事鄰近百人。眾共擊逐。遂遷怒寺僧。鳴官彺逞費老
人曰。堂頭事也。與眾何預。單身對簿。適大雨。余冒濕。
拉同袍。挈庠友。代白署篆魏公祖。魏躬迎本師入賓
館有加禮焉。狀牌立銷。次聞府間有行。余入禾謁當
事。一一冰釋。叢林鞏而法幢振。此實始基之。己卯。密
老人以天童事故出山。抵白下。予致書寧波馬總臺
為之婉達諸當道（語載致馬書中）事既調攝。老人擬
歸天童。路經禾于余隨本師往迎。蒙入金粟山。聚談
數日。受命輯闢邪集一帙。老人蓋深知昌之衷曲素
直。故以此書委托如此。庚辰。冊務浩繁。本山飯僧田。
暨寺基約百畝。余集收字圖七甲代為免役。壬午大
<pb n="184"/>
荒。余手捧缽盂。募糧募金。殫厥心力。所獲既豐。稍稍
活眾。癸未。猶未稔也。勸緣如之。甲申。助買南房數間。
助買園地二畝。年齋僧二次。乙酉迄丁亥。本師赴天
童。請百師處首座寮。為弋人所慕。戊子。有不利老人
者。浪傳金粟為天童下院。老人不平。不遠千里。親詣
金粟。徹底澄清。余于氣勝者。調以禮義。勝者浹以道。
彼此矛盾便休。余力議嘗住不可一日無主。遂率眾
檀護。合愛憎共筮之韋天。得百癡禪師繼席焉。本師
因有不遇明公威德重。幾乎梵宇草芊芊之贈。嗣寧
波歉收。天童窘食。四方餉饋。皆余一人遍叩鎮官護
送開船。搜搶雖至。毫末不動。此蓋明明天助。非人力
也。又有達人作用不尋常。手眼高明見大方之贈。庚
寅。余壽老人于福嚴。相訂同遊雲間。約略五燈正續
蓋五燈一書。自紹定至今。四百餘祀。纂修無人。僧史
闕略。老人遠溯迦文。以至己身。輯彙成書顏曰嚴統。
命百癡兄董其事。而予與同門李公士材。實始終之
復苦刻資莫繼。其續燈五卷。二百二十餘葉。余獨力
刻成。辛卯秋。一友以乃公曾售田金粟。拉知戚與百
師議贖。余曰。君之父產不可棄獨。不為百師地乎。此
田百師祖業也。亦當相體。權宜者。內取六畝。退作加
價。畢竟虧損常住。于心弗安。余將附近金粟田六畝
補之。事雖名為常住。實所以安百師也。後百師以他
客行諜。拂衣出山。違予初心。故田亦不補。百師出山
後。法道凌夷。而此山遂成郵遞裨販所矣。壬辰暮春。
費本師過余。集米百石。余送至徑山。盤桓七日。古今
機緣。頗多商確。因嚴統未竣。又助刻正本百葉。及著
徑山志序。老人喜而賜杖。且銘諸杖曰。覿體現前。描
畫不得。妙運超方。了無群惑。指點人間。疏通正脈。又
書贈曰。立地頂天一丈夫。儒宗釋典旨相符。年來體
道深深喜。宜把瞿曇擔子扶。余婉笑辭曰。高天厚地
之恩。敢同木石。竊念閉門造車。出門合轍。謬許肩荷。
幸脫羅籠。老人欣然曰。不惟其名。惟其實。便是竿頭
更進處。遂贈一號。號無依道人。嗣後益蒙垂注。辭之
不得。至丙申春仲於虞山。維摩室中受付囑焉。
<other>偈頌</other>
余晚年入道。宜綮自修。遇古人之善言懿行。有合
於本分中者。時為拈頌以自寫所得。雖不敢名為
了手亦不甘自蒙蔽以少昧其生平。故自得法以
至今日。即茹齋盟佛。分置家業與諸兒輩。存此已
往之年。以報佛恩。宣法化。更不復預人間事矣。偈
與頌雖不文。姑存以正諸同志者。
<other>脫家</other>
 斷情須鐵漢。勘破爐中雪。欲了何時了。一決罔不決。 
釣雪鑒曰。截鐵斬釘。手親眼辦。非大了當人。不能
作此語。他日續傳燈而集著作。只此偈可當之。
<other>分家示五兒</other>
 初祖一花開五葉。予家內外喜同轍。庭前各衍舊風
雲。笑傲乾坤展大業。 
百癡元曰。西來大意人人有。誰家灶內火無煙。
<other>參學</other>
 了知佛法無多子。切莫依稀辨朱紫。說到無言可說
處。當天明月非關指。 
百癡元曰。悟真言的。大有過人處。
<other>護法</other>
 法周沙界賴人傳。遍地紅爐熾火然。更藉添薪蓮社
侶。人人出手護真禪。 
釣雪鑑曰。不惟自護。且教人護。佛法從此不衰矣。
<other>本師輯五燈頌以記之</other>
 不分東土與西天。法脈相承那用參。有正有旁須驗
過。當前一指是司南。 
 天王傑出又天皇南嶽青原各續芳撥轉雲礽當日
謬於今正派凜如霜 
 薪傳燈續信奇哉明眼應須契本來瞿老非前今豈
<pb n="185"/>
後任人衍法任人開 
 五峰金粟出天童缽缽相承奕葉隆透得室中無味
話曹溪未到路先通 
費老人曰大有衲僧氣概。
<other>和普明禪師牧牛圖頌</other>
<other>未牧</other>
 頭角未露一聲哮自在縱橫去路遙黑白始分牝牡
相生來柔順長靈苗 
<other>初調</other>
 順性今朝也受穿何煩童子又加鞭繩頭在手隨時
轉到處風光不用牽 
<other>受制</other>
 踏著溪山便騁馳朝行暮宿緊相隨休貪水草東西
路奔走能生兩足疲 
<other>回首</other>
 捩穿鼻孔始回頭不是天生稟性柔早晚加鞭還策
勵煙雲客路莫停留 
<other>馴伏</other>
 不分內外與中邊束縛無拘意灑然信步行來皆坦
道騰騰任運漫勞牷 
<other>無礙</other>
 萬別千差性本如超群惟此總無拘一身負荷皆全
力本分何曾有欠餘 
<other>任運</other>
 息肩還得臥雲中渴飲饑餐處處同物我盡捐知解
淨本無南北與西東 
<other>獨照</other>
 法外無心心亦閒不留轍跡在人間揚眉瞥爾開雙
眼炤徹銀山鐵壁關 
<other>雙泯</other>
 隔墻清聽絕無蹤形影孤寒照碧空但見皇封成一
片稼苗不犯草叢叢 
釣雪鑑曰提唱本分顯露＆unrec;＆unrec;日久功深一此不
懈覲翁其真牧牛者與梁山普明大有知音矣。
<other>閱世有感</other>
 人世難逃受苦煎那從火裏蔚青蓮瞥然充溢天池
水遍界光華享大年 
<other>次韻示諸禪客</other>
 滿眼祥光礙膺絕塵勞堪嘆沒休歇三三兩兩氣吞
吳各吐珠璣如落葉 
<other>贈金粟百禪師即次前韻</other>
 煆煉紅爐火不絕一丹到手群情歇等閒拈出好風
光抹殺西來駕一葉 
<other>除夕</other>
 世途擾擾竟何之欲了弗了了亦癡箇事不隨華歲
去剎那千載阿誰知 
<other>歲朝</other>
 萬古恆嘗一旦新物華搬運舊時春韶光雖向人情
換不識何人契本真 
<other>元旦步沈菁莪韻</other>
 紛紛慶賀古今然孰溯清流返濁泉獨有達人明本
質歲華不改永堯年 
<other>四威儀</other>
 山中行八十氣盈盈略彴分明都歷過後架洗腳別
有因 
 山中住面壁意專注階前立雪安心時風吹壒𡒁歸
何處 
 山中坐瑞草敷猊座法輪轉展樹下垂一指拈花真
笑破 
 山中臥雞足何時寤袈裟守護百千年覆去翻來獨
唱和 
釣雪鑑曰四威儀頌石屋高峰錄中有之蓋林下
人工夫無處不在故作此以驗其底蘊也覲翁年
<pb n="186"/>
甫九十而不衰更能于日用中檢點若此且其為
語儼然本色老衲湔滌文人習氣殆盡非工夫純
粹者詎易臻此。
<other>胡宣子詰祝仲基本分內有偈無偈話草答</other>
 偈到忘言思慮絕不通一線怎休歇試看曉日麗中
天光明何處不漏洩 
又
 有無不爭好與醜本分豈人所拘守單刀直取顏良
頭百萬軍威都了手 
<other>望日遲明</other>
 光射帳中非是月禪機達旦轉超越參得心空及第
歸何如不第且休歇 
無依道人昌傳南嶽正宗三十五世費隱容老和
尚法自丙申以來參透自己無悟無迷為法求人
如饑如渴肩擔十年靡刻弛遇緣一旦始欣傳徹
見綠野上人諱超悟誠信端愨寸步罔越謹守既
有餘恢拓無不足遂以拂子一握囑以表信偈云。
 佛祖淵源流脈長燈燈續焰法輪揚探籌從不分緇
素甘露重開轉澤梁 
<other>又勉勵一首</other>
 遍野郊園有腳春綠雲靜靄任天真身膺法道無餘
事力挽頹風是至人 

<other>和吳萬為誦百和尚出山韻</other>
 去來何用毒相攻室內操戈總是空曳屨飄然擎日
月達人何處不潛蹤 
 堪笑時人眼不開妄仇龍象攪獅臺佛家自有安身
法枉伴浮棺去復來 
 粟山延藏百餘年經到俄聽有訕傳共爾一身為去
住情狂端不識真禪（是日予適請藏經至） 
 雲跡深藏匝竹菴祥光紫氣遶澄潭宗風動地無高
下瓢笠隨身有指南（百師時憩錫梵勝菴） 
<other>孤雲兄繼百和尚住持金粟作偈相招次韻答
意</other>
 忭舞清規高百丈驚聞洒掃舊苔痕風光到處皆流
映莫使孤輪旦復昏 
<other>答蔡子榖送木老法叔入院偈</other>
 金粟堂中老國師陽春賡唱正其時當年同調今非
昔早不推心漫怨遲（附原偈） 
（大唐國裏無禪師花發優曇古佛時孤掌何如雙拍板秦溪擊楫勿遲遲）。

<other>頌本師費老人</other>
 道脈千秋仗仔肩。光輝遍界我翁宣。蓋天蓋地奇男
子。亙古亙今大聖賢。不誇神駿支林重。已占蓬門竺
國先。從此相承師範遠。英英繡虎解忘筌。 
<other>除夕次韻</other>
 一年光景去如梭。隔歲銅催又若何。斗柄光從五夜
轉。書雲節又四旬過。含元殿裏笙簧沸。野老村中爆
竹多。獨有至人回造化。此時也唱太平歌。 
<other>輓破顏和尚</other>
 振鐸吾鄉十載餘。婆心一片更誰如。三秋猿哭秦峰
冷。一夜鴟鳴法席虛。腳下仍多獅象侶。寰中剩有水
雲居。依然此日瞻遺範。腸斷魂銷孰念余。 
<other>輓百癡和尚</other>
 等閒擲去杖成龍。嘆息斯人不再逢。佛法我慚張運
使。文章君是悅雲峰。方欣念載知交舊。詎意孤龕雲
霧封。剩對西風揮老淚。昏衢光燭與誰共。 
<other>立夏日登凌霄峰</other>
 踏遍松杉路側崎。諸峰頂上摘芳蘺。靈禽力弱蹤難
到。道叟情狂策縱隨。洗硯池中弔蘇子。碁盤石際探
芝眉。凌霄登盡空雙眼。匝地宗風歷攬奇。 
金粟百癡禪師曰詞端旨確骨古調清當與師川
大年輩並垂不朽。
<pb n="187"/>
<other>月影</other>
 午夜流光光映身。當頭照見人非人。階前雲度添長
蔭。臺上花移舞短紳。來去依稀漂白浪。晦明彷彿露
清神。柳梢描出娑婆像。斜望西樓焦兔真。 
<other>步潛夫李年兄梅花韻</other>
 消息單傳雪嶺神。繁華刊落露清真。馨香一段含生
意。冰骨千秋顯出塵。月夜欹斜疑碧漢。壟頭疏放笑
征人。自從瞿老親拈後。在在分明總是春。 
<other>步子建王年翁晴泛韻</other>
 碧水韶光劈面開。滄溟西泛一葦來。吳山勝境翻新
象。春洞桃花麗舊苔。寂歷禪心推拾得。逍遙千古頌
浮杯。吮毫難寫坡堤意。策杖還誇曼五臺。 

<other>拈頌</other>
釣雪鑑曰拈與頌唐宋諸大老舉有之張無盡托
缽頌蘇長公上佛印頌計國夫人念經頌張拙秀
才悟道頌大略不事雕飾直寫本色心印心法印
法也他如圓悟之碧岩萬松之評唱言深意晦隱
索深鉤使淺近人莫由窺其邊際無怪乎有少林
提唱諸公從而義理之也覲翁學佛而能以平易
之詞指示後學心法雙彰語默路絕真可與唐宋
諸君子握手矣。
打牛即是打車即是公案。
頌云把柄都在手縱橫得自由𦆆纖俱淨盡何處覓
車牛。
趙州勘破臺山婆子公案。
頌云婆勘阿師不在驀直州勘婆子不在臺山各勘
本來面何曾別問津。
牽牛向谿東放不免食他國王水草向谿西放
不免食他國王水草不如隨分納些些公案。
拈云本分一著一生受用不盡唯隨分而納方免非
分而營。
自從胡亂後三十年不曾少鹽醬公案。
拈云將謂有本可據調羹尚少滋味在。
如人上樹口銜樹枝手不扳枝足不踏樹樹下
有人問西來意不對則違他所問若對又喪身
失命公案。
頌云句下無生忍臨機藉指南西來恁麼意開口告
人難。
有句無句如藤倚樹樹倒藤枯句歸何處公案。
頌云擬議卻從言下起倚墻傍壁轉轉生直得有無
雙遣葛藤斬盡馬前相撲一倒便休休休含元殿裏
覓長安作麼。
今晚一覺睡來日是新年公案。
著云曙色未分人盡望及乎天曉也尋常。
果悟則一一不著問人而自明公案。
拈云千峰勢至嶽邊萬派聲歸海上是他家裏人方
諳這般說話且道那箇是家裏人良久云又來問我
那。
僧問慧力昌禪師云佛力法力即不問如何是
慧力昌云踏倒人我山扶起菩提樹玉林別云
喫官酒臥官街當處死當處埋木老人拈云高
高山頂立還他慧力昌深深海底行須是我報
恩法兄始得但一人入佛而不能入魔一人入
魔而不能入佛老僧則不然山月如銀牽老興
閒行不覺過溪西。
頌云識透上頭關鐵鞭都打碎呵呵呵人我不容立
菩提何處栽魔佛亙古判優曇火裏開。
圜悟老人答大慧有句無句公案。
頌云描不成兮畫不就黑白分明絕體究相隨來也
話更奇飛鳥歸巢各依舊。
禪如大海將缽盂盛得些子公案。
西江漫誇一口吸缽盂如何難測海不會箇中吞吐
<pb n="188"/>
意忖度短長真可慨。
<other>寫懷</other>
 無手人打無舌人無舌人連忙道箇不必概觀僧俗
兮暴殄真不必世趨如是兮冷眼亦不必 
<other>別古</other>
 泥佛宜慶水蕩漾波光彼岸砥 
 金佛宜度爐赤心片片印森羅 
 木佛宜度火爍破乾坤炤今古 
（覲周目趙州三不度予謂三宜度蓋古人委身飼虎懸崖畢命與夫析骨還父析肉還母俱以大休
歇顯大神通則三佛之度正三佛之妙用云）。
<other>靜觀（二首）</other>
 未生前事未生了未來後事未來了現在十方雲去
去有何不了待人了 
 世緣日日增百歲不能了識得無干涉自心先了了 
<other>步韻贈禪堂雲菴姪</other>
 物換時移不記年逆順從無兩樣天水平石出非無
會雨驟龍翔別有緣羨侄番新品古宿節承訪舊話
真禪垂手鬧市如山靜樹下閒行何不然 
<other>和韻贈蓮社心源法師</other>
 我昔親承瑞燭來蓮花三度火裏開自慚無德當靈
應何意蓮社燦錦臺佛室輝煌呈彩色禪燈炫耀啟
聖胎彌陀處處勤指引為報西方淨土階 
<other>毒蛇世尊惡毒蛇阿難（俱答顧來初問）</other>
 兩兩提撕情未瞥福堂追繹太分別不思本分真空
體勤求儆語怎休歇 
<other>乾矢橛</other>
 矢橛何曾值半文將來擬議有何情佛法無多原平
等濁自濁兮清自清 
<other>庭前柏樹子</other>
 眸迎柏子最分曉覿面相呈真湊巧佛本無前亦無
後囫圇吞棗知者少 
<other>和顧來初立夏送春韻</other>
 歲序如梭去不留夏景初賁春未收冷暖雖向人情
換衰旺豈因代謝愁密密生意隨時轉隱隱禪心始
復周盡知梅蕊消息好誰道荷畔吐香稠 
<other>代漚天法兄募米偈</other>
 道高何慮生不辰休嘆禪和篾束身杖駕瓢囊光日
月法弘遠近震天人塵塵歡喜開生面缽缽頻添賴
巨仁莫謂一漚酬有限化躋光天遍屆春 
<other>顧來初求不二門答云</other>
 不二無門徑尋求亦無途自心能了悟復何一與多 
<other>齋單</other>
覲周日語云人無壽夭祿盡則亡現前所見如乙未
年王玄冶賈惺常賀仲嘿吳聖水及大侄伯玄同時
相繼而歿此諸君子年尚可延食正饒裕而一時奪
則奪之昔凝觀寺僧法慶開皇三年造夾紵釋迦立
像高丈六功未畢慶遂卒其日有寶昌寺僧大智死
經三日而甦白寺僧云於閻羅王前見法慶甚有憂
色少頃見像來王前王遽走下階合掌禮拜此像像
謂王曰法慶造我功未畢柰何令死王顧問一人曰
法慶合死未答曰命未合終而食料已盡王曰可給
荷葉俾終其福業大智甫說令於凝觀寺看之須臾
之間遂見法慶甦活果甦後喜餐荷葉以為佳味及
噉餘食終不得下像成之後數年乃亡如是莫大功
德料盡則死轉給則生可見多食不如少食濃食不
如淡食也予自丙子除暮侍立父側父云我睹此分
歲品物件件欲得而啖之竟若不容我啖者予聞而
刺心二十年如一日今於八月十五日靜室落成禮
誦法華尊經梁皇寶懺告申茹素隨著四弗箴曰弗
旨弗肥弗營弗暴庶幾哉弗求多便弗少弗求濃便
弗淡無弗可以自勉無弗可以勉人正是紅燈焰焰
空熒擾急急回頭早是遲。
（日泞耕叟吳憲跋）
<pb n="189"/>
（閱覲周居士此文勝閱雲棲戒殺七則因憶韓晉公滉有吏司冥錄一日對滉云凡人食料具有記籍二
品以上日支五品以上旬支六品至九品季支平常人歲支滉詰以我明日所食幾何吏曰但不可洩漏
食品已定遂密寫御前食糕腹脹黃昏啜橘皮湯二盞啟看一一不謬數之前定如此今人不能戒殺為
口腹故然滋味於我至輕性命於彼甚重識得祿盡則亡四字尚敢再窮水陸恣殺業乎
馬冏伯云昔萬羊丞相李德裕食至止少百羊遂戒殺偶人饋百烝羊雖堅辭竟數滿不祿。
<other>勸勉內人并悼亡</other>
 苦海無邊佛為度彼岸登兮孽不墮意中了了斷諸
緣有何功德不負荷 
 錦繡世界一時收逍遙路上別有秋大地山河包不
盡個事承當永不休 
 一生行履汝週旋笑談因果在目前登時撒手分別
去留下福田事事全 
 內助去矣我形單好比麻油樹上攤願汝會得祖師
意隻亦陶然免涕潸 

<sarticle><article>無依道人錄卷下</article></sarticle>
武原無依道人徐昌治覲周甫著
南村釣雪氏僧鑑刪定門人弘量記錄
<talk>五燈嚴統序</talk>
粵自三教行而禪道至今日甚盛矣然禪統至今日
漸淆矣費隱本師有殷憂焉去秋未赴徑山時九月
既望自福嚴抵禾招余同詣雲間館于小崑山房與
士材李居士將舊本五燈推詳授受根究來繇抉從
前之疑窟訂向後之信傳光明正大為開闢來佛教
流通一大準則至洞宗如淨以後非無續刊然而影
承響接較儒家之魯魚亥豕更甚流而至評唱訓詁
之差訛咸得竊名正統殊增浩嘆余三人矢公矢慎
溯源析流採集五卷皆百禪師苦心遍索手錄成帙
者比時深憂任事無人募資乏力余目擊心賞慨焉
擔荷束卷南還輸金購梨鳩工寫劂旋到金粟與百
師又加釐剔親為較讎朝催暮逼至春初竣業而後
喜可知也共前翻刻計二十五卷總顏曰五燈嚴統
茲秋孟徑山老人寄士材序文至閱之朗朗揭日足
令售贗鼎者緘口余不諳且不文竊於命名至意不
能嘿嘿而處於此何也西竺五印禪脈也東旦五葉
禪宗也一分為五雖百千萬億會歸一元則正統當
覈五殽於一則建幢立法漸至不可思議則閏統當
稽況別戶分門慮不無長短簧鼓則合而分分而合
之統當辨夫覈也稽也辨也皆嚴也嚴與刻相反而
毋縱毋濫非我是人非以為嚴余幼習儒曾選刻歷
朝鑑燦典則芳摹經書二指行世可不負儒長而從
佛未登賢書之籍先廁密室之名亦為選刻諸經指
南高僧摘要醒世錄法華經卓解金剛經會解數集
今費老人與百禪師前引後接左挈右提事事相扶
心心相印箇中既通消息功名等若浮雲遂棄公車
猛圖佛乘所以茲編合掌承當跂足立就執鞭從事
以心之所欽樹天下萬世之防敢曰有功於禪庶幾
不負禪云。
<other>序徑山志（壬辰新夏日書于雙徑留玉樓中）</other>
天下名山惟徑山形勝鍾靈獨異天下古剎唯徑山
叢林　帝寵獨隆余素心慕未一登覽喜費隱老人
主席茲山因五燈嚴統鳩工未竣過余相商鹽城之
士大夫諸善信若赤子久失慈母各負米供養須臾
而纍百石費老人曰歲儉荷蒙多助心殊弗安不五
日而旋旆余不忍遽爾分袂一路伴行至檇李先大
司馬元仗兄曾孫輩攀留齋嚫捐粟盈秉抵塘棲沈
姓者裏糧以待縴纜而贈其至誠感人隨地輸將如
此四舟銜尾梯航而濟亦不五日而入山但見諸峰
環拱秀采迭呈夾道皆參天古木密布俱插地新篁
蒼蒼欲滴翠翠若流勢似奔而紋迴形似伏而神聳
應接不暇靄色可餐將入門而群賢屏列于巖側及
登堂而龍象交參于庭前余迤邐于後睹此肅肅威
儀整整法幢而後知有其人而山始靈有其法而人
<pb n="190"/>
始重非偶然也甫憩息間費老人持徑山志稿示余
陡誦因具悉國一祖師欽開山時神龍獻地而井樹
隆千古菩薩現形而巨石喝三塊代宗皇帝賜號禮
同弟子名臣三十二皈依稱列門人德宗璽檄憲帝
碑銘生而朢隆九重沒而流風百世後雖名師輩出
芳躅漸稀迨二十世而大慧禪師復振前徽為此山
中興法主縉紳入室有無垢不動諸軒衲子坐夏計
一千七百圍繞佛法冠天下聲名溢京師出山入山
無改節賜紫賜號有餘裒綱要五冊詔入大藏卓哉
盛事誰堪媲美幸元叟端禪師值至治壬戌徑山虛
席宣政行院奏請補住璽贈金襴袈裟適道家言上
章謁＆unrec;天帝為選徑山四十八代住持天閽不開正
符其數師朝京夢山潭龍君持金匙舉食食師主法
席十八春秋亦其讖也自茲南楚禪師而下月林禪
師以上計八十七世歷唐宋來一燬于慶元己未住
持元聰新之兩災于昭定癸巳淳佑壬寅無準禪師
營之及雲玅高之世至元乙亥己丑疊火屢捐衣缽
悉力營搆盡更舊規稍稍安居明正德以後越今幾
二百年主席不定宗乘久虛去來者等若傳舍負隅
者認為故居茲順治庚寅費老人赴眾檀護之請來
主斯席以實心行實事絕無人我是非以道力轉法
輪具見超佛越祖目擊宗祖之逼處西偏也為之建
祖堂于殿之左不忍碩德之無稱于後也為之建名
宿堂于殿之右方丈窄隘創于殿東亦規模不得不
如此初非居求廣也以山之靈振老人之法以老人
之大機大用煥目前之五嶽凌霄法席有餘燠山色
有餘煇座下英賢振鐸諸方大剎廣布聲施咸以祖
宗真血脈滴滴流傳宜其開拓宏而垂休遠也余遍
陟峻絕遠眺層峰不覺泫然淚下憶先君資善大夫
星魯公年踰九旬時頌此山為佛窟而弗克躡足二
先兄大司馬忠烈肩虞公拉余同游竟王事驅馳杳
焉齎志余雖不顧身家疏聞當宁上贈下廕際此一
游一不游能不撫心長嘆長兄光祿型唐公登眺尋
龍胍高低俱置不道能臥游諸勝然兀坐蓬窗余儒
而釋者也佛門大事外無大事竊欲以昔日靈山會
為今日徑山會舉四十九年吞吐未盡之機緣仗費
老人重重拈出余則以今日維世心印昔日維摩法
舉八十七代住持已成之公案俾余不肖一一追扶
近閱老人進山法語如追回臨濟家風捩轉列祖鼻
孔尊宿當年如寶集無窮三昧潑空流等語不覺鼓
掌大悅庶幾哉撐天立地于今見繼往開來永賴之
謹序。
<talk>百和尚全部語錄序</talk>
宗門之語。語法也。正所以語心也。蓋此心法。不容擬
議。不容限量。審時度節。隨因溯緣。或語地。或語人。或
語語。或不語語。乃稱獨步者。曹溪而上。莫以喻其前
頌開來者太白而下。反若窄其緒。而不知語雖不同。
心無二心。法無二法也。惟心法昭。而筆墨皆生動。齒
頰皆馨香。我法兄百翁。悉備而光大之。有才而若無
才。具識而若無識。捷得心印而若一無所得。廣傳賢
聖而若一無所傳。恂恂然一舉一動皆實心。一咳一
吐皆實意。真不可語。何嘗不語其似者。似不可語。何
嘗必語其似者。語所當語。何嘗不語其真而似。似而
真者。語所不當語。何嘗必語其真非真。似非似者。總
之千百年之血脈。流傳于此一語。千百世之肩荷。弘
護於此一語。此而猶得謂一人之事業乎。此而猶得
謂一世之文章乎。吾披閱再四。爽焉若失。西江之可
以一口吸也。茫茫大海。亦復如是。東山之可以小魯
登也。巍巍泰山亦復如是。吾深羨其如是。竟不知其
何以如是。建瓴之水。萬里濯足。倒峽之勢。千仞振衣
至於靜裏傳響。冷地發燄。尤在善解者迎其刃焉。
<other>闢邪題詞</other>
余佩服儒教。攻苦有年。蓋通晝夜寒暑。而行住坐臥
<pb n="191"/>
于此中。方以未得理道為憾。忍聽邪說亂之也哉。日
兢兢焉以一善之得。一隙之明。急為傳布。嘉與流通。
何帝典王謨。名臣烈士。貞夫節婦。不一一表章于帙
中。迄上古中古。當時君相。豐功偉業。咸密密裒崇于
言外。無非以大經。大法迪人心而開人目。使異說不
得乘而中也。偶於中秋。偕費隱禪師。連舟詣禾。迎密
老人。見其案前所列諸書。若痛斥夫邪教之以偽亂
真。貶佛毀道。且授儒攻儒。有不昭其罪。洞其奸。彰灼
其中禍于人。流害于世。胥天下而膺之懲之不已者。
南有宗伯。北有諫臣。𠳿𠳿疏論其猾稽蠱惑之奸。已
稱直窮到底。閩諸君子。浙諸大夫。侃侃糾繩。夫以技
衒巧以利誘愚。口誅創異。筆伐黨同。何啻張膽明目。
至于雲棲有說。密老有辯。費師有揭。邪之不容攛正
也。纚纚數千言。佛與儒同一衛道之心矣。費師又慮
巧偽易滋。除蔓匪細。不合諸刻。揭諸塗。使人人警省。
在在聳惕焉能戶為說而家為喻。因以數帙授昌治
編其節次。臚其條款。列其名目。一種憂世覺人之苦
心。洞若指掌。一段明大道。肅紀綱。息邪說。放淫詞。較
若列眉。于中刪繁就簡去肉存髓。凡一言一字。可以
激發人心。抹殺異類。有補于一時。有功于萬世者。靡
不急錄以梓。
百癡元曰。追金琢玉。字字光鮮。溯本窮源。言言慨
切。一以維持名教。一以輔弼祖庭世道人心。裨益
豈淺淺哉。子輿有言。吾為此懼。閑先聖之道距楊
墨放淫辭。邪說者不得作。於覲翁見之。
<other>序雲濤集</other>
黃檗隱元禪師。費老人法嗣也。其悟道則有行繇。其
建幢則有語錄。不具論。祗如負擔走天童。登祖堂掃
祖塔。渡江而北。詣金粟覲師。不肖始得一接色笑。見
其巍巍器宇。稜稜俠骨。滿口珠璣。遍體德業。而後知
身任道法者。如山之峻。如海之汪。未易測度高深也。
未幾振鐸福嚴。結茆為廬。問道環堵。不肖于庚寅夏。
壽費老人于此山。而具悉其澹泊平易。不擇地而引
掖如此辛卯冬。良上人捧師雲濤集募刻陡誦。一字
一真金。一語一至寶。如復轉檗庭之淒涼。甘如飴。倏
焉盛大。履如素。點綴十二峰于紙上。人得披卷而領
略。剖示十四景于目前。隨在借喻以顯真。此津梁筏
也。此指南訣也。余喜而捐貲相助成帙且為一序顛
末。凡寓目者幸弗以寄情適意為一時酬對選勝之
書。而作文字會則幾矣。
<talk>題靈師語錄序</talk>
捐金建菴。供養大善知識者道真也。命名直指。廣示
人心見性成佛者。徑山老人也。奉法惟謹。守先待後
而提唱宗乘者。老人法嗣靈岳禪師也。余于鹽官領
其披膈。心為向往。茲于雙徑接其謦欬。益切神依。似
不能嘿嘿處此。然而不能無慨于今日也。有等認唾
餘作生涯。珍糞團為至寶。弁髦一切。我慢上人。呵呵
鼠喫貓兒飯推枕落地時活潑翻身轉一句半句從
何著乃誇多鬥靡。謬認見過于師。不顧籌可入室。而
止取肘滿縱橫。迴思築拳脅下。轉師黃檗者。究成往
事。一似主伯家。以亞旅為勝。朋黨中。以羽翼為先。那
知壯士展臂。獅子游行。渾身脫落漆桶底。窗櫺怎過
水牯牛。接引一淆。則龍蛇雜進。若廟若祠。盡做開堂
勝地。擎拳豎指。便稱說法宗風。承當既謬。演法日卑。
嗚呼。鴛鴦繡出從君看。金鍼終不度與人。遠之遠矣。
自此而依稀彷彿道場。便滋圖利。徇私外護。如缶醯
黃蚋。聚之有酸。盲以引盲。偽以附偽。彼此相蒙。日淪
污下。祖庭誰為撐扶。宗綱立見頹敗。此皆旁蹊曲徑。
舉光明正大直截現前之道。而故違之。宜老人有概
于中。汲汲指點而菴稱其名。靈師步趨其內。舉揚箇
事而名踐其實。正是象王行處絕狐蹤。一堂授受有
的據也。昔庖丁批卻導款。一朝解十二牛。而刃若新
發于硎。竊于靈師有厚望焉。雖然。余亦多此一番饒
<pb n="192"/>
舌。墻外鳥啼聲已碎。盡在搖頭不語中。是為序。
百癡元曰。鬧熱時病中。一帖清涼散。
<other>序寫峰</other>
天下叢林皆善知識說法度人之地恬退者必藉靜
室為憩息其未出山者亦每搆一椽創一址長養法
幢嫻習矩矱為他日大行廣布之始基如示方法姪
本師費老人之孫。孤雲兄之子也。建剎于鹽之北關
外。新篁密插。古柏高擎梅環于左。水流于右前有雉
堞。後有勺居。東濱大海。西峙浮圖。毛父母寓目心喜
題曰寫峰明明祇樹園而不寫明明舍衛城而不寫。
明明阿耨池而不寫。明明竹林精舍而不寫。而所寫
者峰也。豈以東南之秦駐稍遠西南之紫雲尚遙必
欲東北起一層巒西北障一天塹而百鳥銜花之異
竟在指顧間乎。一峰而該千峰萬峰。萬峰千峰而統
于此一峰。俱無暇論。總之有竹有梅。有泉有石。界東
藩為佛室。邈西舍若雲居。海濤與梵音同韻。松風與
林吼齊聲。莫道閉門不是深山也。
釣雪鑑曰。奇巧疊出。是蘇黃小品中最佳處。
<other>法華經卓解敘</other>
諸經皆修行軌則。獨法華妙義。殷殷開導。殷殷示方
便法門種種曉喻。種種現接引神力。務使未信令信。
未解令解。未善生善。已善增長。豎窮三際。橫亙十方。
在在醒人敬禮。處處肅人遵奉。借權顯實。而實之真
體。躍躍在吐露間。懸一通三。而三之指歸隱隱在趨
步外。予年屆八旬有五。精力日憊。資用日窘。回思大
恩未報。駒隙空延。急集法華諸論。而天台智師之科
註為詳。師詮藏。通。別。圓。四教而藏中菩薩乘。概隸為
小。不無遺議。復檢清涼國師小。始。終。頓。圓。五教。揭其
全宗。細將七卷句為逗。節為解。一登繕帙。便付剞劂。
彷昔賢豪。秉燭夜遊之意。亦俾速于披閱。心目蚤豁。
如杲日麗天。萬象靡不領其光。荷其炤。此經分疏明
了。自軌軌他。或得有功于法寶。有益于人心。有利于
天下後世焉。若介介擬議于如何玅法如何蓮華。是
不覷透本根。徒枝尋葉摘。奚補哉。
<talk>金剛經會解了義序</talk>
予於戊辰燕邸考授別駕時。誦起金剛經。閱今三十
五載。口為誦而心無解。欲以不解解之。初非此可解。
彼不可解。又非有可解。有不可解。竊嘆義味。何如是
深奧究竟。無淺如何有深。無顯如何有奧。大而世界
此也。細而微塵此也。明明可舉似明明。無可舉似繁
而生類此也。約而四相此也。實實有係屬。實實無所
係屬。法可說而法原無法。併說亦無說。物可度而物
無其物。併度亦非度。上而授記無授記。下而受持無
受持。中而演說四句偈。無從而演說。諸相不立。歸于
無我。造作不生。泯于無為。總之。無可住之法便無可
住之心。有住而無住之心即是不降而降之法。故護
念非不諄切而去來坐臥先無定。付囑非不叮嚀。而
夢幻泡影誰是真。予遍搜諸解。俱不過會文絜義。尋
章摘句爾已。于其中煩者汰之。訛者訂之。晦者醒之。
倒者整之。前後呼應者暢其詞。虛實轉變者通其意。
謂直溯靈山會上。覿面吐露。覿面稟承。世尊不說說。
須菩提不聞聞。阿難結集于儼然未散時。而會取當
日情景。余則何敢。若以堅利喻金剛。余則曰堅莫堅
于此心。利莫利于此信法之心。心光即是佛光。人人
有現成般若。證佛不如證心。在在有捷徑六波羅蜜。
至于非名是名。正第一義難形容處。如云日出西方
夜落東。桃花雪白李花紅。何獨不然。

<other>資聖募建雲水房疏</other>

法門功德。齋僧為上。而接待行腳。使至者如歸。又齋
僧中喫緊事。近法兄破堂頭。闡化延納。四方參徒。食
訖即去。以無安單也。茲山東客僧。傳正。號澹菴目擊
<pb n="193"/>
屋窄地寬。發願叩募啟建數椽。一以便雲遊往來。一
以專學人觀聽。因此僧係先胞兄肩虞公。巡撫山東
時曾為屬吏。遇亂長剃。籍此功行。以了夙緣。浼予弁
首。予已住靜南郊。一切付不聞不見。因以此僧懇請
之故。及與破和尚來諭。辭之不克。聊為捉筆。所謂供
養百千諸佛。不如供養無心道人。特以告諸具眼者。
<other>重建真如塔疏</other>
按忉利天城東有佛髮塔。城西歡喜園中有佛缽塔。
城中御駕園中有佛牙塔。至阿育王造八萬四千塔。
敕閻浮提及于海際。城邑聚落。滿一億家者。即為立
塔。此時欲得舍利供養。遂將四部兵眾。至王舍城。取
阿闍世王佛塔中舍利。又取七佛塔中舍利。以金銀
琉璃玻璃筐盛之。復作八萬四千寶瓶。以盛此筐。從
來舍利有三種。骨舍利色白。髮舍利色黑。肉舍利色
赤。後孫權時。沙門康僧會。極言舍利。應現無方。權曰。
何在。會曰。佛神跡感通。祈求可獲。權即委會求。經三
七日。至誠禱請。遂獲瓶中。旦呈于權。光炤宮殿。權執
缾瀉于銅盆。舍利下衝。盤即破碎。權大驚異。會曰佛
之靈骨。金剛不朽。劫火不焦。槌砧不碎。權使力者盡
力擊之。槌砧俱陷。舍利不損。光明四射。以是知建塔
難得舍利又難。今又節法師。重建真如塔。殫思締造
四層。工程浩大。又三處得舍利五顆。因緣巧湊。出自
天助。豈人力哉。丙申春仲。詣鹽西林菴開講楞嚴尊
經。募諸善信。隨緣喜捨。以竟前功。洵是垂絲千尺鉤
還曲利物多方語帶悲。若不體究說法本意。恐說者
說到盡未來際也說不了。即聽者聽到盡未來際也
聽不了。故行到水窮處。還當坐看雲起時。願令如幻
如夢之眾。特發如饑如溺之心。圓成如金如剛之塔。
方為烈焰堆中撈得月。否則趨向真如亦是邪。
釣雪鑑曰。文節只造一座塔。覲翁便現出種種塔
樣。文節以土木瓦石為塔。覲翁以筆墨心華為塔。
且道誰優誰劣。具眼者試定當看。
<talk>塔塘橋序</talk>
聞之檀那六度。利濟為最上乘。故造殿裝佛。雖不漏
因。非見世事。繄渡口灘頭。絕流斷岸。雨夕風辰。黃昏
午夜。行人天塹。徬徨苦海。所謂人天路上。現前功德。
惟此特著矧塔塘橋匪僻處一隅。鹽邑抵郡固取道。
而七壤萬靈。率由利涉。陡然缺陷。插翅勿能。胥溺是
懼。此住持道人海澄。宏願遹新弗憚五體投地。借筏
彼岸也。我父侯快閣劉公。俠骨慈腸。生秉慧根。性具
上器。規政罔不嘉惠氓庶。此舉慨俞所請。捐廉為厥
指南。俾眾生仝脫迷津。悉躋覺路。則又不寧嘉惠余
鹽。將闔郡諸壤。咸利賴焉。余慚襪線能弗仰崔嵬。以
足高瞻沆漭而神遠乎。頃歲凶粟踊。朝夕不遑。余亦
何敢向窶子為不情語。語夫素封家。與其積之不散。
何如擲其必朽。造乃無量。昔人竹橋渡蟻。食報鼎甲。
夫蟻猶異類。善且天知。救我血氣膚髮。更當什伯。雖
然即不食報。見險道化金城。沙界盡攸往。必多懽喜
趣。然則宰官居士。隨其產力。或出金錢。或輸子粒。共
作懽喜想。雖寶筏金繩。篾以加茲。余不文為募引緣。
亦推廣父侯德意。而為大眾勸。併為海澄道人勸。但
得己心堅似鐵。他心雖鐵也須穿。
<other>送寧波總戎馬冏伯書</other>
老親翁榮轉南中督。府方出奠海國。旋入衛邦都。事
業文章。古今來不少概見。弟辱在最契。雀躍胡可言
喻。未審何日錦旋。弟當走武林。道傍。摳迎。把晤。茲有
啟者。弟月之望。于禾干晤天童密雲老和尚。談及老
親翁。崇禮護法稱誦謂再來人。近因彼處一士夫不
合。飄然出游。曾無繫戀。今又為海道王老公祖。慰留
肫懇。使命交臨各邑鄉紳。致郵盈案。和尚慈悲忽發。
歡然就眾請焉。總之有道之人。去從皆理。喜怒無私。
弟皈依已久知莫可效讚嘆。但願台駕將發時。一俯
臨其地。便足重山靈。至若挽轍之道臺。乞揄揚其休
<pb n="194"/>
美。勸其永作鎮護更望台晤撫臺。備言和尚之品行
與化導。委委王法佛法。相為表裏。使秉鉞者亦起敬
心。一二鑠金。遂不得乘而中焉。老親翁之種福。與維
持調護者而俱深也。第一腔熱血。不覺言之娓娓。

<other>木老人北遊集中</other>
上問老莊悟處。與佛祖為同為別。老人云佛祖明心見
性。老莊所說。未免心外有法。古人判他為無因。濫同
外道。
上云孔孟之學。又且何如。老人云。中庸說心性而歸之
天命。與老莊大段皆同。予因眾議稍窒致書老人。乞
將段皆二字。易不相二字。便見孔孟與老莊大不相
同。老人復書不納。箴云。世上皆知孔孟不可及。予一
人何苦為他出氣。爭箇落處。諄諄尋孔孟落處。那如
汲汲諦審自己落處。況天地開闢。三教並興道本一
致。教立殊途。游夏不能贊一詞。予又何必置一喙。有
不明處不妨疑著。有不到處不妨歇著。種種辯說種
種枝節。
釣雪鑑曰。凡人不識自己。所以不識孔孟。不識孔
孟。所以離枝脫節。并不識佛祖矣。三復覲翁語。使
人眉舒神豁。

<other>辛丑年紀事</other>
繼和尚之住金粟也。殉一人之見不謀于眾。不聞于
鹽。奔走當事。為壓服諸護法之計。且繼公曾受托。許
藏老人嚴統版八百餘塊。及攜板至靈巖。悉送杭州
銷毀。未免老人介意。因授遺稿。有二刻布告十方但
此嚴統內。前四卷末五卷。皆昌治捐資刻成。以此推
敲進院。遲至六月十五。方孺對張侗老召認。刻還我
板。因于十三十四日。那金購一新做塔樣。小而精巧。
此時河涸。止可力盪。復捐工費作料。匠人刻字人寫
字人。一齊入山。造成費隱容禪師舍利衣缽之塔。明
尊舊住持也。車和尚靈骨塔先居東首。此塔居西書
一扁燈傳處。塔成之日。適堂中末法老僧。不喜老人
建塔。破口背詈。塔成後。此僧經行塔院。一跌而死。豈
非天有威靈乎七月。造老人像入祖堂東邊。置一大
扁。張侗老題贈光。前裕後。昌治跋語顏額右曰。老人
住持金粟。十有一祀。兩值歉收。珠桂維艱。缽盂再弄
用飽禪和。困而益亨次逢　鼎革。人心惶惑。左右棘
荊。老人晝夜綏戢。內外訓諭。漸得平安。危而益定。戊
子出院。遍請鹽城紳衿善信及大眾。卜請住持百和
尚于伽藍神前。一聽龍天推出。公而益普後住天童。
住徑山。住維摩。住福嚴。時刻以金粟為念。身遠而心
益親。今尸祝祖堂。理固宜然。
（中一間密老人。東次間費老人。西次間車和尚。三位廚像莊嚴煥發。＆unrec;治生歡喜心。因援筆而賦二
聯。浼干和尚大書于柱。父父子子。一條白棒接人天。中興濟北宗風。
兄兄弟弟。兩道寄眉掀日月。式擴越南法象。時千峰息乾示方爾微兩子一孫送
像歸家懽敘拈偈）。
（畫艇停橈泊佛門。高臺三座映乾坤。八人賓主襄師事。斗室時披肝膽昆。）。
釣雪鑑曰。金粟為祖宗法窟。無論創自赤烏之年。
其來已久。即密老和尚以至于今。燈傳薪接。亦五
十餘年于茲矣。住持此席者固難。護持此山者更
難。　覲翁以大公無我之心。扶滹沱單提之令。俾
危者安。斷者續。自非具大願力。大手眼。曷能始終
若此。觀辛丑記事之文。具悉其婆心苦衷矣。

<other>歷敘一生艱苦</other>
予大父。誥贈資善大夫兵部尚書。定溪公。生予父最
晚。予父亦以仲兄貴。贈官如祖。初則蕭然清儉株守
士也。舉予時。父年三十有六。母年三十有七。同胞八
乳。予第六乳也。前兄五。間一留一。予與三兄。次第相
接。後又生弟。父母以予適逢間數。昕夕憂危者六年。
訓讀皆口傳。未嘗寓目。七歲即隨父館于硤石鎮陳
<pb n="195"/>
嶽雲鄭吉山家。課而不督。至十二。尚未開經。或咎太
遲。父輒鳴咽。對云一年未出痘。一年不責以成人事。
及十三見痘。父母憂危特甚。時值歲荒歉。無力延醫。
遇渴則療以黃連遇瀉則喂以肉果。閤家痘殤十三
人。而予獨全。皆吾父慈念殷殷。有格上蒼也。十四五
時。閱文試筆。便曉播弄。隨父館于浦漾黃九皋家。與
陸葆老總丱會藝。砥礪鼓舞。頗稱相愜。次年隨二兄
館于橫山張紹南家。與張睿老。朝暮相見睿老尊太
孺人。極重師傅。隆賓客歲時供饌頗豐。既而試苦府
關。幸杜父賞識。獎借郡侯。得同沈菁老游泮其年跨
鳳。適遇二兄鄉薦。髮妻許。克勤克孝。克相予讀。無珥
可脫。無生可謀。祇以紡織微貲。恪供堂上。及睹二兄
之褒封。而後知口腹之承。雖歡小孝爾。予意欲成其
大者。更攻苦罔懈。冀就厥志。己酉長男乾貞生。壬子
不與觀場。退而結網。寒暑弗轍。甲寅錄科。宗師周。擊
節予文對七邑讚美。不啻舌敝。謂是秋定舉高魁而
四入浙闈。俱遭刖足。丁巳次子拱樞生。時先人分撥
鄉屋。予為欲依膝下。供甘旨。讓祖房于大兄。而卜居
于城凡四易市廛。始搆室烏龍潭西住之。辛酉三兒
升貞生。襁褓甫三。而偶喪上有兩高年。下有諸藐孤
俯仰俱困。睹聞皆慘。萬不得已。續弦大司空康禧屠
公之孫女。柔順孝敬。視前若出一轍。而寬和愛育。直
泯然于前後際焉。是年四兒蒙貞生。冬杪先母黃太
夫人辭世。值三先兄和州柩歸。連遭二喪。兄弟三人。
煢煢奉垂暮嚴君者。十有四年。予一椽雖搆。產止數
百。小試覺利。而大試輒鈍。苫塊餘生。選刻鑑燦。芳摹。
書旨者。無意青紫也。庠餼可捨。貢銜可考。而不即安
府倅。實不願一生窮經。竟登榜外戲場。爾二兄備兵
漁陽。一病幾殞。庸醫過表致虛。柴蓮老驟補患結。予
適到二兄執手流涕。口啞不能言。予兩者皆排。拜禱
于天。筮得七日來復。勿藥有喜。靜伴七日果愈。代為
料理軍政糧儲者浹月。皆當今浙閩總督陳公祖。時
在道廳。一一文移。商略批發。入都未期輒遇兵困。仲
季兩兒。不候平寧而急返。一甫八齡。一甫十二。予明
為之喪。膽為之裂。究獲抵家。張用僕承值之功。沈宗
老提挈之德。不容泯也。邸中楚囚相對者。吳石老。陳
芳老。錢貞老。楊泰老。四人耳。辛未二兄量移武德。監
軍入萊。拜巡撫　命。予適取道東省。方伯勞金老。目
擊時艱涕泣而談。予忘其為書生而慨焉。起澄清天
下之志。一時知有兄。不知有身。知有國。不知有家。舉
向來兵家之積弊。與目前掩敗之覆轍。縷縷指陳。歷
歷証據。南大冢宰謝珍予疏。一字不增減直達　睿
聽。濟南道葉。憂予危予。髮為白。冠為挂。二兄竟以身
殉城。予護兄家眷南還。卒得上褒下廕。藉此舉也（揭并
疏附後）。每見父愁日形于面。百般承順。終怏怏不樂。心
口自語。安得有繼武者。俾冷淡世情。不至當吾身而
親見予聞言鼓奮。即以誦讀當色養。誓不梯榮南國。
不為順親誓不焚膏刺史。不得回天。負擔走秣陵。入
試時。主內簾者。丁蔣兩老師。秉公持正。同坐同閱。予
房師易六房吳也。得予卷。大為踊躍。手不停批。口不
停讚。呈送兩師。兩師曰。機沈養到力厚調古。掄元之
作。急中。即此便是天相予處。即此便是予得天以挽
親心處。報捷之夜。吾父莞爾笑曰。癸卯。親見二兒浙
榜標名。癸酉。親接四兒南闈報錄。今而後喜可知矣。
丙子。因居窄。復式擴于楊橋之北首。菊月父躋九袟。
子孫家屬以千計。稱觴階前。陶然樂也。交冬。漸減飲
食。予心憂之。不赴公車。至丁丑仲月五日。坐臥自如。
忽發暈逾晷。醒而取誥命軸。交冢孫伯[囗@元]。值伯[囗@元]侍
衛京師。呼僮。一一展而授之。燕語自若。恬然而逝。予
與大兄。哀毀絕粒。奈人事雜稠。不克雞骨支床。勉為
哭泣備禮。越二載。安厝大蒲山之巔。遺產。四分各受
蕩田百畝。遺衣。悉賚戚友之不給者。予伏而思曰。賢
父賢祖。不得忝列。俎豆于心。何慊遂殫心力。叩諸當
<pb n="196"/>
事。凡三詳三勘。論定而後得。府縣並祀鄉賢。此庚辰
三月。正五兒頤貞所生月也。甲申。神京破。六月嘉興
破。八月鹽城亂兵鼓噪。府堂一炬登燼。延燒鄰房予
家止隔一衖。天反風。幸而獲免。筮得城外西北吉。即
出北門。到朱年兄修老家。次日到新行崔寧侯家。念
三日凡旅泊于豐山間者。大半遇害。予鄉居。資釜器
用舟楫。盡失一空。十月還城。食物用物。件件購辦。男
衣女飾。一一不周。予嘆曰。巢破偶存。復認安居。丁散
偶聚。復珍眷屬。口經食貧。復圖飽腹真。大惑不解之
人也。庚寅。憩郊園。適文節教師。在梵勝講楞嚴。朝往
暮返。大有會心。覺數十載全身護持金粟。皆外護。非
內護。猛然心徹宗乘。身擔佛法。未離世而竊不即世。
雖居塵而志不染塵。洒洒落落。笑傲園圃。如費老禪
師。百癡禪師。題園韻。予和曰。富貴非吾願。花鳥聊適
觀。斗居堪容膝。種地不求寬。戴笠幾忘暑。披裘可禦
寒。高賢時下榻。論古有餘歡。九月。損貲助。刻傳燈嚴
統五卷。辛卯竣業。親為之序。復蒙費老人以偈與拂
親承手授。因念肩任之重。遂將目前居室所有悉分
而給諸後人。因著脫家分家二偈。此身泊然。清淡孑
焉。赤條所可信者。此中曾不壞。今更自承當。迴視得
子而教。子長而婚。四成立者。各青其衿。三拔貢。五肄
業太學。頗知自勵。乾貞娶州守朱葵老女。孝廉如日
姊也。舉孫一秉節。豐山罵賊烈。死不啻奇。男子續配
許。庶生孫一。拱樞娶北兵副郎胡孝老女。舉孫一升。
貞娶陳子老女。孝廉子木公繼女也。舉孫二許出。蒙
貞娶孝廉朱迦老女。（側出）孫一。屠出。頤貞聘癸未進士
許元老女。（庶生）孫一李出。五姻之費固已不貲。一生課
讀婚嫁居住財用之累猶可言。心情之累不可言。處
順境而支撐猶易。際逆境而湊泊更難。予苦也哉。有
此身之為苦。今樂也哉。無此家之為樂。前後若殊觀。
身世總一視。天勞我我奉之。天成我我凝之。過此以
在。未之或知。

<ps>附疏稿</ps>
南京吏部尚書臣謝陞等謹
題為東事敗壞已極有聞不敢不
告伏乞
聖明速賜
乾斷以救咽喉重地事臣等接得山東巡撫徐從治
胞弟徐昌治揭帖為奸弁賣
國督師欺
君萊危已極拼命直陳事據毛經魁賀允道云係胞
兄從治同登萊巡撫謝璉萊州差出眼見督師
劉宇烈屢次捷報皆屬欺誑萊必破滅敢冒死
陳之胞兄從治初奉監軍
命于正月二十五日八萊城二十九日奉巡撫
命于二月初一日在彼到任適湊總兵王洪早懷異
心與總兵楊御蕃尋釁生非扎營窵遠御蕃血
戰洪竟坐視不救以致營兵四五千人一鬨奔
逃楊總兵止帶回家丁二百闖進萊城即遭圍
困賊架雲梯抬板門儘力攻打城上亦儘力防。

<talk>普明寺牧牛圖頌序</talk>
咄盡大地是普明一頭牛何處更有佛與眾
生毫厘不隔本是如如若道此牛有黑有白
有雄有雌有饑有飽便是一體分別成二世
尊初生指天指地周行目顧犯人苗稼不少
祖師西來直指人心見性成佛喫他水草良
多三玄要四料揀五位居臣九十六圓相受
盡牽制鞭策乃至拈椎豎拂行棒行喝種種
機用皮毛脫落四足潛蹤許大一頭牛不知
逃向那裡去了到這裡地重關已破且道向
上還有事麼以拂子打圓相云火裡木牛耕
<pb n="197"/>
白雪雲中石馬舞春風會麼不會請看牧牛
頌并諸方次韻語句畢竟還有優劣也無。
臨濟正宗三十二世𨍏轢道人嚴大參謹序

<other>普明禪師牧牛圖頌附諸大禪師和頌目錄</other>
普明原頌雲棲蓮太師付梓序云普明未詳何許人
則亦不知道場之所矣辛丑冬予來理坊事壬寅夏
𨍏轢嚴居士將普明緣起及舊寺圖相示始知因緣
在此居士既恢復寺基初請玄微禪師繼請明巖耆
德殿宇煥然僚房俱備將來欲成獅窟余見諸方和
頌讀之不勝喜躍效顰和之并將圖頌和頌合成一
冊流通。
聞谷大師天隱禪師
破山禪師萬如禪師
浮石禪師玉林禪師
箬菴禪師山茨禪師
玄微禪師香幢法主
𨍏轢居士跛道人如念
無依道人

康熙元年孟秋月　日寓般若堂如念空識

<other>未牧</other>
<img n="J/J23p0347_01.png"/><rubynote t="【圖】"/>
普明禪師頌
　未牧第一
 生獰頭角恣咆
哮奔走溪山路
轉遙一片黑雲
橫谷口誰知步
步犯佳苗 
<other>初調</other>
<img n="J/J23p0347_02.png"/><rubynote t="【圖】"/>
普明禪師頌
　初調第二
 我有芒繩驀鼻
穿一迴奔競痛
加鞭從來劣性
難調制猶得山
童盡力牽 
<other>受制</other>
<img n="J/J23p0347_03.png"/><rubynote t="【圖】"/>
普明禪師頌
　受制第三
 漸調漸伏息奔
馳渡水穿雲步
步隨手把芒繩
無少緩牧童終
日自忘疲 
<other>迴首</other>
<img n="J/J23p0347_01.png"/><rubynote t="【圖】"/>
普明禪師頌
　迴首第四
 日久功深始轉
頭顛狂心力漸
調柔山童未肯
全相許猶把芒
繩且繫留 
<other>馴伏</other>
<img n="J/J23p0347_04.png"/><rubynote t="【圖】"/>
普明禪師頌
　馴伏第五
 綠楊陰下古溪
<pb n="198"/>
邊放去收來得
自然日暮碧雲
芳草地牧童歸
去不須牽 
<other>無礙</other>
<img n="J/J23p0348_01.png"/><rubynote t="【圖】"/>
普明禪師頌
　無礙第六
 露地安眠意自
如不勞鞭策永
無拘山童穩坐
青松下一曲昇
平樂有餘 
<other>任運</other>
<img n="J/J23p0348_02.png"/><rubynote t="【圖】"/>
普明禪師頌
　任運第七
 柳岸春波夕照
中淡煙芳草綠
茸茸饑餐渴飲
隨時過石上山
童睡正濃 
<other>相忘</other>
<img n="J/J23p0348_03.png"/><rubynote t="【圖】"/>
普明禪師頌
　相忘第八
 白牛常在白雲
中人自無心牛
亦同月透白雲
雲影白白雲明
月任西東 
<other>獨照</other>
<img n="J/J23p0348_04.png"/><rubynote t="【圖】"/>
普明禪師頌
　獨照第九
 牛兒無處牧童
閑一片孤雲碧
嶂間拍手高歌
明月下歸來猶
有一重關 
<other>雙泯</other>
<img n="J/J23p0348_05.png"/><rubynote t="【圖】"/>
普明禪師頌
　雙泯第十
 人牛不見杳無
蹤明月光寒萬
象空若問其中
端的意野花芳
草自叢叢
（寒或作含） 
<other>真寂和尚和牧牛圖頌（師諱廣印號聞谷）</other>
<other>未牧</other>
 信足奔馳不憚勞東西南北路迢遙只貪芻
草平田闊忘卻家鄉有異苗 
<other>初調</other>
 氣性雖頑鼻已穿牧童從此痛加鞭渾身血
汗芒繩急遙望家山儘力牽 
<other>受制</other>
 暫時出草息奔馳好把芒鞋緊自隨到處凍
雲霜露滑斤斤調伏敢忘疲 
<other>迴首</other>
 芒繩不引自迴頭毛色皤然性已柔水草也
知山裏足牧童多意尚羈留 
<pb n="199"/>
<other>馴伏</other>
 暖風晴日柳溪邊俛首循人意悄然花落郊
原春色晚相隨歸去不須牽 
<other>無礙</other>
 調伏多年意自如水邊林下摠無拘一聲羌
笛松風起此日忘懷樂有餘 
<other>任運</other>
 百花溪上柳陰中飽食和雲臥綠茸歌罷山
童無所事遺鞭枕上睡方濃 
<other>相忘</other>
 在在溪山雲月中木人花鳥意相同國王水
草從來足閒步陂塘西復東 
<other>獨照</other>
 玉鞭無用草繩閒蹤跡全無古路間空手獨
歸林月下更前一步即牢關 
<other>雙泯</other>
 杳杳人牛不見蹤一團新月照秋空個中若
問還源旨風落岩花點翠叢 
真寂和
<other>報恩和尚和牧牛圖頌（師諱圓修號天隱）</other>
<other>未牧</other>
 水雲渺渺亂聲哮密密尋蹤路更遙晝夜風
霜不知處恐伊相犯別家苗 
<other>初調</other>
 纔獲繩頭把鼻穿謾將痛處更加鞭也知鄉
井迢迢遠拽轉頭來著力牽 
<other>受制</other>
 不從他性遠驅馳寸步提持漫漫隨幾度黑
風吹瀑雨通身泥水摠忘疲 
<other>回首</other>
 驀地忘機自轉頭悄然性氣已調柔山中水
草了知足不用遲疑在外留 
<other>馴伏</other>
 開放林間與水邊橫騎短笛任悠然歸來一
帶煙霞晚瀟灑歌謠不假牽 
<other>無礙</other>
 出入無欄心自如擬思量處更猶拘滿懷風
月人牛穩鞭索俱忘樂有餘 
<other>任運</other>
 野岸溪灣花柳中一環山水翠林茸逍遙快
活無求也軟草為氈睡興濃 
<other>相忘</other>
 拶到忘懷混沌中千山一色絕相同風光不
覺人牛處任運騰騰西復東 
<other>獨照</other>
 不須牧放淂安閒脫略尋常顧盻間散步謾
歸明月下踏翻泛上兩重關 
<other>雙泯</other>
 人牛處處竟無蹤新月孤懸萬象空借問歸
源端的旨枯樁春到綠叢叢 
報恩和
<other>東塔和尚和牧牛圖頌（師諱海明號破山嗣法天童）</other>
<other>未牧</other>
 頭角崢嶸便吼哮奔兢煙水路迢遙牧童草
料渾無戀孰肯平田犯稼苗 
<other>初調</other>
 牛兒鼻孔被繩穿放去收來不假鞭擬向東
西兩處觸一回入草一回牽 
<other>受制</other>
 年深日久懶奔馳雲影溪光逐漸隨任是上
林花鳥過聲二難喚牧兒疲 
<other>回首</other>
 計窮力極喚回頭謾把鞭繩閑放柔七縱八
<pb n="200"/>
擒縛樹下山童猶未肯停留 
<other>馴伏</other>
 山間林下水溪邊一飽無餘慶快然撒手童
兒歸路晚和牛急向遠村牽 
<other>無礙</other>
 穩眠露地意如如陽燄空花何所拘松韻山
童弄鐵笛輕輕吹醒樂無餘 
<other>任運</other>
 南北東西任運中腳頭腳底草茸茸飽餐只
剩些些意留與山童瞌睡濃 
<other>相忘</other>
 雲牛一片白其中那有雌黃與異同就裏欲
兮纖細子騰騰運運復西東 
<other>獨照</other>
 牧童鼓掌自閒閒始信牛蹤沒此間遂淂殷
懃謾且喜猶存星月照幽關 
<other>雙泯</other>
 人牛頓盡絕形蹤浩浩光吞宇宙空明月蘆
花來問的東風吹起自叢叢 
東塔和（破山）
<other>萬如禪師和牧牛圖頌（師諱通微）</other>
<other>未牧</other>
 劣性麤狂向外逃鄉關迢遞不知遙分明觸
處荒田地那肯回頭惜異苗 
<other>初調</other>
 驀路相逢把鼻穿饒伊惡性猛加鞭從今已
淂繩頭在纔要奔趨只一牽 
<other>受制</other>
 暫息顛頑暫息馳頻頻相顧也相隨芒繩雖
緩鞭尤樸不筭工夫不憚疲 
<other>迴首</other>
 頑劣消除已轉頭不加鞭逼性相柔牧童未
敢憑他意還把繩頭緊繫留 
<other>馴伏</other>
 萬木叢中芳草邊芒繩釋去意翛然夕陽影
裡歸鴉噪牛自相隨不用牽 
<other>無礙</other>
 皤白渾身性自如海天空闊不相拘牧童閒
倚松邊石短笛頻吹興有餘 
<other>任運</other>
 千條溪畔萬山中餐飲隨時飽綠茸牧子從
教無個事鼾鼾枕臂不知濃 
<other>相忘</other>
 是處雲山牛在中兩無心意月相同碧天影
落溪流急任尒縱橫西復東 
<other>獨照</other>
 生涯喪盡一身閒明月光騰古木間歌罷一
聲歸去晚芒鞋踏破隔鄉關 
<other>雙泯</other>
 廓然空絕兩無蹤寶月孤懸照碧空個事不
須重借問子規聲斷落花叢 
萬如和
<other>東塔浮石禪師和牧牛圖頌（師諱通賢）</other>
<other>未牧</other>
 蹉過聲前這一哮反生邊見歷途遙披毛帶
角渾無慮糞草何曾識稼苗 
<other>初調</other>
 纔識牛兮鼻已穿翻然自肯苦加鞭暫時不
在頻偷走猶把芒繩緊緊牽 
<other>受制</other>
 渡水穿雲不亂馳任從呼遣摠相隨牛兒雖
以堪調治未許山童暫放疲 
<other>回首</other>
<pb n="201"/>
 一回入草一回頭可比初時性已柔滿徑落
花思踐履客途煙雨豈羈留 
<other>馴伏</other>
 玲瓏石伴古松邊任運騰騰始貼然手裡有
＆unrec;須放下鼻中去索不須牽 
<other>無礙</other>
 觸處逢渠淂自如入泥入水又何拘饑餐渴
飲困來睡底事從來無欠餘 
<other>任運</other>
 已眼撐開宇宙中胡來胡現任茸茸山童閒
唱還鄉曲不覺令人歸思濃 
<other>相忘</other>
 喪盡偷心豁達中人牛何異復何同從今兩
絕提防力可以西兮可以東 
<other>獨照</other>
 脫盡皮毛赤體閒堂堂獨露笑談間不是渠
儂能了達祗因透徹上頭關 
<other>雙泯</other>
 空空寂寂杳無蹤一點靈機盡掃空智理不
存悲化普一輪明月照幽叢 
浮石和
<other>玉林和尚和牧牛圖頌（師諱通琇繼住報恩）</other>
<other>未牧</other>
 牛本荷人人不識胡行亂躍隔迢遙一回摸
著牛兒鼻大千沙界沒莖苗 
<other>初調</other>
 寄言識淂牛兒者莫學時流強策鞭我是牛
兮牛是我分明無二若為牽 
<other>受制</other>
 牧童但不迷頭去純白牛兒到處隨非比道
途販賣客橫騎倒捋自無疲 
<other>回首</other>
 莫道功深始轉頭牛無背面與剛柔山童但
淂狂心歇鼻孔彌天絕去留 
<other>馴伏</other>
 尋常逐遂營營者謾道長調方帖然見徹斯
牛無往返始知多載枉拘牽 
<other>無礙</other>
 本自翛然絕絆羈知恩豈肯強牽拘縱橫飛
舞無留跡誰信那伽定有餘 
<other>任運</other>
 不分內外與邊中傍水尋芳入亂叢回首東
山吐新月騎歸茆屋興猶濃 
<other>相忘</other>
 強把全軀分二體計窮力盡始知同他長我
短俱休問說甚人西與物東 
<other>獨照</other>
 頂破虛空蹈碎地不留一物雜其間孤孤迥
迥雖堪羨瞥爾知羞始透關 
<other>雙泯</other>
 誰為所牧誰為牧認影牽風徹底空有問其
中端的意早知芻犬吠茅叢 
玉琳和
<other>箬庵禪師和牧牛圖頌（師諱通問）</other>
<other>未牧</other>
 走遍天涯逞意哮穿雲涉水路迢遙多年一
片閒田地蹂踏堪憐損稼苗 
<other>初調</other>
 鼻孔生獰不易穿一回入草一加鞭狂心何
計能拴縛賴有山童把索牽 
<other>受制</other>
 擬將何處更驅馳暮兩朝煙緊自隨蹤跡欲
逃難躲避任渠奔烈也成疲 
<pb n="202"/>
<other>回首</other>
 翻然自肯便回頭滿地殘紅襯草柔故國有
懷情未撇暗愁春老尚遲留 
<other>馴伏</other>
 收來放去古溪邊風月隨緣自悄然水草不
思無底事相看撒手竟忘牽 
<other>無礙</other>
 縱步溪山得自如風流兩岸亦何拘橫吹短
笛斜陽暮溢目春光信有餘 
<other>任運</other>
 不曾移步出山中暖簇晴花五色茸莫怪山
童閒瞌睡臥雲眠月興偏濃 
<other>相忘</other>
 相將無事太平中渠我情忘迥不同一段閒
愁摠收拾不知花落水流東 
<other>獨照</other>
 一道寒光萬境閒寥寥四顧水雲間夜深明
月歸來後照徹空王向上關 
<other>雙泯</other>
 從前光影覓無蹤不見人牛煙水空盡大地
回春曉夢日高香散百花叢 
箬庵和
<other>山茨禪師和牧牛圖頌（師諱通際）</other>
<other>未牧</other>
 水草溪邊縱意哮鼻頭無繫去迢遙誰知宇
宙皆王化亂踏雲山犯稼苗 
<other>初調</other>
 芒繩初把鼻相穿熟處難忘痛著鞭兮付牧
童牢守護莫教暫失手中牽 
<other>受制</other>
 動容頑性好奔馳左右旋眸渠緊隨悵望遠
山鄉信杳披雲帶月正忘疲 
<other>回首</other>
 知恩逐步肯回頭烈氣消融性漸柔騎向平
陂深草處橫吹短笛絕羈留 
<other>馴伏</other>
 只在平田煙柳邊鞭繩拋卻坐翛然暮山鐘
動上方月恁麼歸來不假牽 
<other>無礙</other>
 人牛相視體如如彼此無心不用拘花柳叢
中隨意往團團蹄跡更無餘 
<other>任運</other>
 或時村裡或雲中舊地閒田草正茸踏遍一
毫無剩跡牧童高臥柳陰濃 
<other>相忘</other>
 撐撐頭角臥林中渠我渾忘雲水同為愛山
前芻草細夜深乘月過溪東 
<other>獨照</other>
 個裡風光鎮日閒放身穩臥白雲間長歌一
曲聲嘹喨直透威音劫外關 
<other>雙泯</other>
 不見人牛不見蹤清風明月滿長空太平休
用歌堯令枯木重開花一叢 
山茨和
<other>桐月菴禪師和牧牛圖頌（師諱妙用號玄微）</other>
<other>未牧</other>
 黑雲低處一聲哮足底程途那信遙童子個
時將貫索未嘗留意惜良苗 
<other>初調</other>
 鼻孔今朝始受穿十分狂性只宜鞭要渠了
了尋常事不管通身黑業牽 
<other>受制</other>
 蹊徑於今不枉馳鞭繩緩緩肯相隨家山水
<pb n="203"/>
草隨時給信步風流也不疲 
<other>迴首</other>
 綠楊堤畔碧溪頭景自晴和風自柔水牯轉
頭初自肯月明歸路謾遲留 
<other>馴伏</other>
 那裏隨來過這邊左盤右轉摠安然黃鶯叫
淂山花笑聲色中能不被牽 
<other>無礙</other>
 脫落虛空萬象如人牛浪蕩不相拘鞭繩颺
下無＆unrec;子引興梅花一調餘 
<other>任運</other>
 我自悠然一覺中任渠草徑玩纖茸落花沒
膝春山晚猶潑紅霞錦繡濃 
<other>相忘</other>
 白雲拖過月明中月與雲和一色同智境此
時都不會何論南北與西東 
<other>獨照</other>
 家破蕭然四壁閒於今雲淨月明間固非往
日程途事尚好挨身拶過關 
<other>雙泯</other>
 劇盡何方覓影蹤不應空裏鏤虛空有誰道
露堂堂地蜂蝶痴迷花底叢 
桐月和
<other>一指菴禪師和牧牛圖頌（師諱明海號香幢）</other>
<other>未牧</other>
 東奔西觸縱狂哮越嶺盤溪不憚遙眼底只
貪畦畔艸那知回首有靈苗 
<other>初調</other>
 幾年鼻孔未經穿今日收來始著鞭捏定索
頭無少緩一回入草一回牽 
<other>受制</other>
 頑皮且喜罷驅馳我步溪邊他亦隨只恐柳
絲拴不住孜孜照管略無疲 
<other>回首</other>
 一自牽歸這一頭幾將鞭杖驗剛柔而今已
蹈還家路嬾聽枝頭黃栗留 
<other>馴伏</other>
 幾處低坡淺水邊相依相狎意陶然山雲欲
暮歸村舍宛轉隨人不用牽 
<other>無礙</other>
 水草尋常事事如任渠飲啄嬾相拘笛聲喚
醒珊瑚月狼籍清光一點餘 
<other>任運</other>
 緩步春山平麓中風和日暖草蒙茸鼾齁一
枕藤蘿石不管岩花色淡濃 
<other>相忘</other>
 通身皎潔片雲中明月蘆花未許同謾道玉
樓窗已曉金烏猶在海門東 
<other>獨照</other>
 牛自空兮人自閑翛然獨步水雲間尚須驀
地翻身轉靠倒窮途最後關 
<other>雙泯</other>
 皮毛蓑笠了無蹤一片寒光墮碧空煙雨故
園消息斷百花何處鬥芳叢 
一指和
<other>𨍏轢道人嚴大參和牧牛圖頌</other>
<other>未牧</other>
 雲山堆裏一聲哮頭角宛然家信遙滿地閒
花都踏遍那知異草并良苗 
<other>初調</other>
 生獰如虎鼻難穿賴淂牧童有索鞭不是一
番施辣手個時劣性恐難牽 
<other>受制</other>
<pb n="204"/>
 熟徑難忘欲逞馳芒繩在手緊相隨豈容逐
草尋芳去晝夜拘拴不憚疲 
<other>迴首</other>
 暫時落草即迴頭雲凍霜寒足已柔欲緩鞭
繩尤未緩鄉關不到且拘留 
<other>馴伏</other>
 高深蹊徑曲無邊相押相馴已信然楊柳陰
斜紅日轉鼻頭繩斷不須牽 
<other>無礙</other>
 水草皇王摠自如何須特地苦相拘山童撒
手先高坐牛亦安然閒有餘 
<other>任運</other>
 信步行來到此中山前山後草茸茸放渠散
走陂塘去不似當年狂興濃 
<other>相忘</other>
 太平氣象月明中爾我家山色色同袖手低
眉忘管帶不知西去與來東 
<other>獨照</other>
 蹤跡寥寥獨個閒渾然出處那其間自歌自
唱空山下多少痴人認過關 
<other>雙泯</other>
 人牛謾說絕形蹤何異吹風欲滿空若問還
源親的旨參天荊棘亂叢叢 
𨍏轢和
<other>𨍏轢道人再和牧牛圖頌</other>
<other>未牧</other>
 牟牟聲響是渠哮欲覓頭蹤轉展遙狹路相
逢剛識淂甘心饑餓不嘗苗 
<other>初調</other>
 孃生鼻孔未經穿痛處針錐痛處鞭漫道牧
童施毒手恐渠馳逐倍加牽 
<other>受制</other>
 古路凄凄作麼馳他山岐曲肯相隨痴兒不
把繩頭放牢繫虛空徒自疲 
<other>迴首</other>
 自從蹈著這源頭骨力雖剛毛色柔日薄虞
淵歸意急肯貪芻艸故淹留 
<other>馴伏</other>
 蹄跡團團古岸邊飢餐渴飲恣悠然東來西
往皆平貼出外歸家摠不牽 
<other>無礙</other>
 嶺頭溪畔自如如豎走橫眠更不拘水草國
王隨分給本來無欠亦無餘 
<other>任運</other>
 牛兒閒放此山中臥草眠花飽綠茸圜圚從
來渠不入逍遙自在興偏濃 
<other>相忘</other>
 人牛共住碧岩中到處溪山雲月同猿鳥自
啼花自笑水流西去岸移東 
<other>獨照</other>
 脫盡皮毛淂自閒翛然獨步水雲間可憐無
限英靈漢開眼堂堂入死關 
<other>雙泯</other>
 處處逢渠沒影蹤碧天雲淨月輪空個中多
少風流趣寶鴨香消錦繡叢 
𨍏轢再和
<other>𨍏轢道人三和牧牛圖頌</other>
<other>未牧</other>
 黎然體色驀然哮震地驚天用不遙嚼盡山
花吸盡水不留常住一莖苗 
<other>初調</other>
 鼻孔撩天不受穿誰能下手妄加鞭牧童縱
有繩頭在枉費功夫著力牽 
<pb n="205"/>
<other>受制</other>
 牛兒有腳自驅馳堪笑盲兒步步隨泥水溪
深渾不染牽他入草淂毋疲 
<other>迴首</other>
 轉腦旋蹄錯路頭何分頑劣與剛柔驀然直
去家鄉到不必淹淹在外留 
<other>馴伏</other>
 散誕溪邊與艸邊要騎要下任安然索頭盤
結牛頭上到處為家不用牽 
<other>無礙</other>
 柳陌花街到處如犯人苗稼又何拘橫衝直
撞都無礙窠臼掀翻無剩餘 
<other>任運</other>
 夜半歸來月正中三生石上草茸茸太平休
斬痴頑漢一任橫吹鐵笛濃 
<other>相忘</other>
 [○@人][○@牛][○@一][○@│]這○中黑白元來一色同我不似
渠渠似我誰分南北與西東 
<other>獨照</other>
 牧他屎屁不曾閒鞭向無生眨眼間有意氣
時添意氣何妨一鏃破三關 
<other>雙泯</other>
 泥牛入海杳無蹤木馬嘶風向碧空個事若
何重話會花開鐵樹鬧叢叢 
𨍏轢三和
<other>跛道人如念牧牛圖頌（有序）</other>
諸佛垂跡祖師西來無非發明此事拈搥豎拂熱棒
熱喝單提向上機輪普明禪師假人法重設牧牛圖
頌𨍏轢居士報佛恩復興祖師道場大禪師錦上鋪
花跛道人畫龍點眼長安風月貫今古那箇男兒不
丈夫阿呵呵好大哥。
<other>未牧</other> 頭角崢獰恣意哮溪山踏遍路迢遙牧童不
把牛穿鼻難保狂心不犯苗 
<other>初調</other> 繩頭在手鼻兒穿性劣難調緊著鞭從此一
番休放緩牧童須是要頻牽 
<other>受制</other> 劣性調柔漸息馳牽來步步已相隨牧童猶
把精神抖到此渾然不覺疲 
<other>回首</other> 顛狂心盡始回頭功用無間牛自柔信手牽
歸明月下免從水草又停留 
<other>馴伏</other> 不計山邊與水邊了然無事自安然森羅萬
象渾閑事從此牛兒不用牽 
<other>無礙</other> 獨露堂堂意自如安眠穩坐已無拘牧童短
笛閑拈弄一曲橫吹樂有餘 
<other>任運</other> 識破元來只此中閑花野草任茸茸東西南
北無遮障拍手高歌興正濃 
<other>相忘</other> 白牛只在白雲中渴飲饑餐總是同閑著山
童石上立此間那復問西東 
<other>獨照</other> 牛兒無跡地閑閑明月團圞只此間自有一
雙窮相手一拳直透萬重關 
<other>雙泯</other> 人牛俱泯杳無蹤水在長江月在空猿抱子
歸青嶂裡鳥銜花落碧嵒叢 

<other>無依道人和牧牛圖頌（徐諱昌治號覲周）</other>
<other>未牧</other>
 頭角未露一聲哮自在縱橫去路遙黑白始
分牝牡相生來柔順長靈苗 
<other>初調</other>
 順性今朝也受穿何煩童子又加鞭線索在
手隨時轉到處風光無掛牽 
<other>受制</other>
 踏著溪山便騁馳朝行暮宿緊相隨一回飲
水一回脹悠悠負載不辭疲 
<other>回首</other>
<pb n="206"/>
 堪悲烈性不回頭幸得天生稟性柔遍界落
花忘踐履煙雲霄路莫停留 
<other>馴伏</other>
 不分內外與中邊束縛無拘意灑然信步行
來皆坦道騰騰任運總無牽 
<other>無礙</other>
 萬別千差性本如超群惟此性無拘一身負
荷皆全力本分何曾有欠餘 
<other>任運</other>
 暫爾息肩臥雲中忽長新芽生意茸引重致
遠隨意適箇中獨步興偏濃 
<other>相忘</other>
 忽忘管帶太虛中渴飲饑餐處處同物我盡
捐知解淨如日西升夜落東 
<other>獨照</other>
 得安閒處且安閒不留轍跡在人間瞥爾英
明了達去踢倒銀山鐵壁關 
<other>雙泯</other>
 隔墻清聽絕無蹤形影孤寒照碧空窗楞已
過渾無事又何精舍竹林叢 
無依道人和
<other>牧公道人項真本和牧牛圖頌</other>
<other>未牧</other>
 青山綠水恣咆哮四顧三回路轉遙只管貪程為太
速何知日用犯佳苗 
<other>初調</other>
 纔見牛兮驀鼻穿麤浮習氣急加鞭那時掘強橫馳
走把定繩頭好一牽 
<other>受制</other>
 四蹄今已息奔馳放去收來無不隨且喜鞭繩猶把
握牧童何肯自為疲 
<other>回首</other>
 溪山踏遍自回頭熟處生時性漸柔鼻貫一條成底
事不勞腕力暫相留 
<other>馴伏</other>
 左盤右轉碧溪邊撇下鞭繩樂自然幾度綠楊歸夜
月山童高臥竟忘牽 
<other>無礙</other>
 掉尾擎頭適自如縱橫脫略有何拘悠然一曲寒崖
上短笛吹開物外餘 
<other>任運</other>
 飢餐渴飲絕邊中倦即和雲臥草茸驟步任教青嶂
外滿腔風月興偏濃 
<other>相忘</other>
 人牛共住此山中動轉施為絕異同我本是渠渠即
我不知南北與西東 
<other>獨照</other>
 牛無方所牧童閒懶把虛名落世間盡大地來無我
我不消彈指透重關 
<other>雙泯</other>
 人牛兩盡沒形蹤今古相酬劫亦空本地風光一段
事歲寒松柏翠叢叢 
牧公和

<talk>刊牧牛圖頌序</talk>
牧牛之說創自契經。牧牛之人則歷代
諸祖也。然其說其人雖見于佛祖。而牧
牛之功于何見之。諸大禪師之圖頌所以
照耀古今。為人之標榜耳。（信）本俗子。未
純牧牛之功。竊見　夢老和尚所輯圖
頌。真集牧牛之大成者。歡喜踴躍售
諸梓人。公之天下。庶不辜佛祖一片
為人苦心。
<pb n="207"/>
時
康熙戊子年佛誕日白山納信稽首撰

<other>夢菴格禪師輯牧牛圖頌目錄</other>
刊牧牛圖頌序（納信）
原敘（雲栖宏）
又敘（南澗格）
普明目次
普明禪師原唱
磬山修禪師和
箬菴問禪師
山茨際禪師
玉林琇禪師
牧雲門禪師
聞谷印禪師
嚴𨍏轢居士
迦陵音禪師續輯
夢菴格禪師
納允菴居士
梁山目次
梁山遠禪師原唱（并原序）
靈隱希彝禪師和
千巖長禪師
楚石琦禪師
迦陵音禪師續輯
夢菴格禪師
納允菴居士
跋（迦陵音）

<talk>牧牛圖頌原序</talk>
遺教經云。譬如牧牛執杖視之。不令縱逸犯人苗稼。
則牧牛之說所自起也。嗣是馬祖問石鞏。汝在此何
務。荅曰牧牛。又問牛作麼生牧。荅曰一回入草去。驀
鼻拽將來。則善牧之人也。又大溈安公之在溈山也。
曰吾依溈山住。不學溈山禪。但牧一頭水牯牛。又白
雲端公之於郭功輔也。詰之曰牛淳乎而。若自牧若
教他牧。層見疊出於古今者益彰。彰矣後。乃有繪之
乎圖。始於未牧終於雙泯。品而列之為十。其牛則如
次初黑繼白。以至於無粲如也。而普明復一一係之
以頌普明未詳何許人。圖頌亦不知出一人之手否。
今無論惟是其為圖也。象顯而意深。其為頌也。言近
而旨遠。學人持為左券。因之審德稽業。俯察其已臻。
仰希其所未到。免使得少為足。以墮於增上慢地。則
裨益良多。遂錄而重壽諸梓。外更有尋牛以至入廛。
亦為圖者十。與今大同小異。俱附末簡以便參考。若
夫一超直入之士。無勞鞭挽。而天然露地白牛。不落
階級。而剎那能所雙絕。則圖成滯貨。頌成剩語。覽之
當發一笑。吾無強焉。
萬曆己酉佛誕日後學袾宏謹書
<talk>又序</talk>
普明牧牛圖頌源流。雲栖序之詳矣。但敘云外更有
尋牛以至入廛。亦為圖者十。與今大同小異。附末篇
以便參考。而不及梁山遠公序偈何也。況梁山原唱
既妙。附和代不乏人。其見地超卓聲調軒亮。希彝千
嚴楚石三公獨據上流。普明原唱從而和之者固多。
而磬山真寂南澗綠羅𨍏轢次序井井。頗與普明相
捋。至於別展機軸短音促節。精義入神惟大覺普濟
禪師為最。真今古所不及。今將諸大老頌和普明者。
附普明和梁山者。附梁山彙成一帙。刊布流通使天
下參學之士。得因圖頌想見先德造誼。復因先德以
自考驗其悟證。則牧牛圖頌有裨于禪者。較之南泉
猶出一頭地在。
康熙四十四年佛誕日武林南澗夢菴超格識
<pb n="208"/>

<other>未牧第一圖</other>
<img n="J/J23p0358_01.png"/><rubynote t="【圖】"/>

牧牛十頌
古杭南澗夢菴超格輯
<other>未牧第一頌</other>
生獰頭角恣咆哮。奔走溪山路轉遙。一片黑雲橫谷
口。誰知步步犯佳苗。普明原唱
水雲渺渺亂聲哮。密密尋蹤路更遙。晝夜風霜不知
處。恐伊相犯別家苗。磬山修次韻
走遍天涯逞意哮。穿雲涉水路迢遙。多年一片閒田
地。蹂踏堪憐損稼苗。箬菴問
水草溪邊縱意哮。鼻頭無繫去迢遙。誰知宇宙皆王
化。亂踏雲山犯稼苗。山茨際
湘之南潭之北。頭角分明。東觸西觸。
玉林琇
空濛一片羨丹丘。何處天牛晚未收。染得渾身都是
黑。牧人追逐氣難兜。牧雲問
信足奔馳不憚勞。東西南北路迢遙。只貪芻草平田
闊。忘卻家鄉有異苗。聞谷印
雲山堆裏一聲哮。頭角宛然家信遙。滿地閒花都踏
遍。那知異草并良苗。嚴𨍏轢居士
金臺迦陵性音續輯
野性顛狂聲亂哮。歸途不識路岐遙。那知腳下泥深
淺。只管奔馳混踏苗。夢菴格
昂頭野甸一聲哮。只顧奔馳路已遙。煙水茫茫迷岸
畔。蹄涔不覺犯嘉苗。納允菴居士

<other>初調第二圖</other>
<img n="J/J23p0358_02.png"/><rubynote t="【圖】"/>

<other>初調第二頌</other>
我有芒繩驀鼻穿。一回奔競痛加鞭。從來劣性難調
制。猶（全）得山童盡力牽。普明原唱
纔獲繩頭把鼻穿。謾將痛處更加鞭。也知鄉井迢迢
遠。拽轉頭來著力牽。磬山修次韻
鼻孔生獰不易穿。一回入草一加鞭。狂心何計能拴
縛賴有山童把索牽。箬菴問
芒繩初把鼻相穿。熟處難忘痛著鞭。分付牧童牢守
護。莫教暫失（放）手中牽。山茨際
少護頭多捕尾。月下風前。盛溺掃屎。
玉林琇
拚死芒繩驀鼻穿。上前退後苦相牽。腕頭用盡娘生
力。痛治還須策一鞭。牧雲門
氣性雖頑鼻已穿。牧童從此痛加鞭。渾身血汗芒繩
急（緊）。遙望家山儘力牽。聞谷印
生獰如虎鼻難穿。賴得牧童有索鞭。不是一番施辣
手。個時劣性恐難牽。嚴𨍏轢居士
金臺迦陵性音續輯
潛通一竅鼻初穿。穿了纔堪痛下鞭。左右拘攣時不
放。一條芒索緊相牽。夢菴格
鼻端有竅急須穿。若不隨從漫息鞭。但怕顛狂難制
伏。芒繩緊在手中牽。納允菴居士

<other>受制第三圖</other>
<img n="J/J23p0359_01.png"/><rubynote t="【圖】"/>

<other>受制第三頌</other>
漸調漸伏息奔馳。渡水穿雲步步隨。手把芒繩無少
緩。牧童終日自忘疲。普明原唱
不從他性遠驅馳。十（步）步提持漫漫隨。幾度黑風吹
暴雨。通身泥水總忘疲。磬山修次韻
<pb n="209"/>
擬將何處更驅馳。暮雨朝煙緊自隨。蹤跡欲逃難躲
避。任渠奔烈也（枉）成疲。箬菴問
動容頑性好奔馳。左右旋眸渠緊隨。悵望遠山鄉信
杳。披雲帶月正忘疲。山茨際
而月白蹄墨黑。有索有鉤（鞭）。忍饑受渴。
玉林琇
清溪濯濯白雲深。出入何能放此心。水草時時令飽
腹。他家苗稼可無侵。牧雲門
暫時出草息奔馳好把芒鞋緊自隨。到處凍雲霜露
滑。斤斤調伏敢忘疲。聞谷印
熟徑難忘欲逞馳。芒繩在手緊相隨。豈容逐草尋芳
去。晝夜拘拴不憚疲。嚴𨍏轢居士
金臺迦陵性音續輯
從今不敢復狂馳。信手牽來也肯隨。幾度披簑隴畝
裏。櫛風沐雨那曾疲。夢菴格
鞭朴頻加不敢馳。牽來步步也相隨。一聲短笛橫牛
背。渡水穿山豈憚疲。納允菴居士

<other>迴首第四圖</other>
<img n="J/J23p0359_02.png"/><rubynote t="【圖】"/>

<other>迴首第四頌</other>
日久功深始轉頭。顛狂心力漸調柔。山童未肯全相
許。猶把芒繩且繫留。普明原唱
驀地忘（知）機（非）自轉頭。悄然性氣已調柔。山中水草
了知足。不用遲疑在外留。磬山修次韻
翻然自肯便回頭。滿地殘紅襯草柔。故國有懷情未
撇。暗愁春老尚遲留。箬菴問
知恩逐步肯回頭。烈（猛）氣消融性漸柔。騎向平陂深
草處。橫吹短笛絕羈留。山茨際
遠邪蹊趨正道。步步登高。山長路杳。
玉林琇
多時只顧向前奔。那覺皮毛落不存。自肯回頭端的
好。芒繩輕拽轉前村。牧雲門
芒繩不引自迴頭。毛色皤然性已柔。水草也知山裏
足。牧童多（著）意尚羈留。聞谷印
暫時落草即迴頭。雲凍箱寒足（烈）已（性）柔。欲緩鞭繩
尤未緩。鄉關不到且拘留。嚴𨍏轢居士
金臺迦陵性音續輯
要騎背上便低頭。拽轉頭來性亦柔。只恐有時還倔
強。垂楊陰裡尚拘留。夢菴格
一勒輕輕即轉頭。從前劣性亦調柔。只因未到全相
信。且繫垂楊樹下留。納允菴居士

<other>馴伏第五圖</other>
<img n="J/J23p0360_01.png"/><rubynote t="【圖】"/>

<other>馴伏第五頌</other>
綠楊陰下古溪邊。放去收來得自然。日暮碧雲芳草
地。牧童歸去不須牽。普明原唱
閒放林間與水邊。橫騎短笛任悠然。歸來一帶煙霞
晚。瀟灑歌謠不假牽。磬山修次韻
收來放去古溪邊。風月隨緣自悄然。水草不思無底
事。相看撒手竟忘牽。箬菴問
只在平田煙柳邊。鞭繩拋卻坐翛然。暮山鐘動上方
月。恁麼歸來不假牽。山茨際
戴寒鴉履芳草。毛骨馨香。見者道好。
玉林琇
遊行阡陌露堂堂。俗（塵）垢蠲除野性忘。早去晚歸能
穩步。山根茅屋臥斜陽。牧雲門
暖風晴日柳溪邊。俛首循人意悄然。花落郊原春色
晚。相隨歸去不須牽。聞谷印
高深蹊徑曲無邊。相狎相馴已信然。楊柳陰斜紅日
<pb n="210"/>
轉。鼻頭繩斷不須牽。嚴𨍏轢居士
金臺迦陵性音續輯
月下風前山水邊。隨從到處竟恬然。相看彼此無回
互。收捲繩頭不用牽。夢菴格
古澗清溪柳岸邊。隨來隨去竟安然。如今休要頻拘
絆。拋卻繩頭那用牽。納允菴居士

<other>無礙第六圖</other>
<img n="J/J23p0360_02.png"/><rubynote t="【圖】"/>

<other>無礙第六頌</other>
露地安眠意自如。不勞鞭策永無拘。山童穩坐青松
下。一曲昇平樂有餘。普明原唱
出入無欄心自如。擬思量處更（即）猶（牽）拘。滿懷風月
人牛穩。鞭索俱忘樂有餘。磬山修次韻
縱步溪山得自如。風流兩岸亦何拘。橫吹短笛斜陽
暮。溢目春光信有餘。箬菴問
人牛相覷體如如。彼此無心不用拘。花柳叢中隨意
往。團團蹄跡更無餘。山茨際
寒暑安忙閒得。故鄉寬廓。任出任入。
玉林琇
簑笠橫拋嬾得收。笛聲吹起碧山幽。牛兒自在無他
想。兩眼睜睜四足柔。牧雲門
調伏多年意自如。水邊林下總無拘。一聲羌笛松風
起。此日忘懷樂有餘。聞谷印
水草皇王總自如。何須特地苦相拘。山童撒手先高
坐。牛亦安然閒有餘。嚴𨍏轢居士
金臺迦陵性音續輯
人牛相伴已相如。鞭索全拋渾不拘。抿耳攢蹄安穩
臥。悠揚笛韻樂無餘。夢菴格
倔劣全無性已如。何勞繩索去相拘。平坡淺草恬然
臥。風送笛聲韻有餘。納允菴居士

<other>任運第七圖</other>
<img n="J/J23p0361_01.png"/><rubynote t="【圖】"/>

<other>任運第七頌</other>
柳岸春波夕照中。淡煙芳草綠茸茸。饑餐渴飲隨時
過。石上山童睡正濃。普明原唱
野岸溪灣花柳中。一環山水翠林茸。逍遙快活無求
也。軟草為氈睡興濃。磬山修次韻
不曾移步出山中。暖簇晴花五色茸。莫怪山童閒瞌
睡。臥雲眠月興偏濃。箬菴問
或時村裡或雲中。舊地閒田草正茸。踏遍一毫無剩
跡。牧童高臥柳陰濃。山茨際
朝隴畝暮茅檐。隨時水草。明月同閒。
玉林琇
春暖桃花放碧林。大家休歇綠楊陰。牧人乃夢牛偏
醒。只在溪濱不用尋。牧雲門
百花溪上柳陰中。飽食和雲臥綠茸。歌罷山童無所
事。遺鞭枕上睡方濃。聞谷印
信步行來到此中。山前山後草茸茸。放渠散走陂塘
去。不似當年狂興濃。嚴𨍏轢居士
金臺迦陵性音續輯
盡日終年在此中。春回大地草初茸。隨時飲啖隨他
去。管帶毋勞任睡濃。夢菴格
往來只在此山中。遍地春光芳草茸。林下溪邊隨去
住。牧童安枕睡初濃。納允菴居士

<other>相忘第八圖</other>
<img n="J/J23p0361_02.png"/><rubynote t="【圖】"/>

<other>相忘第八頌</other>
<pb n="211"/>
白牛常在白雲中。人自無心牛亦同。月透白雲雲影
白。白雲明月任西東。普明原唱
拶到忘懷混沌中。千山一色絕相同。風光不覺人牛
處。任運騰騰西復東。磬山修次韻
相將無事太平中。渠我情忘迥不同。一段閒愁總收
拾。不知花落水流東。箬菴問
撐撐頭角臥林中。渠我渾忘雲水同。為愛山前芻草
細。夜深乘月過溪東。山茨際
刀砍水珠斷貫。澹泊寧靜。明志致遠。
玉林琇
牛王昨夜證心空。比舊皮毛大不同。渠我不須重話
會。白雲明月笑相通。牧雲門
在此溪山雲月中。木人花鳥意相同。國王水草從來
足。閒步陂塘西復東。聞谷印
太平氣象月明中。爾我家山色色同。袖手低眉忘管
帶。不知西去與來東。嚴𨍏轢居士
金臺迦陵性音續輯
白牛誰道雪山中。此日看來一色同。牛也蕭閒人也
散。任他南北與西東。夢菴格
人牛隱隱在雲中。牛白白雲色色同。此際那分賓與
主。任從西也任從東。納允菴居士

<other>獨照第九圖</other>
<img n="J/J23p0361_03.png"/><rubynote t="【圖】"/>

<other>獨照第九頌</other>
牛兒無處牧童閒。一片孤雲碧嶂間。拍手高歌明月
下。歸來猶有一重關。普明原唱
不須收放得安閒。脫略尋常顧盻間。散步謾歸明月
下。踏翻從上兩重關。磬山修次韻
一道寒光萬境閒。寥寥四顧水雲間。夜深明月歸來
晚。照徹空王向上關。箬菴問
個裡風光鎮日閒。放身穩臥白雲間。長歌一曲聲嘹
喨。直透威音劫外關。山茨際
失（牛）卻（不）牛（見）撞（人）破（獨）壁（立）。一（窮）個（相）閒（雙）身（手）。
赤灑灑的。玉林琇
誰道三更失卻牛。溪山獨立悵無儔。空來兩手真難
放。一拍虛空笑點頭。牧雲門
玉（竹）鞭無用草繩閒。蹤跡全無古路間。空手獨歸林
月下。更前一步即牢關。聞谷印
蹤跡寥寥獨個閒。渾然出處那其間。自歌自唱空山
下。多少癡人認過關。嚴𨍏轢居士
金臺迦陵性音續輯
牛既忘兮心自閒。閒閒來往在山間。灰頭土面渾無
事。枯木巖前尚有關。夢菴格
牛兒不牧一身閒。獨自徘徊山水間。雖是出塵無事
客。還須撒手透重關。納允菴居士

<other>雙泯第十圖</other>
<img n="J/J23p0362_01.png"/><rubynote t="【圖】"/>

<other>雙泯第十頌</other>
人牛不見杳無蹤。明月光寒萬象空。若問其中端的
意。野花芳草自叢叢。（寒或作含）。普明原唱
人牛處處竟無蹤。新月孤懸萬象空。借問歸源端的
旨。枯樁春到綠叢叢。磬山修次韻
從前光影覓無蹤。不見人牛煙水空。盡大地回春夢
曉。日高香散百花叢。箬菴問
不見人牛不（絕）見（跡）蹤。清風明月滿長空。太平休用
歌堯令。枯木重開花一叢。山茨際
拋靈符瞎正目。函乾蓋坤火寒雪毒。
玉林琇
蝸牛角上立生涯。彼此從來共一家。堪笑前人留此
<pb n="212"/>
相。烏藤三十不容賒。牧雲門
杳杳人牛不見蹤。一團新月照秋空。個中若問還源
旨。風落巖花點翠叢。聞谷印
人牛謾說絕形蹤。何異吹風欲滿空。若問還源親的
旨。參天荊棘亂叢叢。嚴𨍏轢居士
金臺迦陵性音續輯
絕無人影與牛蹤。階級何為鑿太空。究竟本來無一
物。依然萬象自叢叢。夢菴格
見絕人牛豈有蹤。猶如淨月遍虛空。者回休問其中
意。鳥自啼兮花自叢。納允菴居士

<other>牧牛又十頌</other>
古杭南澗夢菴超格輯
<other>尋牛第一頌（梁山遠原敘）</other>
從來不失何用追尋。由背覺以合塵　向迷面逐
妄。家山漸遠岐路嵯峨。得失熾然是非蜂起。
忙忙撥草去追尋。水闊山遙路更深。力盡神疲無處
覓。但聞楓樹晚蟬吟。梁山遠原唱
只管區區向外尋。不知腳底已泥深。幾回芳草斜陽
裡。一曲新豐空自吟。石鼓希彝次韻
暫時不在急須尋。莫待渠儂入草深。滿目青山無（何）
別（處）跡（去）。只消回首一沉吟。千巖長
天涯海角遍參尋。直入萬重煙嶂深。拼得今朝與明
日。綠楊堤畔聽鶯吟。楚石琦
金臺迦陵性音續輯
牛兒原在不須尋。怎奈忘來歲月深。今欲為伊親指
示。聯珠且自和高吟。夢菴格
牛兒忘卻要追尋。尋去尋來路轉深。日暮關山何處
覓。亂雲堆裏自沉吟。納允菴居士

<other>見跡第二頌（梁山遠原敘）</other>
依經解義問教知蹤。明眾器為一金體。萬物為自
己。正邪不辨。真偽未分。欠悟入門。權為見跡。
水邊林下跡偏多。荒草離披見也麼。縱是深山更深
處。撩天鼻孔爭藏他。梁山遠原唱
枯木崖前差路多。草窠裏輥覺非麼。腳跟若也隨他
去。未免當頭蹉過他。石鼓希彝次韻
也知隔遠苦無多。只管貪程作甚麼。蹄踏蹄兮嘴（只）
對（者）嘴（是）。明明此物更非他。千巖長
東西南北路途多。踏踏遺蹤可是麼。仔細看來無兩
個。便從今去莫疑他。楚石琦
金臺迦陵性音續輯
深深淺淺跡蹤多。不是渠兮是甚麼。從此腳跟勤著
力。必須覿面一逢他。夢菴格
山坡柳岸蹄痕多。仔細凝眸是也麼。識得跡蹤須著
力。從今步步要尋他。納允菴居士

<other>見牛第三頌（梁山遠原敘）</other>
聞聲得入見處逢源。六根門首無差。動用之中顯
露。水中鹽味色裡膠青。眨上眉毛更非他物。
黃鸝樹上一聲聲。日暖風和岸柳青。只此更無迴避
處。森森頭角畫難成。梁山遠原唱
識得形容認得聲。戴嵩從此妙丹青。徹頭徹尾渾相
似。仔細看來未十成。石鼓希彝次韻
臨風忽叫攚和聲。抬起頭來雙眼青。業債知他填未
足。歸耕隴畝望秋成。千巖長
隔墻認角又聞聲。雨過前村草正青。一對眼睛烏律
律。通身毛色畫難成。楚石琦
金臺迦陵性音續輯
獨露溪邊叫一聲。通身毛片色青青。向來枉自空尋
覓。此際看來本現成。夢菴格
遠遠忽聞叫幾聲。隔溪一望草青青。本來鼻孔端然
在。縱使嵩公畫不成。納允菴居士
<pb n="213"/>

<other>得牛第四頌（梁山遠原敘）</other>
久埋（奔）郊外今日逢渠。由境勝以難追。戀芳叢而
不已。頑心尚勇劣性猶存。欲得純和必加鞭撻。
竭盡精神獲得渠。心狂力壯卒難除。有時纔到高原
上。又入煙霞深處居。梁山遠原唱
牢把繩頭莫放渠。幾多毛病未曾除。徐徐驀鼻牽將
去。且要回頭識舊居。石鼓希彝次韻
如今處處得逢渠。帶水拖泥不用除。總是國王田地
上。何妨春草埠頭居。千巖長
遼天鼻孔要穿渠。直待金（芒）繩爛始除。向去不須分
皂白。和泥和（合）水且同居。楚石琦
金臺迦陵性音續輯
我儂竭力只因渠。到手如何肯放除。所以藥山茅屋
下。牛欄名字好安居。夢菴格
水盡山窮始得渠。此時野性尚難除。一條芒索牢穿
住。不許狂奔向外居。納允菴居士

<other>牧牛第五頌（梁山遠原敘）</other>
前念纔起後念相隨。由覺故以成真。向迷因而成
妄。不惟境起皆自心生。鼻索牢牽不容擬議。
鞭索時時不離身。恐伊縱步惹埃塵。相將收得＆unrec;＆unrec;
＆unrec;羈鎖無拘自逐人。梁山遠原唱
甘分山林寄此身。有時亦踏馬（向）蹄（風）塵。不從（曾）犯
著人苗稼。來往空勞背上人。石鼓希彝次韻
百草頭邊百億身。如何得不犯纖塵。鼻繩拽轉從頭
看。誰是牛兮誰是人。千巖長
從來一個不羈身。滿眼雲山滿眼塵。今日稍能知觸
淨。肯緣苗稼犯他人。楚石琦
金臺迦陵性音續輯
短笛橫吹仰臥身。山中水草淨無塵。些些隨分隨時
納。敢把禾苗犯別人。夢菴格
手把鞭繩緊逼身。莫教信步踏黃塵。一迴入草忙牽
轉。那肯隨他去犯人。納允菴居士

<other>騎牛到家第六頌（梁山遠原敘）</other>
干戈已罷得失還無。唱樵子之村歌。吹兒童之野
（短）笛。身橫牛背目視雲霄。呼喚不回牢籠不住。
騎牛迤邐欲還家。羌篴聲聲送晚霞。一拍一歌無限
意。知音何必鼓唇牙。梁山遠原唱
指點前坡即是家。旋吹筒角出煙霞。忽然變作還鄉
曲。未必知音是伯牙。石鼓希彝次韻
露地橫眠已到家。不騎泥像學丹霞。尾巴搖動三千
界。還作宗門中爪牙。千巖長
前坡咫尺是儂家。疊疊春山橫暮霞。好個歸來時節
子。一鉤新月挂檐牙。楚石琦
金臺迦陵性音續輯
歷遍崎嶇已到家。任他風雨共煙霞。崢嶸頭角端然
好。老少何須論齒牙。夢菴格
歷盡溪山始到家。任從落日散雲霞。歸來不語程途
事。何必逢人挂齒牙。納允菴居士

<other>忘牛存人第七頌（梁山遠原敘）</other>
法無二法。牛　為宗喻魚兔之異名。顯筌蹄之差
別。如金出礦似月離雲。一道寒光威音劫外。
騎牛已得到家山。牛也空兮人也閒。紅日三竿猶作
夢。鞭繩空頓草堂間。梁山遠原唱
欄內無牛趁出山。煙簑雨笠亦空閒。行歌坐樂無拘
繫。贏得一身天地間。石鼓希彝次韻
無牛得看只看山。一個翁（童）翁（兒）閒更閒。喜得白雲
相伴住。谿邊茅屋兩三間。千巖長
千重雲樹萬重山。倒臥橫眠任我閒。此景畫圖收不
得。誰言身在畫圖間。楚石琦
<pb n="214"/>
金臺迦陵性音續輯
不見牛兒但見山。終朝蕭灑自閒閒。有時拍手高歌
去。只在山間與水間。夢菴格
鞭繩拋下嬾登山。無了牛兒心自閒。睡足不知窗外
事。夕陽已射草堂間。納允菴居士

<other>人牛俱忘第八頌（梁山遠原敘）</other>
凡情脫落。聖意皆空。有佛處不得住。無佛處急走
過。兩頭不著。千聖難窺。百鳥啣花一場懡㦬。
鞭索人牛盡屬空。碧天寥廓信難通。紅爐燄上曾容
雪。到此方能合正宗。梁山遠原唱
慚愧眾生界已空。個中消息若為通。後無來者前無
去。未審憑誰繼此宗。石鼓希彝次韻
皮毛筋骨蕩然空。好手無勞遊刃通。正眼瞎（從）驢（今）
邊（都）滅卻。更將何物顯真宗。千巖長
翻身踏破太虛空。一處纔通處處通。匝地普天無影
跡。不知誰解立吾宗。楚石琦
金臺迦陵性音續輯
人牛生活一時空。到此方知處處通。建立從空還掃
蕩。十方世界顯正宗。夢菴格
人牛雙遣露真空。內外無私萬法通。莫立纖塵蹤跡
泯。堂堂何處不歸宗。納允菴居士

<other>返本還源第九頌（梁山遠原敘）</other>
本來清淨不染一塵　有相之榮枯　無為之凝
寂。不同幻化豈假修持。水綠山青。坐觀成敗。
返本還源已費功。爭如直下若盲聾。菴中不見菴前
物。水自茫茫花自紅。梁山遠原唱
靈機不墮有無功。見色聞聲不用聾。昨夜金烏飛入
海。曉來依舊一輪紅。石鼓希彝次韻
現成公案孰施功。耳不盲兮眼不聾。一一音聲諸色
相。分（鳥）明（啼）黑（花）白（落）間（滿）青（溪）紅。
千巖長
一一根門自有功。聞聲見色不盲聾。晨昏總是尋常
事。睡起三竿日正紅。楚石琦
金臺迦陵性音續輯
休笑從前枉用功。聰明黜盡類盲聾。巖前不見菴中
主。鳥任啼兮花任紅。夢菴格
識透根源作甚功。聲聞色見似盲聾。春來莫問東君
意。數盡枝頭院落紅。納允菴居士

<other>入廛垂手第十頌（梁山遠原敘）</other>
柴門獨掩千聖不知。　自己之風光。　前賢之途
轍。提瓢入市杖笠還家。酒肆茶坊化令成佛。
露胸跣足入廛來。抹土塗灰笑滿腮。不用神仙真妙
訣。直教枯木放花開。梁山遠原唱
者漢親從異類來。分明馬頷與驢腮。一揮鐵棒如風
疾。萬戶千門盡豁開。石鼓希彝次韻
殺人便解活人來。鬣頷何妨又吒腮。甘作畜生行異
類。重重關鎖盡衝開。千巖長
珍御全拋與麼來。分明烏嘴與魚腮。輝天鑑地能育
特。盡使勞生眼豁開。楚石琦
金臺迦陵性音續輯
酒肆淫房任往來。莫教腦後露雙腮。全身同事全機
攝。要使群生眼盡開。夢菴格
柳巷花街任去來。蓬頭赤腳笑盈腮。虛空粉碎全身
現。朵朵優曇火裡開。納允菴居士

<talk>跋</talk>
雲栖蓮大師重刊牧牛圖頌。而普明之名方著。梁山
遠原唱。吾師夢老人覓之四十載未獲一見。主南澗
日始得于幻舟和尚所。喜不自勝。但原本蠹郵數字。
遂空之。俟再得他本查補。今仍其舊。至諸公頌內亦
<pb n="215"/>
有數字可商者。老人易字于本頌下。請政大方（音）見
聞疏略。未能盡閱古今諸錄。謹將老人自頌。及納公
發心刊刻亦次彙入。伏望　諸方尊宿倘于古德錄
中得牧牛佳頌。乞郵寄白門古鏡俾續二集。性音敬
跋

乾隆四十九年佛誕日　　　戒臺寺了彙重刊

<sarticle><article>五家語錄（臨濟宗）</article></sarticle>
住三聖嗣法門人慧然集
無地地主人郭凝之重訂
<other>鎮州臨濟義玄禪師</other>
師諱義玄曹州南華人也俗姓邢幼而穎異及落髮
受具志慕禪宗師在黃檗三年行業純一時睦州為
首座乃歎云雖是後生與眾有異遂問上座在此多
少時師云三年首座云曾參問也無師云不曾參問
不知問箇什麼首座云汝何不去問堂頭和尚如何
是佛法的的大意師便去問聲未絕黃檗便打師下
來首座云問話作麼生師云某甲問聲未絕和尚便
打某甲不會首座云但更去問師又去問黃檗又打
如是三度發問三度被打師來白首座云早承激勸
問法累蒙和尚賜棒自恨障緣不領深旨今且辭去
首座云汝若去時須辭和尚去師禮拜退首座先到
和尚處云問話上座雖是後生卻甚奇特若來辭時
方便接他向後為一株大樹覆蔭天下人去在師云
辭黃檗云不得往別處去汝向高安灘頭大愚處去
必為汝說師到大愚大愚問什麼處來師云黃檗處
來大愚云黃檗有何言句師云某甲三度問佛法的
的大意三度被打不知某甲有過無過大愚云黃檗
與麼老婆心切為汝得徹困更來這裏問有過無過
師於言下大悟云元來黃檗佛法無多子大愚搊住
云這尿床鬼子適來道有過無過如今卻道黃檗佛
法無多子你見箇什麼道理速道速道師於大愚脅
下築三拳大愚拓開云汝師黃檗非干我事師辭大
愚卻回黃檗黃檗見來便問這漢來來去去有什麼
了期師云秪為老婆心切便人事了侍立黃檗問什
麼處去來師云昨奉慈旨令參大愚去來黃檗云大
愚有何言句師舉前話黃檗云大愚老漢饒舌待來
痛與一頓師云說什麼待來即今便喫隨後便掌黃
檗云這風顛漢卻來這裏捋虎鬚師便喝黃檗云侍
者引這風顛漢參堂去（後溈山舉此話問仰山臨濟當時得大愚力得黃檗力仰
山云非但騎虎頭亦解把虎尾）師栽松次黃檗問深山裏栽許多作
什麼師云一與山門作境致二與後人作標榜道了
將钁頭打地三下黃檗云雖然如是子已喫吾三十
棒了也師又以钁頭打地三下作噓噓聲黃檗云吾
宗到汝大興於世（後溈山舉此語問仰山黃檗當時秪囑臨濟一人更有人在仰山云
有秪是年代深遠不欲舉似和尚溈山云雖然如是吾亦要知汝但舉看仰山云一人指南吳越令行遇
大風即止讖風穴和尚也）師普請鋤地次見黃檗來拄钁而立黃
檗云這漢困那師云钁也未舉困箇什麼黃檗便打
師接住棒一送送倒黃檗喚維那維那扶起我維那
近前扶云和尚爭容得這風顛漢無禮黃檗纔起便
打維那師钁地云諸方火葬我這裏一時活埋（溈山舉問
仰山黃檗打維那意作麼生仰山云正賊走卻邏贓人喫棒師一日在僧堂前坐
見黃檗來便閉卻目黃檗乃作怖勢便歸方丈師隨
至方丈禮謝首座在黃檗處侍立黃檗云此僧雖是
後生卻知有此事首座云老和尚腳跟不點地卻證
據箇後生黃檗自於口上打一摑首座云知即得師
在堂中睡黃檗下來見以拄杖打板頭一下師舉頭
見是黃檗卻睡黃檗又打板頭一下卻往上間見首
座坐禪乃云下間後生卻坐禪汝這裏妄想作什麼
首座云這老漢作什麼黃檗打板頭一下便出去（溈山
舉問仰山黃檗入僧堂意作麼生仰山云兩彩一賽）一日普請次師在後行黃
檗回頭見師空手乃問钁頭在什麼處師云有一人
<pb n="216"/>
將去了也黃檗云近前來共汝商量箇事師便近前
黃檗豎起钁頭云秪這箇天下人拈掇不起師就手
掣得豎起云為什麼卻在某甲手裏黃檗云今日大
有人普請便歸院（溈山舉問仰山云钁頭在黃檗手裏為什麼卻彼臨濟奪卻仰山云
賊是小人智過君子）黃檗因入廚次問飯頭作什麼飯頭云揀
眾僧米黃檗云一日喫多少飯頭云二石五黃檗云
莫太多麼飯頭云猶恐少在黃檗便打飯頭卻舉似
師師云我為汝勘這老漢纔到侍立次黃檗舉前話
師云飯頭不會請和尚代一轉語師便問莫太多麼
黃檗云何不道來日更喫一頓師云說什麼來日即
今便喫道了便掌黃檗云這風顛漢又來這裏捋虎
鬚師便喝出去（溈山舉問仰山此二尊宿意作麼生仰山云和尚作麼生溈山云養子方
知父慈仰山云不然溈山云子又作麼生仰山云大似勾賊破家）徑山有五百眾少
人參請黃檗令師到徑山乃謂師云汝到彼作麼生
師云某甲到彼自有方便師到徑山裝腰上法堂見
徑山徑山方舉頭師便喝徑山擬開口師拂袖便行
尋有僧問徑山這僧適來有什麼言句便喝和尚徑
山云這僧從黃檗會裏來你要知麼自問取他徑山
五百眾大半分散師為黃檗馳書去溈山時仰山作
知客接得書便問這箇是黃檗底那箇是專使底師
便掌仰山約住云老兄知是般事便休同去見溈山
溈山便問黃檗師兄多少眾師云七百眾溈山云什
麼人為導首師云適來已達書了也師卻問溈山和
尚此間多少眾溈山云一千五百眾師云太多生溈
山云黃檗師兄亦不少師辭溈山仰山送出云汝向
後北去有箇住處師云豈有與麼事仰山云但去已
後有一人佐輔老兄在此人秪是有頭無尾有始無
終師後到鎮州普化已在彼中師出世普化佐贊於
師師住未久普化全身脫去師因半夏上黃檗山見
和尚看經師云我將謂是箇人元來是揞黑豆老和
尚住數日乃辭去黃檗云汝破夏來不終夏去師云
某甲暫來禮拜和尚黃檗遂打趁令去師行數里疑
此事卻回終夏師一日辭黃檗黃檗問什麼處去師
云不是河南便是河北黃檗便打師約住與一掌黃
檗大笑乃喚侍者將百丈先師禪板几案來師云侍
者將火來黃檗云雖然如是汝但將去已後坐卻天
下人舌頭去在（溈山舉問仰山臨濟莫辜負他黃檗也無仰山云不然溈山云子又作麼
生仰山云知恩方解報恩溈山云從上古人還有相似底也無仰山云有秪是年代深遠不欲舉似和尚
溈山云雖然如是吾亦要知子但舉看仰山云低如楞嚴會上阿難讚佛云將此深心奉塵剎是則名為
報佛恩豈不是報恩之事溈山云如是如是見與師齊減師半德見過於師方堪傳授）。
<other>機緣</other>
師到達磨塔頭塔主云長老先禮佛先禮祖師云祖
佛俱不禮塔主云祖佛與長老是什麼冤家師便拂
袖而出。
師行腳時到龍光值龍光上堂師出問云不展鋒鋩
如何得勝龍光據座師云大善知識豈無方便龍光
瞪目云嗄師以手指云這老漢今日敗闕也。
到三峰平和尚問云什麼處來師云黃檗來平云黃
檗有何言句師云金牛昨夜遭塗炭直至如今不見
蹤平云金風吹玉管那箇是知音師云直透萬重關
不住清霄內平云子這一問太高生師云龍生金鳳
子衝破碧琉璃平云且坐喫茶又問近離甚處師云
龍光平云龍光近日如何師便出去。
到大慈大慈在方丈內坐師問端居丈室時如何大
慈云寒松一色千年別野老拈花萬國春師云今古
永超圓智體三山鎖斷萬重關大慈便喝師亦喝大
慈云作麼師拂袖便出。
到襄州華嚴華嚴倚拄杖作睡勢師云老和尚瞌睡
作麼華嚴云作家禪客宛爾不同師云侍者點茶來
與和尚喫華嚴乃喚維那第三位安排這上座。
到翠峰翠峰問甚處來師云黃檗來翠峰云黃檗有
何言句指示於人師云黃檗無言句翠峰云為什麼
無師云設有亦無舉處翠峰云但舉看師云一箭過
<pb n="217"/>
西天。
到象田師問不凡不聖請師速道象田云老僧秪與
麼師便喝云許多禿子在這裏覓什麼碗。
到明化明化問來來去去作什麼師云秪徒踏破草
鞋明化云畢竟作麼生師云老漢話頭也不識。
往鳳林路逢一婆婆問甚處去師云鳳林去婆云恰
值鳳林不在師云甚處去婆便行師乃喚婆婆回頭
師便行。
到鳳林鳳林問有事相借問得麼師云何得剜肉作
瘡鳳林云海月澄無影遊魚獨自迷師云海月既無
影遊魚何得迷鳳林云觀風知浪起翫水野帆飄師
云孤輪獨照江山靜長嘯一聲天地驚鳳林云任將
三寸輝天地一句臨機試道看師云路逢劍客須呈
劍不是詩人莫獻詩鳳林便休師乃有頌大道絕同
任向西東石火莫及電光罔通（溈山問仰山石火莫及電光罔通從上諸
聖將什麼為人仰山云和尚意作麼生溈山云但有言說都無實義仰山云不然溈山云子又作麼生仰
山云官不容針私通車馬）。
到金牛金牛見師來橫按拄杖當門踞坐師以手敲
拄杖三下卻歸堂中第一位坐金牛下來見乃問夫
賓主相看各具威儀上座從何而來太無禮生師云
老和尚道什麼金牛擬開口師便打金牛作倒勢師
又打金牛云今日不著便（溈山問仰山此二尊宿還有勝負也無仰山云勝即
總勝負即總負）。
師訪平田到路口先逢一嫂在田使牛師問嫂平田
路向甚麼處去嫂打牛一棒云這畜生到處走到此
路也不識師云我問你平田路向甚麼處去嫂云這
畜生五歲尚使不得師心語云欲觀前人先觀所使
便有抽釘拔楔之意及見平田平田問你還曾見我
嫂也未師云已收下了也平田又問近離甚處師云
江西黃檗平田云情知你見作家來師云特來禮拜
和尚平田云已相見了也師云賓主之禮合施三拜
平田云既是賓主之禮禮拜著。
師侍立德山次德山云今日困師云這老漢寐語作
什麼德山便打師掀倒繩床德山便休。
師到京行化至一家門首云家常添缽有婆云太無
厭生師云飯也未曾得何言太無厭生婆便閉卻門
師見普化乃云我在南方馳書到溈山時知你先在
此住待我來及我來得汝佐贊我今欲建立黃檗宗
旨汝切須為我成褫普化珍重下去克符後至師亦
如是道克符亦珍重下去三日後普化卻上問訊云
和尚前日道甚麼師拈棒便打下又三日克符亦上
問訊乃問和尚前日打普化作什麼師亦拈棒打下。
師一日同普化赴施主家齋次師問毛吞巨海芥納
須彌為是神通妙用本體如然普化踏倒飯床師云
太麤生普化云這裏是什麼所在說麤說細師來日
又同普化赴齋問今日供養何似昨日普化依前踏
倒飯床師云得即得太麤生普化云瞎漢佛法說什
麼麤細師乃吐舌。
師一日與河陽木塔長老同在僧堂地爐內坐因說
普化每日在街市掣風掣顛知他是凡是聖言猶未
了普化入來師便問汝是凡是聖普化云汝且道我
是凡是聖師便喝普化以手指云河陽新婦子木塔
老婆禪臨濟小廝兒卻具一隻眼師云這賊普化云
賊賊便出去。
一日普化在僧堂前喫生菜師見云大似一頭驢普
化便作驢鳴師云這賊普化云賊賊便出去。
因普化常於街市搖鈴云明頭來明頭打暗頭來暗
頭打四方八面來旋風打虛空來連架打師令侍者
去纔見如是道便把住云總不與麼來時如何普化
拓開云來日大悲院裏有齋侍者回舉似師師云我
從來疑著這漢。
普化一日於街市中就人乞直裰人皆與之普化俱
不要師令院主買棺一具普化歸來師云我與汝做
<pb n="218"/>
得箇直裰了也普化便自擔去繞街市叫云臨濟與
我做直裰了也我往東門遷化去市人競隨看之普
化云我今日未來日往南門遷化去如是三日人皆
不信至第四日無人隨看獨出城外自入棺內倩路
行人釘之即時傳布市人競往開棺乃見全身脫去
秪聞空中鈴響隱隱而去。
麻谷到參敷坐具問十二面觀音阿那面正師下繩
床一手收坐具一手搊麻谷云十二面觀音向什麼
處去也麻谷轉身擬坐繩床師拈拄杖打麻谷接卻
相捉入方丈。
師一日到河北府府主王常侍請師陞座時麻谷出
問大悲千手眼那箇是正眼師云大悲千手眼那箇
是正眼速道速道麻谷拽師下座麻谷卻坐師近前
云不審麻谷擬議師亦拽麻谷下座師卻坐麻谷便
出去師便下座。
趙州遊方到院在後架洗腳次師便問如何是祖師
西來意趙州云恰遇山僧洗腳師近前作聽勢趙州
云會即便會啗啄作甚麼師便歸方丈趙州云三十
年行腳今日錯為人下註腳（一作趙州行腳時參師遇師洗腳次趙州便問
如何是祖師西來意師云恰值老僧洗腳趙州近前作聽勢師云更要第二杓惡水潑在趙州便下去）。
灌溪參師師驀胸搊住灌溪云領領師拓開云且放
汝一頓。
大覺到參師舉起拂子大覺敷坐具師擲下拂子大
覺收坐具入僧堂眾僧云這僧莫是和尚親故不禮
拜又不喫棒師聞令喚大覺大覺出師云大眾道汝
未參長老大覺云不審便自歸眾。
定上座到參問如何是佛法大意師下繩床擒住與
一掌便拓開定佇立傍僧云定上座何不禮拜定方
禮拜忽然大悟。
洛浦來參師問甚處來洛浦云鑾城來師云有事相
借問得麼洛浦云新戒不會師云打破大唐國覓個
不會底也無參堂去時興化為侍者隨後請問云適
來新到是成褫他不成褫他師云我誰管你成褫不
成褫興化云和尚秪解將死雀就地彈不解將一轉
語蓋覆卻師云你又作麼生興化云請和尚作新到
師遂云新戒不會興化云卻是老僧罪過師云你語
藏鋒興化擬議師便打至晚師又云我今日問新到
是將死雀就地彈就窠子裏打及至你出得語又喝
起了向青雲裏打興化云草賊大敗師便打。
有座主來相看次師問座主講何經論座主云某甲
荒虛粗習百法論師云有一人於三乘十二分教明
得有一人於三乘十二分教明不得是同是別座主
云明得即同明不得即別洛浦為侍者在師後立云
座主這裏是什麼所在說同說別師回首問侍者汝
又作麼生侍者便喝師送座主回來遂問侍者適來
是汝喝老僧侍者云是師便打。
師問洛浦云從上來一人行棒一人行喝阿那箇親
洛浦云總不親師云親處作麼生洛浦便喝師乃打
師聞第二代德山垂示云道得也三十棒道不得也
三十棒師令洛浦去問道得為什麼也三十棒待伊
打汝接住棒送一送看他作麼生洛浦到彼如教而
問德山便打洛浦接住送一送德山便歸方丈洛浦
回舉似師師云我從來疑著這漢雖然如是汝還見
德山麼洛浦擬議師便打。
師拈餬餅示洛浦云萬種千般不離這箇其理不二
洛浦云如何是不二之理師再拈起餅示之洛浦云
與麼則萬種千般也師云屙屎見解洛浦云羅公照
鏡。
洛浦一日來辭師師問甚麼處去洛浦云南方去師
以拄杖畫一畫云過得這箇便去洛浦乃喝師便打
洛浦作禮而去師明日陞堂云臨濟門下有個赤稍
鯉魚搖頭擺尾向南方去不知向誰家虀甕裏淹殺
有一老宿參師未曾人事便問禮拜即是不禮拜即
<pb n="219"/>
是師便喝老宿便禮拜師云好箇草賊老宿云賊賊
便出去師云莫道無事好首座侍立次師云還有過
也無首座云有師云賓家有過主家有過首座云二
俱有過師云過在什麼處首座便出去師云莫道無
事好（後有僧舉似南泉南泉云官馬相踏）。
龍牙問如何是祖師西來意師云與我過禪板來龍
牙便過禪板與師師接得便打龍牙云打即任打要
且無祖師意（龍牙後到翠微問如何是祖師西來意翠微云與我過蒲團來龍牙便過蒲團
與翠微翠微接得便打龍牙云打即任打要且無祖師意龍牙住院後有僧入室請益云和尚行腳時參
二尊宿因緣還肯他也無龍牙云肯即深肯要且無祖師意）。
師問杏山如何是露地白牛杏山云吽吽師云啞那
杏山云長老作麼生師云這畜生。
師問院主什麼處來院主云州中糶黃米去來師云
糶得盡麼院主云糶得盡師以杖面前畫一畫云還
糶得這箇麼院主便喝師便打典座至師舉前話典
座云院主不會和尚意師云你作麼生典座便禮拜
師亦打。
王常侍一日訪師同師於僧堂前看乃問這一堂僧
還看經麼師云不看經常侍云還學禪麼師云不學
禪常侍云經又不看禪又不學畢竟作箇什麼師云
總教伊成佛作祖去常侍云金屑雖貴落眼成翳又
作麼生師云將謂你是箇俗漢。
師因入軍營赴齋門首見員僚師指露柱問是凡是
聖員僚無語師打露柱云直饒道得也秪是箇木橛
便入去。
師問一尼善來惡來尼便喝師拈棒云更道更道尼
又喝師便打。
<other>上堂示眾</other>
府主王常侍與諸官請師陞座師上堂云山僧今日
事不獲已曲順人情方登此座若約祖宗門下稱揚
大事直是開口不得無你措足處山僧此日以常侍
堅請那隱綱宗還有作家戰將直下展陣開旗麼對
眾證據看時有僧問如何是佛法大意師便喝僧禮
拜師云這箇師僧卻堪持論問師唱誰家曲宗風嗣
阿誰師云我在黃檗處三度發問三度被打僧擬議
師便喝隨後打云不可向虛空裏釘橛去也有座主
問三乘十二分教豈不是明佛性師云荒草不曾鋤
座主云佛豈賺人也師云佛在什麼處座主無語師
云對常侍前擬謾老僧速退速退妨他別人請問復
云此日法筵為一大事故更有問話者麼速致問來
你纔開口早勿交涉也何以如此不見世尊云法離
文字不屬因不在緣故為你信不及所以今日葛藤
恐滯常侍與諸官員昧他佛性不如且退喝一喝云
少信根人終無了日久立珍重。
上堂云赤肉團上有一無位真人常從汝等諸人面
門出入未證據者看看時有僧出問如何是無位真
人師下禪床把住云道道其僧擬議師拓開云無位
真人是什麼乾屎撅便歸方丈（定上座南游路逢巖頭雪峰欽山三人巖
頭問上座甚處來定云臨濟來巖頭云和尚萬福定云和尚已順世也巖頭云某甲三人特去禮拜薄福
不遇不知和尚在日有何言句請上座舉一兩則定遂舉臨濟上堂云赤肉團上有一無位真人常在汝
等諸人面門出入未證據者看看時有僧問如何是無位真人臨濟下禪床搊住云道道僧擬議臨濟語
開云無位真人是甚麼乾屎撅巖頭不覺吐舌雪峰云臨濟大似白拈賊欽山云何不道赤肉團上非無
位真人定便擒住云無位真人與非無位真人相去多少速道速道欽山被擒直得面黃面青語之不得
巖頭雪峰云這新戒不識好惡觸忤上座且望慈悲定云若不是這兩箇老漢𡎺殺這尿床鬼子。
上堂有僧出禮拜師便喝僧云老和尚莫探頭好師
云你道落在什麼處僧便喝又有僧問如何是佛法
大意師便喝僧禮拜師云你道好喝也無僧云草賊
大敗師云過在什麼處僧云再犯不容師便喝是日
兩堂首座相見同時下喝僧問師還有賓主也無師
云賓主歷然師召大眾云要會臨濟賓主句問取堂
中二首座便下座。
師會下有同學二人相問離卻中下二機請兄道一
句子一人云擬問即失一人云恁麼則禮拜老兄去
<pb n="220"/>
也前人云賊師聞得陞堂云要會臨濟賓主句問取
堂中二禪客便下座。
上堂僧問如何是佛法大意師豎起拂子僧便喝師
便打又僧問如何是佛法大意師亦豎起拂子僧便
喝師亦喝僧擬議師便打師乃云大眾夫為法者不
避喪身失命我二十年在黃檗先師處三度問佛法
的的大意三度蒙他賜杖如蒿枝拂著相似如今更
思得一頓棒喫誰人為我行得時有僧出眾云某甲
行得師拈棒與他其僧擬接師便打。
師問僧什麼處來僧便喝師便揖坐僧擬議師便打
師見僧來便豎起拂子僧禮拜師便打又見僧來亦
豎起拂子僧不顧師亦打又有僧來參師舉起拂子
僧云謝和尚指示師亦打。
上堂僧問如何是劍刃上事師云禍事禍事僧擬議
師便打問秪如石室行者踏碓忘卻移腳向什麼處
去師云沒溺深泉師乃云但有來者不虧欠伊總識
伊來處與麼來恰似失卻不與麼來無繩自縛一切
時中莫亂斟酌會與不會都來是錯分明與麼道一
任天下人貶剝久立珍重。
上堂云一人在孤峰頂上無出身之路一人在十字
街頭亦無向背那箇在前那箇在後不作維摩詰不
作傅大士久立珍重。
上堂云有一人論劫在途中不離家舍有一人離家
舍不在途中那箇合受天人供養便下座。
師問僧有時一喝如金剛王寶劍有時一喝如踞地
師子有時一喝如探竿影草有時一喝不作一喝用
汝作麼生會僧擬議師便喝。
師陞堂有僧出師便喝僧亦喝便禮拜師便打問僧
甚處來云定州來師拈棒僧擬議師便打僧不肯師
云已後遇明眼人去在僧後參三聖纔舉前話三聖
便打僧擬議三聖又打師應機多用喝會下參徒亦
學師喝師云汝等總學我喝我今問汝有一人從東
堂出一人從西堂出兩人齊喝一聲這裏分得賓主
麼汝且作麼生分若分不得已後不得學老僧喝。
上堂僧便問如何是第一句師云三要印開朱點窄
未容擬議主賓分云如何是第二句師云妙解豈容
無著問漚和爭負截流機云如何是第三句師云但
看棚頭弄傀儡抽牽全藉裏頭人乃云大凡演唱宗
乘一句中須具三玄門一玄門須具三要有權有實
有照有用汝等諸人作麼生會下座。
師見僧來展開兩手僧無語師云會麼云不會師云
渾崙擘不開與你兩文錢。
晚參示眾云有時奪人不奪境有時奪境不奪人有
時人境俱奪有時人境俱不奪時有僧問如何是奪
人不奪境師云煦日發生鋪地錦嬰孩垂白髮如絲
云如何是奪境不奪人師云王令已行天下遍將軍
塞外絕煙塵云如何是人境兩俱奪師云并汾絕信
獨處一方云如何是人境俱不奪師云王登寶殿野
老謳歌。
師示眾云我有時先照後用有時先用後照有時照
用同時有時照用不同時先照後用有人在先用後
照有法在照用同時驅耕夫之牛奪饑人之食敲骨
取髓痛下鍼錐照用不同時有問有答立賓立主合
水和泥應機接物若是過量人向未舉已前撩起便
行猶較些子。
師示眾云今時學佛法者且要求真正見解若得真
正見解生死不染去住自由不要求殊勝殊勝自至
道流秪如自古先德皆有出人底路如山僧指示人
處秪要你不受人惑要用便用更莫遲疑如今學者
不得病在甚處病在不自信處你若自信不及即便
忙忙地徇一切境轉被他萬境回換不得自由你若
能歇得念念馳求心便與祖佛不別你欲得識祖佛
麼秪你面前聽法底是學人信不及便向外馳求設
<pb n="221"/>
求得者皆是文字勝相終不得他活祖意莫錯諸禪
德此時不遇萬劫千生輪迴三界徇好境掇去驢牛
肚裏生道流約山僧見處與釋迦不別今日多般用
處欠少什麼一道神光未曾間歇若能如是見得秪
是一生無事人大德三界無安猶如火宅此不是你
久停住處無常殺鬼一剎那間不揀貴賤老少你要
與祖佛不別但莫外求你一念心上清淨光是你屋
裏法身佛你一念心上無分別光是你屋裏報身佛
你一念心上無差別光是你屋裏化身佛此三種身
是你即今目前聽法底人秪為不向外馳求有此功
用據經論家取三種身為極則約山僧見處不然此
三種身是名言亦是三種依古人云身依義立土據
體論法性身法性土明知是光影大德你且識取弄
光影底人是諸佛之本源一切處是道流歸舍處是
你四大色身不解說法聽法脾胃肝膽不解說法聽
法虛空不解說法聽法是什麼解說法聽法是你目
前歷歷底物一箇形段孤明是這箇解說法聽法若
如是見得便與祖佛不別但一切時中更莫間斷觸
目皆是秪為情生智隔想變體殊所以輪迴三界受
種種苦若約山僧見處無不甚深無不解脫道流心
法無形通貫十方在眼曰見在耳曰聞在鼻嗅香在
口談論在手執捉在足運奔本是一精明分為六和
合一心既無隨處解脫山僧與麼說意在什麼處秪
為道流一切馳求心不能歇上他古人閑機境道流
取山僧見處坐斷報化佛頭十地滿心猶如客作兒
等妙二覺擔枷鎖漢羅漢辟支猶如廁穢菩提涅槃
如繫驢橛何以如此秪為道流不達三祗劫空所以
有此障礙若是真正道人終不如是但能隨緣消舊
業任運著衣裳要行即行要坐即坐無一念心希求
佛果緣何如此古人云若欲作業求佛佛是生死大
兆大德時光可惜秖擬傍家波波地學禪學道認名
認句求佛求祖求善知識意度莫錯道流你秪有一
箇父母更求何物你自返照看古人云演若達多失
卻頭求心歇處即無事大德且要平常莫作模樣有
一般不識好惡禿奴便即見神見鬼指東劃西好晴
好雨如是之流盡須抵債向閻老前吞熱銕丸有日
好人家男女被這一般野狐精魅所著便即捏怪瞎
屢生索飯錢有日在。
師示眾云道流切要求取真正見解向天下橫行免
被這一般精魅惑亂無事是貴人但莫造作秪是平
常你擬向外傍家求過覓腳手錯了也秪擬求佛佛
是名句你還識馳求底麼三世十方佛祖出來也秪
為求法如今參學道流也秪為求法得法始了未得
依前輪迴五道云何是法法者是心法心法無形通
貫十方目前現用人信不及便乃認名認句向文字
中求意度佛法天地懸殊道流山僧說法說什麼法
說心地法便能入凡入聖入淨入穢入真入俗要且
不是你真俗凡聖能與一切真俗凡聖安著名字真
俗凡聖與此人安著名字不得道流把得便用更不
著名字號之為玄旨山僧說法與天下人別秪如有
箇文殊普賢出來目前各現一身問法纔道咨和尚
我早辨了也老僧穩坐更有道流來相見時我盡辨
了也何以如此秪為我見處別外不取凡聖內不住
根本見徹更不疑謬。
師示眾云道流佛法無用功處秪是平常無事屙屎
送尿著衣喫飯困來即臥愚人笑我智乃知焉古人
云向外作工夫總是癡頑漢你且隨處作主立處皆
真境來回換不得縱有從來習氣五無間業自為解
脫大海今時學者總不識法猶如觸鼻羊逢著物安
在口裏奴郎不辨賓主不分如是之流邪心入道鬧
處即入不得名為真出家人正是真俗家人夫出家
者須辨得平常真正見解辨佛辨魔辨真辨偽辨凡
辨聖若如是辨得名真出家若魔佛不辨正是出一
<pb n="222"/>
家入一家喚作造業眾生未得名為真出家秪如今
有一箇佛魔同體不分如水乳合鵝王喫乳如明眼
道流魔佛俱打你若愛聖憎凡生死海裏浮沉。
問如何是佛魔師云你一念心疑處是佛魔你若達
得萬法無生心如幻化更無一塵一法處處清淨是
佛然佛與魔是染淨二境約山僧見處無佛無眾生
無古無今得者便得不歷時節無修無證無得無失
一切時中更無別法設有一法過此者我說如夢如
化山僧所說皆是道流即今目前孤明歷歷地聽者
此人處處不滯通貫十方三界自在入一切境差別
不能回換一剎那間透入法界逢佛說佛逢祖說祖
逢羅漢說羅漢逢餓鬼說餓鬼向一切處遊履國土
教化眾生未曾離一念隨處清淨光透十方萬法一
如道流大丈夫兒今日方知本來無事秪為你信不
及念念馳求捨頭覓頭自不能歇如圓頓菩薩入法
界現身向淨土中厭凡忻聖如此之流取捨未忘染
淨心在如禪宗見解又且不然直是現今更無時節
山僧說處皆是一期藥病相治總無實法若如是見
得是真出家日消萬兩黃金道流莫取次被諸方老
師印破面門道我解禪解道辯似懸河皆是造地獄
業若是真正學道人不求世間過切急要求真正見
解若達真正見解圓明方始了畢。
問如何是真正見解師云你但一切入凡入聖入染
入淨入諸佛國土入彌勒樓閣入毘盧遮那法界處
處皆現國土成住壞空佛出于世轉大法輪卻入涅
槃不見有去來相貌求其生死了不可得便入無生
法界處處遊履國土入華藏世界盡見諸法空相皆
無實法唯有聽法無依道人是諸佛之母所以佛從
無依生若悟無依佛亦無得若如是見得者是真正
見解學人不了為執名句被他凡聖名礙所以障其
道眼不得分明秪如十二分教皆是表顯之說學者
不會便向表顯名句上生解皆是依倚落在因果未
免三界生死你若欲得生死去住脫著自由即今識
取聽法底人無形無相無根無本無住處活潑潑地
應是萬種施設用處秪是無處所以覓著轉遠求之
轉乖號之為秘密道流你莫認著箇夢幻伴子遲晚
中間便歸無常你向此世界中覓箇什麼物作解脫
覓取一口飯喫補毳過時且要訪尋知識莫因循逐
樂光陰可惜念念無常麤則被地水火風細則被生
住異滅四相所逼道流今時且要識取四種無相境
免被境擺撲。
問如何是四種無相境師云你一念心疑被地來礙
你一念心愛被水來溺你一念心嗔被火來燒你一
念心喜被風來飄若能如是辨得不被境轉處處用
境東湧西沒南湧北沒中涌邊沒邊涌中沒履水如
地履地如水緣何如此為達四大如夢如幻故道流
你秪今聽法者不是你四大能用你四大若能如是
見得便乃去住自由約山僧見處勿嫌底法你若愛
聖聖者聖之名有一般學人向五臺山裏求文殊早
錯了也五臺山無文殊你欲識文殊麼秪你目前用
處始終不異處處不疑此箇是活文殊你一念心無
差別光處處總是真普賢你一念心自能解縛隨處
解脫此是觀音三昧法互為主伴出則一時出一即
三三即一如是解得始好看教。
師示眾云如今學道人且要自信莫向外覓總上他
閑塵境都不辨邪正秪如有祖有佛皆是教跡中事
有人拈起一句子語或隱顯中出便即疑生照天照
地傍家尋問也大茫然大丈夫兒莫秪麼論主論賊
論是論非論色論財論說閑話過日山僧此間不論
僧俗但有來者盡識得伊任伊向甚處出來但有聲
名文句皆是夢幻卻見乘境底人是諸佛之玄旨佛
境不能自稱我是佛境還是這箇無依道人乘境出
來若有人出來問我求佛我即應清淨境出有人問
<pb n="223"/>
我菩薩我即應慈悲境出有人問我菩提我即應淨
妙境出有人問我涅槃我即應寂靜境出境即萬般
差別人即不別所以應物現形如水中月道流你若
欲得如法直須是大丈夫兒始得若萎萎隨隨地則
不得也夫如㽄嗄（上音西下所嫁切）之器不堪貯醍醐如大
器者直要不受人惑隨處作主立處皆真但有來者
皆不得受你一念疑即魔入心如菩薩疑時生死魔
得便但能息念更莫外求物來即照你但信現今用
底一箇事也無你一念心生三界隨緣被境分為六
塵你如今應用處欠少什麼一剎那間便入淨入穢
入彌勒樓閣入三眼國土處處遊履唯見空名。
問如何是三眼國土師云我共你入淨妙國土中著
清淨衣說法身佛又入無差別國土中著無差別衣
說報身佛又入解脫國土中著光明衣說化身佛此
三眼國土皆是依變約經論家取法身為根本報化
二身為用山僧見處法身即不解說法所以古人云
身依義立土據體論法性身法性土明知是建立之
法依通國土空拳黃葉用誑小兒蒺藜菱刺枯骨上
覓什麼汁心外無法內亦不可得求什麼物你諸方
言道有修有證莫錯設有修得者皆是生死業你言
六度萬行齊修我見皆是造業求佛求法即是造地
獄業求菩薩亦是造業看經看教亦是造業佛與祖
師是無事人所以有漏有為無漏無為為清淨業有
一般瞎禿子飽喫飯了便坐禪觀行把捉念漏不令
放起厭喧求靜是外道法祖師云你若住心看靜舉
心外照攝心內澄凝心入定如是之流皆是造作是
你如今與麼聽法底人作麼生擬修他證他莊嚴他
渠且不是修底物不是莊嚴得底物若教他莊嚴一
切物即莊嚴得你且莫錯道流你取這一般老師口
裏語為是真道是善知識不思議我是凡夫心不敢
測度他老宿瞎屢生你一生秪作這箇見解辜負這
一雙眼冷噤噤地如凍凌上驢駒相似我不敢毀善
知識怕生口業道流夫大善知識始敢毀佛毀祖是
非天下排斥三藏教罵辱諸小兒向逆順中覓人所
以我於十二年中求一箇業性如芥子許不可得若
似新婦子禪師便即怕趁出院不與飯喫不安不樂
自古先輩到處人不信被遞出始知是貴若到處人
盡肯堪作什麼所以師子一吼野干腦裂道流諸方
說有道可修有法可證你且說證何法修何道你今
用處欠少什麼物修補何處後生小阿師不會便即
信這般野狐精魅許他說事繫縛他人言道理行相
應護惜三業始得成佛如此說者如春細雨古人云
路逢達道人第一莫向道所以言若人修道道不行
萬般邪境競頭生智劍出來無一物明頭未顯暗頭
明所以古人云平常心是道大德覓什麼物現今目
前聽法無依道人歷歷地分明未曾欠少你若欲得
與祖佛不別但如是見不用疑誤你心心不異名之
活祖心若有異則性相別心不異故即性相不別。
問如何是心心不異處師云你擬問早異了也性相
各分道流莫錯世出世諸法皆無自性亦無生性但
有空名名字亦空你秪麼認他閑名為實大錯了也
設有皆是依變之境有箇菩提依涅槃依解脫依三
身依境智依菩薩依佛依你向依變國土中覓什麼
物乃至三乘十二分教皆是拭不淨故紙佛是幻化
身祖是老比丘你還是娘生已否你若求佛即被佛
魔攝你若求祖即被祖魔縛你若有求皆苦不如無
事有一般禿比丘向學人道佛是究竟於三大阿僧
祗劫修行果滿方始成道道流你若道佛是究竟緣
什麼八十年後向拘尸羅城雙林樹間側臥而死去
佛今何在明知與我生死不別你言三十二相八十
種好是佛轉輪聖王應是如來明知是幻化古人云
如來舉身相為順世間情恐人生斷見權且立虛名
假言三十二八十也空聲有身非覺體無相乃真形
<pb n="224"/>
你道佛有六通是不可思議一切諸天神仙阿修羅
大力鬼亦有神通應是佛否道流莫錯秪如阿脩羅
與天帝釋戰戰敗領八萬四千眷屬入藕絲孔中藏
莫是聖否如山僧所舉皆是業通依通夫如佛六通
者不然入色界不被色惑入聲界不被聲惑入香界
不被香惑入味界不被味惑入觸界不被觸惑入法
界不被法惑所以達六種色聲香味觸法皆是空相
不能繫縛此無依道人雖是五蘊漏質便是地行神
通道流真佛無形真法無相你秪麼幻化上頭作模
作樣設求得者皆是野狐精魅並不是真佛是外道
見解夫如真學道人並不取佛不取菩薩羅漢不取
三界殊勝迥然獨脫不與物拘乾坤倒覆我更不疑
十方諸佛現前無一念心喜三塗地獄頓現無一念
心怖緣何如此我見諸法空相變即有不變即無三
界唯心萬法唯識所以夢幻空花何勞把捉唯有道
流目前現今聽法底人入火不燒入水不溺入三塗
地獄如遊園觀入餓鬼畜生而不受報緣何如此無
嫌底法你若愛聖憎凡生死海裏浮沉煩惱由心故
有無心煩惱何拘不勞分別取相自然得道須臾你
擬傍家波波地學得於三祗劫中終歸生死不如無
事向叢林中床角頭交腳坐道流如諸方有學人來
主客相見了便有一句子語辨前頭善知識被學人
拈出箇機權語路向善知識口角頭攛過看你識不
識你若識得是境把得便拋向坑子裏學人即便尋
常然後便索善知識語依前奪之學人云上智哉是
大善知識即云你大不識好惡如善知識把出箇境
塊子向學人面前弄前人辨得了不作主不受境惑
善知識便即現半身學人便喝善知識又入一切差
別語路中擺撲學人云不識好惡老禿奴善知識歎
曰真正道流如諸方善知識不辨邪正學人來問菩
提涅槃三身境智瞎老師便與你解說被他學人罵
著便把棒打他言無禮度自是你善知識無眼不得
嗔他有一般不識好惡禿奴即指東劃西好晴好雨
好燈籠露柱你看眉毛有幾莖這箇具機緣學人不
會便即心狂如是之流總是野狐精魅魍魎被他好
學人嗌嗌微笑言瞎老禿奴惑亂他天下人道流出
家兒且要學道秪如山僧往日曾向毘尼中留心亦
曾於經論尋討後方知是濟世藥表顯之說遂乃一
時拋卻即訪道參禪後遇大善知識方乃道眼分明
始識得天下老和尚知其邪正不是娘生下便會還
是體究煉磨一朝自省道流你欲得如法見解但莫
受人惑向裏向外逢著便殺逢佛殺佛逢祖殺祖逢
羅漢殺羅漢逢父母殺父母逢親眷殺親眷始得解
脫不與物拘透脫自在如諸方學道流未有不依物
出來底山僧向此間從頭打手上出來手上打口裏
出來口裏打眼裏出來眼裏打未有一箇獨脫出來
底皆是上他古人閑機境山僧無一法與人秪是治
病解縛你諸方道流試不依物出來我要共你商量
十年五歲並無一人皆是依草附葉竹木精靈野狐
精魅向一切糞塊上亂咬瞎漢枉消他十方信施道
我是出家兒作如是見解向你道無佛無法無修無
證秪與麼傍家擬求什麼物瞎漢頭上安頭是你欠
少什麼道流是你目前用底與祖佛不別秪麼不信
便向外求莫錯向外無法內亦不可得你取山僧口
裏語不如休歇無事去已起者莫續未起者不要放
起便勝你十年行腳約山僧見處無如許多般秪是
平常著衣喫飯無事過時你諸方來者皆是有心求
佛求法求解脫求出離三界癡人你要出三界什麼
處去佛祖是賞繫底名句你欲識三界麼不離你今
聽法底心地你一念心貪是欲界你一念心嗔是色
界你一念心癡是無色界是你屋裏家具子三界不
自道我是三界還是道流目前靈靈地照燭萬般酌
度世界底人與三界安名大德四大色身是無常乃
<pb n="225"/>
至脾胃肝膽髮毛爪齒唯見諸法空相你一念心歇
得處喚作菩提樹你一念心不能歇得處喚作無明
樹無明無住處無明無始終你若念念心歇不得便
上他無明樹便入六道四生披毛戴角你若歇得便
是清淨身界你一念不生便是上菩提樹三界神通
變化意生化身法喜禪悅身光自照思衣羅綺千重
思食百味具足更無橫病菩提無住處是故無得者
道流大丈夫漢更疑箇什麼目前用處更是阿誰把
得便用莫著名字號為玄旨與麼見得勿嫌底法古
人云心隨萬境轉轉處實能幽隨流認得性無喜亦
無憂道流如禪宗見解死活循然參學之人大須仔
細如主客相見便有言論往來或應物現形或全體
作用或把機權喜怒或現半身或乘師子或乘象王
如有真正學人便喝先拈出一箇膠盆子善知識不
辨是境便上他境上作模作樣學人便喝前人不肯
放此是膏肓之病不堪醫喚作客看主或是善知識
不拈出物隨學人問處即奪學人被奪抵死不放此
是主看客或有學人應一箇清淨境出善知識前善
知識辨得是境把得拋向坑裏學人言大好善知識
即云咄哉不識好惡學人便禮拜此喚作主看主或
有學人披枷帶鎖出善知識前善知識更與安一重
枷鎖學人歡喜彼此不辨呼為客看客大德山僧如
是所舉皆是辨魔揀異知其邪正道流實情大難佛
法幽玄解得可可地山僧竟日與他說破學者總不
在意千遍萬遍腳底踏過黑沒焌地無一箇形段歷
歷孤明學人信不及便向名句上生解年登半百秪
管傍家負死屍行檐卻檐子天下走索草鞋錢有日
在大德山僧說向外無法學人不會便即向裏作解
便即倚壁坐舌拄上齶湛然不動取此為是祖門佛
法也大錯是你若取不動清淨境為是你即認他無
明為郎主古人云湛湛黑暗深坑實可怖畏此之是
也你若認他動者是一切草木皆解動應可是道也
所以動者是風大不動者是地大動與不動俱無自
性你若向動處捉他他向不動處立你若向不動處
捉他它向動處立譬如潛泉魚鼓波而自躍大德動
與不動是二種境還是無依道人用動用不動如諸
方學人來山僧此間作三種根器斷如中下根器來
我便奪其境而不除其法或中上根器來我便境法
俱奪如上上根器來我便境法人俱不奪如有出格
見解人來山僧此問便全體作用不歷根器大德到
這裏學人著力處不通風石火電光即過了也學人
若眼定動即沒交涉擬心即差動念即乖有人解者
不離目前大德你檐缽囊屎檐子傍家走求佛求法
即今與麼馳求底你還識渠麼活潑潑地秪是勿根
株擁不聚撥不散求著即轉遠不求還在目前靈音
屬耳若人不信徒勞百年道流一剎那間便入華藏
世界入毘盧遮那國土入解脫國土入神通國土入
清淨國土入法界入穢入淨入凡入聖入餓鬼畜生
處處討覓尋皆不見有生有死唯有空名幻化空花
不勞把捉得失是非一時放卻道流山僧佛法的的
相承從麻谷和尚丹霞和尚道一和尚廬山和尚石
鞏和尚一路行遍天下無人信得盡皆起謗如道一
和尚用處純一無雜學人三百五百盡皆不見它意
如廬山和尚自在真正順逆用處學人不測涯際悉
皆茫然如丹霞和尚翫珠隱顯學人來者皆悉被罵
如麻谷用處苦如黃檗近傍不得如石鞏用處向箭
頭上覓人來者皆懼如山僧今日用處真正成壞翫
弄神變入一切境隨處無事境不能換但有來求者
我即便出看渠渠不識我我便著數般衣學人生解
一向入我言句苦哉瞎禿子無眼人把我著底衣認
青黃赤白我脫卻入清淨境中學人一見便生忻欲
我又脫卻學人失心茫然狂走言我無衣我即向渠
道你識我著衣底人否忽爾回頭認我了也大德你
<pb n="226"/>
莫認衣衣不能動人能著衣有箇清淨衣有箇無生
衣菩提衣涅槃衣有祖衣有佛衣大德但有聲名文
句皆悉是衣變從臍輪氣海中鼓激牙齒敲磕成其
句義明知是幻化大德外發聲語業內表心所法以
思有念皆悉是衣你秪麼認他著底衣為實解縱經
塵劫秪是衣通三界循環輪迴生死不如無事相逢
不相識共語不知名今時學人不得蓋為認名字為
解大冊子上抄死老漢語三重五重複子裹不教人
見道是玄旨以為保重大錯瞎屢生你向枯骨上覓
什麼汁有一般不識好惡向教中取意度商量成於
句義如把屎塊子向口裏含了吐過與別人猶如俗
人打傳口令相似一生虛過也道我出家被他問著
佛法便即杜口無詞眼似漆突口如楄檐如此之類
逢彌勒出世移置他方世界寄地獄受苦大德你波
波地往諸方覓什麼物踏你腳板闊無佛可求無道
可成無法可得外求有相佛與你不相似欲識汝本
心非合亦非離道流真佛無形真道無體真法無相
三法混融和合一處辨既不得喚作忙忙業識眾生。
問如何是真佛真法真道乞師開示師云佛者心清
淨是法者心光明是道者處處無礙淨光是三即一
皆是空名而無實有如真正學道人念念心不間斷
自達磨大師從西土來秪是覓個不受人惑底人後
遇二祖一言便了始知從前虛用工夫山僧今日見
處與祖佛不別若第一句中薦得堪與祖佛為師若
第二句中薦得堪與人天為師若第三句中薦得自
救不了。
問如何是西來意師云若有意自救不了云既無意
云何二祖得法師云得者是不得云既若不得云何
是不得底意師云為你向一切處馳求心不能歇所
以祖師言咄哉丈夫將頭覓頭你言下便自回光返
照更不別求知身心與祖佛不別當下無事方名得
法大德山僧今時事不獲已話度說出許多不才淨
你且莫錯據我見處實無許多般道理要用便用不
用便休秪如諸方說六度萬行以為佛法我道是莊
嚴門佛事門非是佛法乃至持齋持戒擎油不㴸道
眼不明盡須抵債索飯錢有日在何故如此入道不
通理復身還信施長者八十一其樹不生耳乃至孤
峰獨宿一食卯齋長坐不臥六時行道皆是造業底
人乃至頭目髓腦國城妻子象馬七珍盡皆捨施如
是等見皆是苦身心故還招苦果不如無事純一無
雜乃至十地滿心菩薩皆求此道流蹤跡了不可得
所以諸天歡喜地神捧足十方諸佛無不稱歎緣何
如此為今聽法道人用處無蹤跡。
問大通智勝佛十劫坐道場佛法不現前不得成佛
道未審此意如何乞師指示師云大通者是自己於
處處達其萬法無性無相名為大通智勝者於一切
處不疑不得一法名為智勝佛者心清淨光明透徹
法界得名為佛十劫坐道場者十波羅蜜是佛法不
現前者佛本不生法本不滅云何更有現前不得成
佛道者佛不應更作佛古人云佛常在世間而不染
世間法道流你欲得作佛莫隨萬物心生種種法生
心滅種種法滅一心不生萬法無咎世與出世無佛
無法亦不現前亦不曾失設有者皆是名言章句接
引小兒施設藥病表顯名句且名句不自名句還是
你目前昭昭靈靈鑒覺聞知照燭底安一切名句大
德造五無間業方得解脫。
問如何是五無間業師云殺父害母出佛身血破和
合僧焚燒經像等此是五無間業云如何是父師云
無明是父你一念心求起滅處不得如響應空隨處
無事名為殺父云如何是母師云貪愛為母你一念
心入欲界中求其貪愛唯見諸法空相處處無著名
為害母云如何是出佛身血師云你向清淨法界中
無一念心生解便處處黑暗是出佛身血云如何是
<pb n="227"/>
破和合僧師云你一念心正達煩惱結使如空無所
依是破和合僧云如何是焚經燒像師云見因緣空
心空法空一念決定斷迥然無事便是焚燒經像大
德若如是達得免被他凡聖名礙你一念心秪向空
拳指上生實解根境法中虛捏怪自輕而退屈言我
是凡夫他是聖人禿屢生有甚死急披他獅子皮卻
作野干鳴大丈夫漢不作丈夫氣息自家屋裏物不
肯信秪麼向外覓上他古人閑名句倚陰博陽不能
特達逢境便緣逢塵便執觸處惑起自無准定道流
莫取山僧說處何故說無憑據一期間圖畫虛空如
彩畫像等喻道流莫將佛為究竟我見猶如廁孔菩
薩羅漢盡是枷鎖縛人底物所以文殊仗劍殺於瞿
曇鴦掘持刀害於釋氏道流無佛可得乃至三乘五
性圓頓教跡皆是一期藥病相治並無實法設有皆
是相似表顯露布文字差排且如是說道流有一般
禿子便向裏許著功擬求出世之法錯了也若人求
佛是人失佛若人求道是人失道若人求祖是人失
祖大德莫錯我且不取你解經論我亦不取你國王
大臣我亦不取你辯似懸河我亦不取你聰明智慧
唯要你真正見解道流設解得百本經論不如一箇
無事底阿師你解得即輕蔑他人勝負修羅人我無
明長地獄業如善星比丘解十二分教生身陷地獄
大地不容不如無事休歇去饑來喫飯睡來合眼愚
人笑我智乃知焉道流莫向文字中求心動疲勞吸
冷氣無益不如一念緣起無生超出三乘權學菩薩
大德莫因循過日山僧往日未有見處時黑漫漫地
光陰不可空過腹熱心忙奔波訪道後還得力始到
今日共道流如是話度勸諸道流莫為衣食看世界
易過善知識難遇如優曇華時一現耳你諸方聞道
有箇臨濟老漢出來便擬問難教語不得被山僧全
體作用學人空開得眼口總動不得懵然不知以何
答我我向伊道龍象蹴踏非驢所堪你諸處秖指胸
點肋道我解禪解道三箇兩箇到這裏不柰何咄哉
你將這箇身心到處簸兩片皮誑謼閭閻喫銕棒有
日在非出家兒盡向阿修羅界攝夫如至理之道非
諍論而求激揚鏗鏘以摧外道至於佛祖相承更無
別意設有言教落在化儀三乘五性人天因果如圓
頓之教又且不然童子善財皆不求過大德莫錯用
心如大海不停死屍秪麼擔卻擬天下走自起見障
以礙于心日上無雲麗天普照眼中無翳空裏無花
道流你欲得如法但莫生疑展則彌綸法界收則絲
髮不立歷歷孤明未曾欠少眼不見耳不聞喚作什
麼物古人云說似一物則不中你但自家看更有什
麼說亦無盡各自著力珍重。
師將示滅說偈云沿流不止問如何真照無邊說似
他離相離名人不稟吹毛用了急須磨復謂眾云吾
滅後不得滅卻吾正法眼藏三聖出云爭敢滅卻和
尚正法眼藏師云已後有人問你向他道什麼三聖
便喝師云誰知吾正法眼藏向這瞎驢邊滅卻言訖
端坐而逝唐咸通七年丙戌四月十日也敕諡惠照
大師塔曰澄靈。

<sarticle><article>五家語錄（雲門宗）</article></sarticle>
門人明識大師守堅集
無地地主人郭凝之訂
<other>韶州雲門匡真文偃禪師</other>
師諱文偃浙西嘉興張氏子幼依空王寺志澄律師
出家稟具探窮律部初參睦州蹤禪師睦州纔見師
來便閉卻門師乃扣門睦州云誰師云某甲睦州云
作什麼師云己事未明乞師指示睦州開門一見便
閉卻師如是連三日去扣門至第三日睦州始開門
師乃拶入睦州便擒住云道道師擬議睦州拓開云。
秦時𨍏轢鑽遂掩門損師一足師從此悟入睦州指
<pb n="228"/>
見雪峰師到雪峰莊見一僧師問上座今日上山去
那僧云是師云寄一則因緣問堂頭和尚秪是不得
道是別人語僧云得師云上座到山中見和尚上堂
眾纔集便出握腕立地云這老漢項上鐵枷何不脫
卻其僧一依師教雪峰見這僧與麼道便下座攔胸
把住其僧云速道速道僧無對雪峰拓開云不是汝
語僧云是某甲語雪峰云侍者將繩棒來僧云不是
某語是莊上一浙中上座教某甲來道雪峰云大眾
去莊上迎取五百人善知識來師次日上山雪峰纔
見便云因什麼得到與麼地師乃低頭從茲契合溫
研積稔密以宗印授焉師出嶺遍謁諸方覈窮殊軌
鋒辯險絕世所盛聞後抵靈樹冥符知聖禪師接首
座之說初知聖住靈樹二十年不請首座常云我首
座生也我首座牧牛也我首座行腳也一日令擊鐘
三門外接首座眾出迓師果至直請入首座寮解包
俄廣主劉王將興兵就知聖決可否知聖前知之手
封奩子語侍者云王來出以示之於是怡然坐歿王
果至聞知聖已化大驚問何時有疾而遽亡耶侍者
乃出奩子如知聖所誡呈之王發奩得簡云人天眼
目堂中上座劉乃命州牧何承範請師繼其法席又
迎至府開法俄遷止雲門光泰寺天下學者望風而
至於是稱雲門宗焉。
<other>機緣</other>
師在雪峰時有僧問雪峰如何是觸目不會道運足
焉知路雪峰云蒼天蒼天僧不明遂問師蒼天意旨
如何師云三斤麻一疋布僧云不會師云更奉三尺
竹後雪峰聞喜云我常疑箇布衲。
師行腳時見一座主舉在天台國清寺齋時雪峰拈
缽盂問某道得即與你缽盂某云此是化佛邊事雪
峰云你作座主奴也未得某云不會雪峰云你問我
與你道某始禮拜雪峰便蹋倒某得七年方見師云
是你得七年方見座主云是師云更與七年始得。
師在浙中蘊和尚會裏一日因喫茶次舉蘊和尚垂
語云見聞覺知是法法離見聞覺知作麼生有傍僧
云見定如今目前一切見聞覺知是法法亦不可得
師拍手一下蘊乃舉頭師云猶欠一著在蘊云我到
這裏卻不會。
師到共相共相問什麼處來師云雪嶺來共相云要
急言句舉一則來師云前日典座來和尚何不問他
共相云典座且置師云箭過新羅。
師在嶺中時問臥龍和尚明己底人還見有己麼臥
龍云不見有己始明得己又問長連床上學得底是
第幾機臥龍云第二機師云作麼生是第一機臥龍
云緊峭草鞋。
師在嶺中時有僧問如何是法身向上事師云向上
與你道即不難汝喚什麼作法身僧云請和尚鑒師
云鑒即且置作麼生說法身僧云與麼與麼師云此
是長連床上學得底我且問你法身還解喫飯麼僧
無語後有僧舉似梁家菴主菴主云雲門直得入泥
入水資福云欠一粒也不得剩一粒也不得。
師在雪峰與長慶西院商量雪峰上堂云盡大地撮
來如粟米粒大拋向面前漆桶不會打鼓普請看西
院問師雪峰與麼道還有出頭不得處麼師云有西
院云作麼生是出頭不得處師云不可總作野狐精
見解也又云狼籍不少又云七曜麗天又云南閻浮
提北鬱單越。
師一日與長慶舉趙州無賓主話雪峰當時與一蹋
作麼生師云某甲不與麼長慶云你作麼生師云石
橋在向北。
師與長慶舉石鞏接三平話師云作麼生道免得石
鞏喚作半箇聖人長慶云若不還價爭辨真偽師云
入水見長人。
師到洞巖洞巖問作什麼來師云親近來洞巖云亂
<pb n="229"/>
走作什麼師云暫時不在洞巖云知過即得師云和
尚亂走作什麼。
師到疏山疏山問得力處道將一句來師云請和尚
高聲問疏山便高聲問師云和尚蚤朝喫粥麼疏山
云作麼生不喫粥師云亂叫喚作麼又因疏山示眾
云老僧咸通年已前會得法身邊事咸通年已後會
得法身向上事師問承聞和尚咸通年已前會得法
身邊事咸通年已後會得法身向上事是不疏山云
是師云如何是法身邊事疏山云枯樁師云如何是
法身向上事疏山云非枯椿師云還許學人說道理
也無疏山云許你說師云枯椿豈不是明法身邊事
非枯椿豈不是明法身向上事疏山云是師云法身
還該一切不疏山云作麼生不該師指淨瓶云法身
還該這箇麼疏山云闍黎莫向淨瓶邊會師便禮拜
師到曹山曹山示眾云諸方盡把格則何不與他道
一轉語教伊莫疑去師便問密密處為什麼不知有
曹山云秪為密密所以不知有師云此人作麼生親
近曹山云不向密密處師云不向密密處還得親近
也無曹山云始得親近師應諾諾師問曹山如何是
沙門行曹山云喫常住苗稼者師云便與麼去時如
何曹山云你還畜得麼師云學人畜得曹山云你作
麼生畜師云著衣喫飯有什麼難曹山云何不道披
毛戴角師便禮拜。
因[啗-口+王]長老舉菩薩手中執赤幡問師作麼生師云你
是無禮漢[啗-口+王]云作麼生無禮師云是你外道奴也作
不得。
師到天童天童云你還定當得麼師云和尚道什麼
天童云不會即目前包褁師云會即目前包褁。
因見信州鵝湖上堂云莫道未了底人長時浮逼逼
地設使了得底人明得知有去處尚乃浮逼逼地師
下來舉此語問首座適來和尚示眾云未了底人浮
逼逼地了得底人浮逼逼地意作麼生首座云浮逼
逼地師云首座在此久住頭白齒黃作這箇語話首
座云未審上座又作麼生師云要道即得見即便見
若不見莫亂道首座云秪如堂頭道浮逼逼地又作
麼生師云頭上著枷腳下著杻首座云與麼則無佛
法也師云此是文殊普賢大人境界。
師行腳時有官人問還有定乾坤底句麼師云蘇嚕
蘇嚕悉哩薩訶。
師到江州有陳尚書請師齋相見便問儒書中即不
問三乘十二分教自有座主作麼生是衲僧行腳事
師云曾問幾人來尚書云即今問上座師云即今且
置作麼生是教意尚書云黃卷赤軸師云這箇是文
字語言作麼生是教意尚書云口欲談而辭喪心欲
緣而慮忘師云口欲談而辭喪為對有言心欲緣而
慮忘為對妄想作麼生是教意尚書無語師云見說
尚書看法華經是否尚書云是師云經中道一切治
生產業皆與實相不相違背且道非非想天有幾人
退位尚書無語師云尚書且莫草草十經五論師僧
拋卻特入叢林十年二十年尚不奈何尚書又爭得
會尚書禮拜云某甲罪過。
師到歸宗僧問大眾雲集合談何事歸宗云兩兩三
三僧云不會歸宗云三三兩兩師卻問其僧歸宗意
旨如何僧云全體與麼來師云上座曾到潭州龍牙
麼僧云曾到來師云打野榸漢。
師因乾峰上堂云法身有三種病二種光須是一一
透得更須知有照用臨時向上一竅在乾峰乃良久
師便出問菴內人為什麼不見菴外事乾峰呵呵大
笑師云猶是學人疑處在乾峰云子是什麼心行師
云也要和尚相委乾峰云直須與麼始解穩坐地師
應諾諾乾峰示眾云舉一不得舉二放過一著落在
第二師出眾云昨日有人從天台來卻往徑山去乾
峰云典座來日不得普請便下座師問乾峰請師答
<pb n="230"/>
話乾峰云到老僧也未師云與麼則學人在遲也乾
峰云與麼那與麼那師云將謂猴白更有猴黑。
師到灌溪時有僧舉灌溪語云十方無壁落四面亦
無門淨裸裸赤灑灑沒可把問師作麼生師云與麼
道即易也大難出僧云上座不肯和尚與麼道那師
云你適來與麼舉那僧云是師云你驢年夢見灌溪
麼僧云某甲話在師云我問你十方無壁落四面亦
無門淨裸裸赤灑灑沒可把你道大梵天王與帝釋
商量箇什麼事僧云豈干他事師喝云逐隊喫飯漢
陳尚書問雲居供養主云雲居高低於弟子主無語
尚書問師師云尚書莫教話墮。
師在嶺中時問一老宿一切時中如何辯明老宿云
喚什麼作一切時中師云釋迦老子道了也彌勒猶
自不知又見一老宿上堂云若是商量舉覺如當門
利劍相似一句下須有殺活始得師出眾云和尚上
堂多時大眾歸堂老宿云道什麼師云日月易流。
師在嶺中順維那處起彼時問古人豎起拂子放下
拂子意旨如何維那云拂前見拂後見師云如是如
是又云是諾伊是不諾伊又云可知禮也。
師聞洛浦勘僧云近離甚處僧云荊南洛浦云有一
人與麼去還逢麼僧云不逢洛浦云為甚麼不逢僧
云若逢即頭粉碎洛浦云闍黎三寸甚密師後於江
西見其僧問云還有此語不僧云有師云洛浦倒退
三千里。
師在靈樹知聖大師會中為首座時僧問知聖如何
是祖師西來意知聖云老僧無語卻問僧忽然上碑
合著得什麼語時有數僧下語皆不契知聖云汝去
請首座來洎師至知聖乃舉前話問師師云也不難
知聖云著得什麼語師云有人問如何是祖師西來
意但云師知聖深肯。
<other>上堂</other>
師上堂良久云夫唱道之機固難諧剖若也一言相
契猶是多途況復忉忉有何所益然且教乘之中各
有殊分律為戒學經為定學論為慧學三藏五乘五
時八教各有所歸然一乘圓頓也大難明直下明得
與衲僧天地懸殊若向衲僧門下句裏呈機徒勞佇
思門庭敲磕千差萬別擬欲進步向前過在尋佗舌
頭露布從上來事合作麼生向這裏道圓道頓得麼
這邊那邊得麼莫錯會好莫見與麼道便向不圓不
頓處卜度這裏也須是箇人始得莫將依師語相似
語測度語到處呈中將為自己見解莫錯會秪如今
有什麼事對眾決擇看時有州主何公禮拜問云弟
子請益師云目前無異草有官問佛法如水中月是
不師云清波無透路進云和尚從何得師云再問復
何來進云正與麼時如何師云重疊關山路有官問
千子圍繞何者為的師云化下住持已奉來問問今
日開筵將何指教師云來風深辨進云莫秪這便是
麼師云錯問從上古德以心傳心今日請師將何施
設師云有問有答進云與麼則不虛施設也師云不
問不答問凡有言句皆是錯如何是不錯師云當風
一句起自何來進云莫秪這便是也無師云莫錯問
如何是啐啄之機師云響進云還應也無師云且緩
緩問如何是學人的的事師云痛領一問問如何是
教外別傳一句師云對眾問將來師云莫道今日瞞
諸人好抑不得已向諸人前作一場狼籍忽被明眼
人見成一場笑具如今避不得也且問汝諸人從來
有什麼事欠少什麼向汝道無事已是相埋沒也須
到這箇田地始得亦莫趁口亂問自己心裏黑漫漫
地明朝後日大有事在你若根思遲迴且向古人建
化門頭東覷西覷看是什麼道理你欲得會麼都緣
是你自家無量劫來妄想濃厚一期聞人說著便生
疑心問佛問法問向上問向下求覓解會轉沒交涉
擬心即差況復有言莫是不擬心是麼更有什麼事
<pb n="231"/>
珍重問如何是雲門一曲師云臘月二十五進云唱
者如何師云且緩緩問如何是祖師西來意師云日
裏看山問如何是和尚家風師云久雨不晴進云如
何是久雨不晴師云曬㫰著問如何是不帶眹師云
天台普請南嶽遊山問如何是向上一路師云九九
八十一問如何是學人自己師云遊山翫水進云如
何是和尚自己師云賴遇維那不在問如何是教主
師云太無禮生問如何是一代時教師云對一說問
如何是正法眼師云普問如何是端坐念實相師云
河裏失錢河裏摝問如何是沙門行師云會不得進
云為什麼會不得師云秪守會不得問如何是尋常
之用師云且那裏葛藤去問如何是教意師云你看
什麼經僧云般若經師云一切智智清淨還夢見未
僧云一切智智清淨且置如何是教意師云心不負
人面無慚色放你三十棒問如何是報得四恩三有
去師云抱頭哭蒼天問如何是正法眼師云粥飯氣
問如何是三昧師云到老僧一問還我一句來問如
何是諸佛出身處師云東山水上行問乞師指箇入
路師云喫粥喫飯。
師示眾云我事不獲已向你諸人道直下無事早是
相埋沒也更欲蹋步向前尋言逐句求覓解會千差
萬別廣設問難贏得一場口滑去道轉遠有什麼歇
時秪此箇事若在言語上三乘十二分教豈是無言
語因什麼道教外別傳若從學解機智秪如十地聖
人說法如雲如雨猶被訶責見性如隔羅縠以此故
知一切有心天地懸殊雖然如是若是得底人道火
何曾燒口終日說事未嘗挂著唇齒未曾道著一字
終日著衣喫飯未曾觸著一粒米挂著一縷絲雖然
如此猶是門庭之說須是實得與麼始得若約衲僧
門下句裏呈機徒勞佇思直饒一句下承當得猶是
瞌睡漢時有僧問如何是一句師云舉問如何是說
時默師云清機歷掌進云如何是默時說師云嗄進
云不默不說時如何師將棒趁僧問如何是雲門劍
師云祖問如何是諸佛出身處師云更請一問問如
何是露地白牛師云覿機無改路進云放著什麼處
師云再舉不逾塵問如何是塵塵三昧師云桶裏水
缽裏飯問如何是一如體玄師云欠你一問問如何
是玄中的師云𡎺進云如何即是師云速退速退妨
他別人問問如何是非思量處師云識情難測問鑿
壁偷光時如何師云恰問一言道盡時如何師云裂
破進云和尚作麼生下手拈掇師云拈取糞箕掃帚
來問如何舉唱即得不負來機師云道什麼進云還
可來意也無師云且緩緩師云三乘十二分教橫說
豎說天下老和尚縱橫十字說與我拈針鋒許說底
道理來看與麼道早是死馬醫雖然如是有幾箇到
此境界不敢望你言中有響句裏藏鋒瞬目千差風
恬浪靜伏惟尚饗問如何是透法身句師云北斗裏
藏身問如何是本來宗師云不問不答問如何是三
界唯心萬法唯識師云我今日不答話進云為什麼
不答話師云驢年會麼問如何是吹毛劍師云骼又
云胔問如何是內外光師云向什麼處問學云如何
明達師云忽然有人問你作麼生道進云明達後如
何師云明即且置還我達來問如何是切急一句師
云吃問如何是本來心師云舉起分明問如何是衲
僧孔竅師云放過一著進云請師道師云對牛彈琴
問如何是大乘修行師云一榼在手問如何是一切
智智清淨師云僧堂入佛殿問如何是不挂唇吻一
句師云合取狗口問如何是海印三昧師云你但禮
拜問著待我東行西行問如何轉動即得不落階級
師云南斗七北斗八。
上堂云諸兄弟盡是諸方參尋知識決擇生死到處
豈無老宿垂慈方便之辭還有透不得底句麼出來
舉看待老漢與汝大家商量有麼有麼時有僧出擬
<pb n="232"/>
伸問次師云去去西天路迢迢十萬餘便下座問如
何是當今施設師云道即不難鑒從何來問如何是
不睡底眼師云不省問如何是不犯之令師云那箇
師僧還見麼問如何是大人相師乃擎拳問如何是
學人急切處師云你怕我不知問如何是佛法大意
師云一佛二菩薩問如何是雪嶺泥牛吼師云山河
走進云如何是雲門木馬嘶師云天地黑問如何是
兄弟添十字師云我共你說葛藤問如何是和尚為
人一句師云心不負人面無慚色速禮三拜問如何
是天然之事師云蹋步向前作什麼問如何是教意
師云吃嘹舌頭更將一問來問如何是七縱八橫師
云放你一著。
上堂云舉一則語教汝直下承當早是撒屎著你頭
上也直饒拈一毛頭盡大地一時明得也是剜肉作
瘡雖然如此也須是實到這箇田地始得若未且不
得掠虛卻須退步向自己根腳下推尋看是什麼道
理實無絲髮許與汝作解會與汝作疑惑況汝等且
各各當人有一段事大用現前更不煩汝一毫頭氣
力便與祖佛無別自是汝諸人信根淺薄惡業濃厚
突然起得如許多頭角擔缽囊千鄉萬里受屈作麼
且汝諸人有什麼不足處大丈夫漢阿誰無分獨自
承當尚猶不著便不可受人欺瞞取人處分纔見老
和尚開口便好把特石驀口塞便是屎上青蠅相似
鬥咂將去三箇五箇聚頭商量苦屈兄弟古人一期
為汝諸人不奈何所以垂一言半句通你入路知是
般事拈放一邊自著些子筋骨豈不是有少許相親
處快與快與時不待人出息不保入息更有什麼身
心閑別處用切須在意珍重。
上堂良久云觸目不會道運足焉知路僧問如何是
觸目菩提師云與我拈卻佛殿問如何是最初一句
師云九九八十一僧便禮拜師云近前來僧便近前
師便打問如何是實學底事師云大好消息進云畢
竟是誰家之子師云臘月二十五問承教有言一切
智智清淨時如何師便唾之進云古人方便又作麼
生師云來來截卻汝腳跟換卻汝髑髏缽盂裏拈卻
匙箸拈卻鼻孔來進云甚處有許多般師云這掠虛
漢便打問如何是禪師云是進云如何是道師云得
問如何是一切法皆是佛法師云三家村裏老婆盈
衢溢路會麼學云不會師云非但汝不會大有人不
會在問學人簇簇地商量箇什麼師云大眾久立。
上堂云盡乾坤一時將來著你眼睫上你諸人聞與
麼道不敢望汝出來性躁打老僧一摑且緩緩仔細
看是有是無是箇甚麼道理直饒你向這裏明得若
遇衲僧門下好椎腳折若是箇人聞道什麼處有老
宿出世便好驀面唾汙我耳目汝若不是箇手腳纔
聞人舉便承當得早落第二機也汝不看他德山和
尚纔見僧入門拽拄杖便趁睦州和尚見僧來便云
現成公案放你三十棒自餘之輩合作麼生若是一
般掠虛漢食人膿唾記得一堆一擔搕𢶍到處馳騁
驢唇馬嘴誇我解問十轉五轉話饒你從朝問至夜
答到夜論劫還夢見麼什麼處是與人著力處似這
般底有人屈衲僧齋也道得飯喫有什麼共語處他
日閻羅王面前不取你口解說諸兄弟若是得底人
他家依眾遣日若未得切莫掠虛不得容易過時大
須仔細古人大有葛藤相為處秪如雪峰和尚道盡
大地是你夾山和尚道百草頭上薦取老僧鬧市裏
識取天子洛浦和尚云一塵纔起大地全收一毛頭
獅子全身總是你把取翻覆思量看日久歲深自然
有箇入路此箇事無你替代處莫非各在當人分上
老和尚出世秪為你作箇證明你若有箇入路少許
來由亦昧汝不得若實未得方便撥你即不可兄弟
一等是蹋破草鞋行腳拋卻師長父母直須著些子
眼睛始得若未有箇入頭處遇著本色咬豬狗手腳
<pb n="233"/>
不惜性命入泥入水相為有可咬嚼眨上眉毛高挂
缽囊十年二十年辦取出頭莫愁不成辦直是今生
未得來生亦不失卻人身向此門中亦乃省力不虛
辜負平生亦不辜負施主師長父母直須在意莫空
過時遊州獵縣橫擔拄杖一千里二千里走這邊經
冬那邊過夏好山好水堪取性多齋供易得衣缽苦
屈苦屈圖他一斗米失卻半年糧如此行腳有什麼
利益信心檀越一把菜一粒米怎麼生消得直須自
看無人替代時不待人一日眼光落地前頭將何抵
擬莫一似落湯螃蟹手腳忙亂無你掠虛說大話處
莫將等閑空過時光一失人身萬劫不復不是小事
莫據目前俗子尚云朝聞道夕死可矣況我沙門合
履踐何事大須努力珍重問如何是諸佛出身處師
云佛前裝香佛後合掌問十二時中如何得不被諸
境惑去師云三門頭合掌問四面森森如何是靈樹
師云風鳴雨息進云如何是靈樹枝條師云曬㫰皮
草問如何是觸目菩提師云拈卻露柱學云露柱豈
干他事師云驢年會麼問醍醐上味為什麼翻成毒
藥師云𡎺問如何是活師云心不負人學云如何是
殺師云三日後不得唱衣學云不殺不活時如何師
以拄杖趁出問學人與麼來請師實說師云知問金
剛為什麼倒地師云不著力問殺父殺母佛前懺悔
殺佛殺祖向什麼處懺悔師云露問不起一念還有
過也無師云須彌山問如何是和尚家風師云有讀
書人來報問學人有疑請師不責從上宗乘事作麼
生師云三拜不虛問生死到來如何排遣師云在甚
麼處問如來唯一說無二說如何是如來說師云那
箇師僧何不問問闇中如何辨主師云務原是什麼
人坐問學人實問請師實答師云你作麼生辨進云
正當與麼時如何師云的問從上古德以何為的師
云看取舌頭。
上堂云諸和尚子莫妄想天是天地是地山是山水
是水僧是僧俗是俗良久云與我拈案山來看便有
僧問學人見山是山見水是水時如何師云三門為
什麼從這裏過進云與麼則不妄想去也師云還我
話頭來。
上堂良久云還有人道得麼道得底出來眾無語師
拈拄杖云適來是箇小屎坑如今是箇大屎坑下座
問萬法歸一一即不問如何是萬法師云你來這裏
說葛藤瞞我問聖僧為什麼被大蟲咬師云與天下
人作牓樣問十二時中如何用心即得不負於上來
師云省力進云省力事如何師云省取前話問萬機
不到處如何知有師云該得麼進云日用事如何師
云一箭到新羅大漢國裏說葛藤問學人擬伸一問
還許也無師云佛不奪眾生所願問如何舉唱即得
不負來機師云痛領一問問千聖功圓冥然時如何
擊琢師云句裏明人問三界中何物勝於佛師云通
你一問問摘葉尋枝即不問如何是直截根源師云
速禮三拜問己事未明如何指示師云不避來機還
當得麼問盡其機來師還接也無師云一問不錯學
云一問且置師還接不師云細看前話問毘盧向上
即不問虛空請師留些子師云把卻汝咽喉你作麼
生道問如何是學人自己師云一扠一劄進云莫便
是不師云蘇嚕蘇嚕。
上堂云今日與諸人舉一則語大眾聳聽良久有僧
出禮拜擬伸問次師以拄杖趁云似這般滅胡種長
連床上納飯阿師堪什麼共語處這般打野榸漢以
拄杖一時趁下問大眾雲集合談何事師云向下文
長付在來日進云便與麼去時如何師云墮進云什
麼處是墮師云長連床上飽喫飯了脫空妄語問靈
山一會何似今日師云言中有響學云當今事作麼
生師云不煩再問問以字不成八字不是未審是什
麼字師云九九八十一進云學人不會請師指示師
<pb n="234"/>
云我又辜你什麼處問從上古德得箇什麼便稱尊
貴師云愛問不愛答進云與麼則不假和尚舌頭嚼
去也師云熨斗煎茶銚不同問和尚為人語話還有
未道著底句也無師云說不及進云為什麼如此師
云秪為如此問大拍盲底人來師還接也無師放身
倒問如何是雲門山師云庚峰定穴問牙齒敲磕皆
落名言如何得不落古人蹤師云通機自辨問如何
是和尚家風師云皮枯骨瘦問如何是道師云七顛
八倒進云為什麼如此師云一不得向二不得開問
暗室得明時如何師云朗州此去多少。
上堂云一言纔舉千差同轍該括微塵猶是化門之
說若是衲僧合作麼生若將祖意佛意這裏商量曹
溪一路平沉還有人道得麼道得底出來時有僧問
如何是超佛越祖之談師云餬餅進云這箇有什麼
交涉師云灼然有什麼交涉師乃云你勿可作了見
人道著祖師意便問超佛越祖之談你且喚什麼作
佛喚什麼作祖即說超佛越祖之談便問箇出三界
你把將三界來有什麼見聞覺知隔礙著你有甚聲
色法與汝可了了箇什麼碗以那箇為差殊之見他
古聖勿奈你何橫身為物道箇舉體全真物物覿體
不可得我向汝道直下無事早是相埋沒了也你若
實未得箇入頭處且中獨自參詳除卻著衣喫飯屙
屎送尿更有什麼事無端起得如許多般妄想作什
麼更有一般底如等閑相似聚頭舉得箇古人話識
性記持妄想卜度道我會佛法了也秪管說葛藤取
性過日更嫌不稱意千鄉萬里拋卻父母師資作這
去就這箇打野榸漢有什麼死急行腳去以拄杖便
趁下問父母不聽不得出家如何得出家師云淺進
云學人不會師云深問從上來事請師提綱師云朝
看東南暮看西北進云便與麼會時如何師云東家
點燈西家暗坐問當今一句請師道師云放你一線
道還我一句來問不涉廉纖請師道師云一怕汝不
問二怕汝不舉三到老僧𨁝跳四到你退後速道速
道僧便禮拜師便打問萬機喪盡時如何師云與我
拈佛殿來與汝商量進云豈干他事師咄云這掠虛
漢問目前蕩盡時如何師云熱發作麼其僧禮拜而
退師云且來且來僧近前師便棒云這掠虛漢諕我
問如何是法王主師云叉手著問盲龜值浮木孔時
如何師云老僧叉手去也。
上堂云故知時運澆漓代干像季近日師僧北去言
禮文殊南去謂遊衡嶽與麼行腳名字比丘虛消信
施苦哉苦哉問著黑漆相似秪管取性過日設有三
箇兩箇狂學多聞記持話路到處覓相似語句印可
老宿輕忽上流作薄福業他日閻羅王釘釘之時莫
道無人向汝道若是初心後學直須擺動精神莫空
記說多虛不如少實向後秪是自賺有什麼事近前
問學人正在迷途請師一接師云道什麼問如何是
教意師云答猶未了進云和尚什麼處答師云將謂
汝靈利問如何是衲僧正眼師云那箇師僧近前來
其僧近前師咄云去問如何會得和尚一句師云臘
月二十五問教中即不問如何是宗門中事師云既
有來問速禮三拜問絕消息處如何履踐師云三十
年後進云秪今如何師云莫亂統問性源還有語也
無師云莫問問佛病祖病將何醫師云審即諧進云
將何醫師云幸有力問百步穿楊請師指的師云答
這話去也問言詮不及處如何體會師云對眾快禮
三拜問伶俜之子如何進步師云目前不辨進云豈
無尊貴師云不較多進云作麼生師云作麼生問凡
有言說皆是葛藤如何是不葛藤師云大有人見汝
問問急急相投請師指教師云作麼生道進云不會
請師道師云作麼。
上堂云大眾汝等還有鄆州針麼若有試將來看有
麼有麼眾無對師云若無散披衣裳去也便下座。
<pb n="235"/>
上堂大眾集定乃以拄杖指云乾坤大地微塵諸佛
總在裏許爭佛法覓勝負還有人諫得麼若無人諫
得待老僧與汝諫看時有僧云請和尚諫師云這野
狐精問盡大地人來師如何接師云提綱有路進云
莫秪這便是指示不師云合取狗口問時中不明如
何得不落緣塵去師云閉門哭蒼天問十二時中如
何體悉師云不難辨進云還有學人入頭處也無師
云細看前話問靈山一會迦葉親聞未審聞箇什麼
句師云不避來鋒速道速道進云是什麼句師云掣
電之機徒勞佇思問千聖不傳古今不歷如何是和
尚接人一句師云觸忤老兄得麼進云如何是接人
一句師云作麼問有何逕要令學人心息師云放你
三十棒問目前坦然時如何師云海水在汝頭上進
云還著得也無師云向這裏脫空妄語問施主設齋
將何報答師云量才補職進云不會師云不會即喫
飯問如何是向上事師云截卻汝肚腸換卻匙箸拈
將缽盂來看僧無對師云這掠虛漢問如何是佛法
大意師云來鋒有路問如何是學人轉身處師云利
問一口吞盡時如何師云我在汝肚裏進云和尚為
甚麼在學人肚裏師云還我話頭來。
上堂良久云秪這箇帶累殺人便下座。
上堂云道即道了也時有僧出禮拜欲伸問次師拈
拄杖便打云識什麼好惡這一般打野榸漢總似這
箇僧爭消得施主信施惡業眾生總在這裏覓什麼
乾屎橛咬以拄杖一時趁下問牛頭未見四祖時如
何師云家家觀世音進云見後如何師云火裏蝍蟟
吞大蟲問如何是禪師云拈卻一字得麼問扶桑柯
畔日輪未出時如何師云知問背楚投吳時如何師
云面南看北斗問六國未寧時如何師云千里何明
進云爭奈不明何師云賴遇適來道了問如何是本
源師云受什麼人供養問如何是直截一路師云主
山後進云謝師指示師云合取皮袋問曹溪的旨請
師垂示師云三十年後問密室玄宮時如何師云倒
進云宮中事作麼生師云重問萬機吐不出時如何
師云大眾不匿進云猶是學人疑處在師云語覆前
機去問要急相應唯言不二時如何師云對眾舉大
眾可不知進云如何承當師云驢年問一生積惡者
不知善一生積善者不知惡此意如何師云燭問遠
遠投師師意如何師云七九六十三進云學人近離
衡州師喝云是你草鞋跟斷僧云珍重師喝云靜處
薩婆訶問如何是學人自己師云一佛二菩薩。
上堂云汝等諸人皆是河南海北來各各盡有生緣
所在還自知得麼試出來舉看老漢與汝證明有麼
有麼汝若不知老漢瞞汝去也汝欲得識麼生緣若
在向北北有趙州和尚五臺文殊總在這裏生緣若
在向南南有雪峰臥龍西院鼓山總在這裏汝欲得
識麼向這裏識取若不見莫掠虛見麼見麼若不見
且看老漢騎佛殿出去也珍重問六國未寧時如何
師云雲擎雨色問上無攀仰下無己躬時如何師云
藏身一句作麼生道僧便禮拜師云放過一著置將
一問來僧無語師云這死蝦蟆問如何是色即是空
師云拄杖敲汝鼻孔問如何是和尚非時為人一句
師云早朝牽犁晚間拽杷問三乘五性即不問如何
是衲僧門下事師云日勢稍晚速禮三拜問久值為
什麼不識師云測問如何是心師云心進云不會師
云不會進云究竟如何師咄云靜處東行西行問三
界唯心萬法唯識時如何師云舌根裏藏身進云藏
身後如何師云蘇嚕蘇嚕問如何是途中受用師云
七九六十三進云如何是世諦流布師云江西湖南
新羅渤海問密室不通風時如何師云響露鳴風進
云如何是密室中人師云再陳難辨問直與麼來時
如何師云照從何立進云不去不來時如何師云前
語道什麼問進向無門時如何師云三千八百。
<pb n="236"/>
上堂云放你橫說豎說從朝至暮無人塞你口不放
你說又作麼生。
上堂大眾集良久驀拈拄杖云看看北鬱單越人見
汝搬柴不易在中庭裏相撲供養你更為你念般若
經云一切智智清淨無二無二分無別無斷故僧便
問如何是一切智智清淨師云西天斬頭截臂這裏
自領出去問挂錫幽巖時如何師云在什麼處問如
何是深中淺師云山河大地進云如何是淺中深師
云大地山河進云如何是深師云朝到西天暮歸唐
土問迦葉入定時如何師云匿得麼進云還見十方
不師云好手透不出問真如湛寂妙絕無門時如何
師云自機迴照進云秖這裏如何師云莫錯問千般
方便誘引歸源未審源中事如何師云有問有答速
道將來僧應諾師云迢遙也問如何是雲門劍師云
揭進云用者如何師云蘇嚕蘇嚕問如何是祖師西
來意師云沒即道進云不會師云壯一問問能詮表
裏時如何師云風不入進云表裏事如何師云錯問
萬機俱罷時如何師云塚上生芝草問觀身無己觀
外亦然時如何師云熱發作麼進云與麼則冰消瓦
解去也師便打問龍門有意進水無能時如何師云
來機即易再舉還難進云正與麼時如何師云快。
上堂云我看汝諸人二三機中尚不能構得空披衲
衣何益你還會麼我為汝注破久後到諸方若見老
宿舉一指豎一拂子云是禪是道拽拄杖打破頭便
行若不如此盡落天魔眷屬壞滅吾宗汝若實不會
且向葛藤社裏看我尋常向汝道微塵剎土中三世
諸佛西天二十八祖唐土六祖盡在拄杖頭說法神
通變現聲應十方你還會麼若不會且莫掠虛雖然
如此且諦當實見也未直饒到此田地也未夢見衲
僧沙彌在三家村裏不逢一人師驀拈拄杖劃地一
下云總在這裏又劃一下云總在這裏出去也珍重
問古人面壁意旨如何師云念七又云定問百不會
底人來師如何接師云話墮也進云什麼處是話墮
師云七棒對十三問承古有言了即業障本來空未
了還須償宿債未審二祖是了未了師云確問從上
古德相傳何事師云速禮三拜問如何是雲門一路
師云親進云如何即是師云顛言倒語作麼問承古
有言擬心即差如何得不差師云洪機歷掌進云後
人再問作麼生師云遲風難改問三身中阿那身說
法師云要問如何是釋迦身師云乾屎橛問請師提
綱宗門師云南有雪峰北有趙州問大徹底人見一
切法是空不師云蘇嚕蘇嚕問終日切切不得箇入
路乞師指箇入路師云當機有路問如何是超佛越
祖之談師云蒲州麻黃益州附子問如何是教意師
云撩起來作麼生道進云便請師道師云對牛彈琴
問玄機一路如何體會師云三十年後問槨示雙趺
當表何事師云言進云未審師意如何師云緊峭草
鞋問不是玄機亦非目擊時如何師云倒一說問劫
火洞然時如何師云更夢見什麼。
上堂云天親菩薩無端變作一條楖栗柱杖乃劃地
一下云塵沙諸佛盡在這裏說葛藤去便下座。
上堂云我共汝平展遇人識人與麼老婆說話尚自
不會每日飽飯喫了上來下去覓什麼碗這野狐隊
仗向這裏作什麼以拄杖一時趁下問初秋夏末前
程忽有人問如何柢對師云大眾退後進云過在什
麼處師云還我九十日飯錢來問學人近到法席未
審家風事如何師云不歷一問作麼生道問十方國
土中唯有一乘法如何是一乘法師云何不別問進
云謝師指示師便喝問承古有言一塵遍含一切塵
如何是一塵師云吃嘹舌頭更將一問來問學人不
問師還答也無師云將汝口挂壁上不得問一切尋
常時如何師云雖然屎臭氣熏我我且問你晝行三
千夜行八百你缽盂裏什麼處著僧無對師云脫空
<pb n="237"/>
妄語漢問如何是教眼師云速禮三拜問承古有言
牛頭橫說豎說不知有向上關捩子如何是向上關
捩子師云東山西嶺青問如何是露地白牛師云歸
依佛歸依法歸依僧進云白牛何在師咄之問樹凋
葉落時如何師云體露金風問如何是布袋裏珍珠
師云說得麼問如何是祖宗的子師云言中有響。
上堂云夫學般若菩薩須識得眾生病即識得學般
若菩薩病還有人揀得麼出來對眾揀看眾無語乃
云若揀不得莫妨我東行西行。
上堂云我今日共汝說葛藤屎灰尿火泥豬疥狗不
識好惡屎坑裏作活計所以道盡乾坤大地三乘十
二分教三世諸佛天下老師言教一時向汝眼睫上
會取去饒汝便向這裏一時明得亦是不著便漢無
端跳入屎坑可中於我衲僧門下過打腳折時有三
僧出一時禮拜師云一狀領過問如何得速超三界
去師云如何得速超三界去進云是師云是即休問
終日忙忙時如何師云覿機無響路進云作麼生師
云說不得問一擺淨盡時如何師云爭奈老僧何進
云此是和尚分上師云這掠虛漢問如何是道師云
透出一字進云透出後如何師云千里同風問古人
道知有極則事如何是極則事師云爭奈在老僧手
裏何進云某甲問極則事師便棒云吽吽正當撥破
便道請益這般底到處但知亂統近前來我問你尋
常在長連床上商量向上向下超佛越祖你道水牯
牛還有超佛越祖底道理麼僧云適來已有人問了
也師云這箇是長連床上學得底不要有便言有無
便言無僧云若有更披毛戴角作麼師云將知你秖
是學語之流又云來來我更問你諸人橫擔拄杖道
我參禪學道便覓箇超佛越祖底道理我且問你十
二時中行住坐臥屙屎送尿至於茆坑裏蟲子市肆
賣買羊肉案頭還有超佛越祖底道理麼道得底出
來若無莫妨我東行西行便下座師見僧入來便云
瓦解冰消僧云學人有什麼過師云七棒對十三問
如何是西來意師云長連床上有粥有飯問承古有
言道無橫徑立者皆危如何是道師云普請看問如
何是三乘教外一句師云闍黎一問老僧𨁝跳三千
里進云謝師指示師云住住你道老僧話作麼生僧
無對師云三十年後來與汝三十棒問大眾雲集合
談何事師云談汝屋裏老爺問曹溪一句闔國知聞
未審雲門一句什麼人得聞師云闍黎不聞進云學
人親近得不師云仔細踟躕看。
上堂云如來明星現時成道有僧問如何是明星現
時成道師云近前來近前來僧近前師以拄杖打趁。
上堂有僧出禮拜云請師答話師召大眾大眾舉頭
師便下座。
上堂良久有僧出禮拜師云太遲生僧應諾師云這
漆桶。
上堂云有解問話者置將一問來僧出禮拜云請師
鑒師云拋釣釣鯤鯨釣得箇蝦蟆僧云和尚莫錯師
云朝走三千暮走八百作麼生僧無語師便打。
上堂僧問如何是本源師拈起拄杖云若是提起即
向上去也僧又問如何是本源師云南贍部洲北鬱
單越問普賢為什麼騎象文殊為什麼騎師子師云
我無象也無師子且騎佛殿出三門去也問如何是
教意師云山河大地又云正好辨猶是曲說教意若
約提綱即未在問一切智通無障礙時如何師云掃
地潑水相公來問隨流認得性時如何師云東堂月
朗西堂闇問如何是三乘教外別傳底事師云你若
不問我即不答你若問我即朝到西天暮歸唐土僧
云乞師指示師云一不成二不是問如何是祖師西
來意師云青天白日寱語作麼問如何是佛法大意
師云日裏麒麟看北斗問學人到這裏為什麼道不
得師云野狐窟裏坐問不落古今是何曲調師拽拄
<pb n="238"/>
杖便下座問如何是佛法大意師云面南看北斗問
古人斬蛇意旨如何師便打問如何是和尚家風師
云闍黎受戒太早問如何是賓中主師云騎一問進
云如何是主中主師云叉手著進云賓主相去多少
師云如眼如目進云合談何事師云三九二十七問
自到和尚法席不會乞師指示師云截卻你頭得麼
問乞師指示令學人頓息昏迷師云襄州米作麼價
問二尊相見時如何師云不是偶然。
上堂云天帝釋與釋迦老子在中庭裏相爭佛法甚
鬧便下座問如何是曹溪的的意師云老僧愛瞋不
愛喜進云為什麼如此師云路逢劍客須呈劍不是
詩人不獻詩問二尊相見共談何事師云不決即道
問人天交接其意如何師云對眾呈機。
上堂云和尚子且須明取衲僧鼻孔且作麼生是衲
僧鼻孔乃云摩訶般若波羅蜜今日大普請便下座
問如何是西來意師云山河大地進云向上更有事
也無師云有進云如何是向上事師云釋迦老子在
西天文殊菩薩居東土問父母俱喪時如何師云俱
喪且置那個是你父母僧云苦痛深師云灼然灼然
問如何是大施主師云對機不辨問徹底冥濛底人
來師如何拯濟師云兩重公案一狀領過問說教當
為何人師云近前來高聲問僧近前問師便打問和
尚年多少師云七九六十八進云為什麼七九六十
八師云我為你減卻五年。
上堂云和尚子直饒你道有什麼事猶是頭上安頭
雪上加霜棺木裏眨眼灸瘢上更著艾爝這箇是一
場狼籍不少也你合作麼生各自覓箇託生處好莫
空遊州獵縣秪欲捏搦閑言語待老和尚口動便問
禪問道向上向下如何若何大卷抄將去𡎺向皮袋
裏卜度到處火爐邊三箇五箇聚頭舉口喃喃地便
道這箇是公才語這箇是就處打出語這箇是事上
道底語這箇是體語體汝屋裏老爺老孃噇卻飯了
秖管說夢便道我會佛法了也將知與麼行腳驢年
得休歇麼更有一般底纔聞說箇休歇處便向陰界
裏閉目合眼老鼠孔裏作活計黑山下坐鬼趣裏體
當便道我得箇入路也還夢見麼這般底打殺萬箇
有什麼罪過喚作打底不遇作家至竟秖是箇掠虛
漢你若實有箇見處拈將來共汝商量莫空過不識
好惡謥謥詷詷地聚頭說葛藤莫教老僧見捉來勘
不相當槌折腰莫言不道汝皮下還有血麼到處自
欲受屈作麼這滅胡種盡是野狐群隊總在這裏作
麼以拄杖一時趁下問十方薄伽梵一路涅槃門如
何是一路涅槃門師云我道不得進云和尚為什麼
道不得師云是你舉話即得問如何是法說師云大
眾久立速禮三拜如何是隨意說師云晨時有粥齋
時有飯如何是隨宜說師云三德六味施佛及僧如
何是方便說師云是汝鼻孔重三斤半如何是大悲
說師云歸依佛法僧問生死根源即不問如何是目
前三昧師云吃嘹舌頭三千里進云今日得遇和尚
也師云放你三十棒問乞師指示師云上大人丘乙
己進云學人不會師云化三千七十士問不離三德
六味還有佛法也無師云秪怕你不問進云請師道
師云三德六味施佛及僧。
上堂云眼睫橫亙十方眉毛上透乾坤下透黃泉須
彌山塞卻汝咽喉還有會處麼若會得拽取占波國
共新羅國鬥額。
上堂云江西即說君臣父子湖南即說他不與麼我
此間即不如此良久云汝還見壁麼。
上堂云去去遞相鈍置有什麼了時卻問眾云我與
麼道還有過麼問如何是祖師西來意師云一不得
問進云諾師咄云話也不領問今日供養羅漢羅漢
還來也無師云汝若不問我即不道進云請師道師
云三門頭合掌佛殿裏裝香問如何是衲僧本分事
<pb n="239"/>
師云南有雪峰北有趙州進云請和尚不繁辭師云
不得失卻問學云諾師便打問承古有言會即事同
一家不會即離牙擘齒如何得事同一家師云亂走
作麼。
上堂云從上來且是箇什麼事如今抑不得已且向
汝諸人道盡大地有什麼物與汝為對為緣若有針
鋒與汝為隔為礙與我拈將來喚什麼作佛作祖喚
什麼作山河大地日月星辰將什麼為四大五蘊我
與麼道喚作三家村裏老婆說話忽然遇著本色行
腳漢聞與麼道把腳拽向階下有什麼罪過雖然如
此據箇什麼道理便與麼莫趁口快向這裏亂道須
是箇漢始得忽然被老漢腳跟下尋著勿去處打腳
折有什麼罪過既與麼如今還有問宗乘中話麼待
老漢答一轉了東行西行有僧擬問次師以拄杖劈
口打便下座問師子嚬呻時如何師云嚬呻且置試
哮吼看僧應諾師云這箇是老鼠啼。
上堂云我有一句語不敢望你會還有人舉得麼良
久云將謂胡鬚赤更有赤鬚胡便下座。
上堂云不得已且作死馬醫向汝道是箇什麼是東
是西是南是北是有是無是見是聞是向上是向下
是與麼是不與麼這箇喚作三家村裏老婆說話是
你有幾箇到此境界相當即相當不相當靜處薩婆
訶便下座。
上堂云諸方老和尚道須如有聲色外一段事似這
箇語話誑諕人家男女三間法堂裏獨自妄想未曾
夢見我本師宗旨在作麼生消得他信施臘月三十
日箇箇須償他始得任汝𨁝跳去是你諸人各自努
力珍重問目前無一法還免得生死不師云你驢年
未免得在問如何是道師云去進云學人不會乞師
道師云闍黎公驗分明何在重判問維摩一默還同
說也無師云痛領一問進云與麼則同說也師云適
來道什麼問如何是清淨法身師云花藥欄進云便
與麼會時如何師云金毛師子。
上堂因聞鐘鳴乃云世界與麼廣闊為什麼鐘聲披
七條。
上堂云不可雪上加霜去也珍重便下座。
上堂云諸方老禿奴曲木禪床上坐地求名求利問
佛答佛問祖答祖屙屎送尿也三家村裏老婆傳口
令相似識箇什麼好惡總似這般底水也難消。
上堂云人人自有光明在看時不見暗昏昏便下座
師入京在受春殿聖上問如何是禪師云皇帝有敕
臣僧對師在文德殿赴齋有鞠常侍問靈樹果子熟
也未師云什麼年中得信道生。
上堂云你諸人無端走來這裏覓什麼老僧秖解喫
飯屙屎別解作什麼你諸方行腳參禪問道我且問
你諸方參得底事作麼生試舉看又云中間諕汝屋
裏老爺得麼向老漢胐臀後覓得些子涕唾嚼將為
自己便道我解禪解道饒你念得一大藏教擬作麼
生去古人事不得已見你亂走向汝道菩提涅槃是
埋沒你是釘橛繫卻你又見你不會向汝道非菩提
涅槃知是般事早是不著便也又更覓他注解這般
底滅胡種族從上來總似這般何處到今日我向前
行腳時有一般人與我注解他是不惡心被我一日
覷見是一場笑具是我三五年不死這般滅胡種底
一斧打腳折如今諸方大有出世紐捏你何不去彼
中在這裏覓什麼乾屎橛師便下地以拄杖一時打
趁下去問如何是萬法一決師云莫教失卻問問死
中得活時如何師云朝行三千夜行八百問大眾雲
集合談何事師云今日放下令行去也僧禮拜師便
打問如何是學人自己師云怕我不知問如何是透
法身句師云海晏河清道士問視聽無聲無形老君
說了也雲門一句請師指示師云迢然西天路道士
無語師擬下座道士云再請師舉揚宗旨師云道得
<pb n="240"/>
底出來眾無對師云與麼則辜負請主去也便下座。
上堂大眾集定師乃拈起拄杖云不得已且向這裏
會取看看三門在露柱上便下座。
師有時顧視僧曰鑒僧擬對之則曰咦叢林因目師
為顧鑒咦後德山圓明禪師刪去顧字謂之抽顧頌。
<other>室中語要</other>
師示眾云盡十方世界乾坤大地以拄杖一畫百雜
碎三乘十二分教達磨西來放過即不可若不放過
不消一喝。
示眾云西天二十八祖唐土六祖天下老和尚總在
拄杖頭上直饒會得倜儻分明秖在半途若不放過
盡是野狐精師一日云古來老宿皆為慈悲之故有
落草之談隨語識人若是出草之談即不與麼若與
麼便有重話會語不見仰山和尚問僧近離甚處僧
云廬山仰山云曾遊五老峰麼僧云不曾遊仰山云
闍黎不曾遊山師云此語皆為慈悲之故有落草之
談有時云若言即心即佛權且認奴作郎生死涅槃
恰似斬頭覓活若說佛說祖佛意祖意大似將木患
子換卻你眼睛相似。舉古云聞聲悟道見色明心
師云作麼生是聞聲悟道見色明心乃云觀世音菩
薩將錢來買餬餅放下手云元來秪是饅頭師有時
云燈籠是你自己把缽盂噇飯飯不是你自己有僧
便問飯是自己時如何師云這野狐精三家村裏漢
復云來來不是你道飯是自己僧云是師云驢年夢
見三家村裏漢師有時云真空不壞有真空不異色
僧便問作麼生是真空師云還聞鐘聲麼僧云此是
鐘聲師云驢年夢見麼。舉疏山和尚問僧什麼處
來僧云嶺中來疏山云曾到雪峰麼僧云曾到疏山
云我已前到時是事不足如今作麼生僧云如今足
也疏山云粥足飯足僧無語師云粥足飯足。舉孚
上座參雪峰雪峰聞乃集眾孚到法堂上顧視雪峰
便下看知事明日卻上禮拜云某甲昨日觸忤和尚
雪峰云知是般事便休時有僧問師作麼生是觸忤
和尚處師便打。舉僧問資福古人拈槌豎拂意旨
如何資福云古人與麼那僧云拈槌豎拂又作麼生
資福便喝出師云古人是什麼眼目僧云和尚作麼
生師云驢年會麼僧無對師復召僧來來僧近前師
以拂子驀口打。舉三平頌云即此見聞非見聞師
云喚什麼作見聞無餘聲色可呈君師云有什麼口
頭聲色箇中若了全無事師云有什麼事體用無妨
分不分師云語是體體是語復拈起拄杖云拄杖是
體燈籠是用是分不分不見道一切智智清淨。舉
一宿覺云幻化空身即法身師拈起拄杖云盡大地
不是法身。舉僧問趙州某甲乍入叢林乞師指示
趙州云喫粥了也未僧云喫粥了也趙州云洗缽盂
去師云且道有指示無指示若道有指示向他道什
麼若道無指示這僧何得悟去。舉僧問雪峰乞師
指示雪峰云是什麼其僧於言下大悟師云雪峰向
伊道什麼師有時云平地上死人無數過得荊棘林
是好手僧云與麼則堂中第一座有長處也師云蘇
嚕蘇嚕。舉無情說法忽聞鐘聲云釋迦老子說法
也驀拈起拄杖問僧這箇是什麼僧云拄杖子師云
驢年夢見師一日云三家村裏賣卜東卜西卜忽然
卜著也不定僧便問忽然卜著時如何師云伏惟師
有時云大用現前不存軌則僧便問如何是大用現
前師乃拈拄杖高聲唱云釋迦老子來也師有時以
拄杖打火爐一下大眾眼目定動師乃云火鑪𨁝跳
上三十三天見麼見麼眾無語師云無智人前莫說
打你頭破百裂師有時云看看法身變作燈籠超佛
越祖之談從你腳跟下過也僧云腳跟下認得時如
何師云鈍置殺我僧云與麼則迥然不在這裏也師
云十萬八千。舉槃山語云光境俱忘復是何物師
云直饒與麼道猶在半途未是透脫一路僧便問如
<pb n="241"/>
何是透脫一路師云天台華頂趙州石橋。舉仰山
云如來禪即許師兄會僧便問如何是如來禪師云
上大人又拈起扇子云我喚作扇子你喚作什麼僧
無語師云扇子上說法燈籠裏藏身作麼生僧卻問
如何是和尚禪師叱云元來秪在這裏。舉雪峰喚
僧近前來僧近前雪峰云去師舉了問僧你作麼生
道得叉手句你若道得叉手句即見雪峰。舉三祖
云一心不生萬法無咎師云秪這裏悟了乃拈起拄
杖云乾坤大地有什麼過。舉一宿覺云一切數句
非數句與吾靈覺何交涉師云行住坐臥不是靈覺
喚什麼作數句。舉槃山云光境俱忘復是何物師
云東海裏藏身須彌山上走馬復以拄杖打床一下
大眾眼目定動乃拈拄杖趁散云將謂靈利這漆桶。
舉僧問乾峰十方薄伽梵一路涅槃門未審路頭
在什麼處乾峰以拄杖劃云在這裏師拈起扇子云
扇子𨁝跳上三十三天築著帝釋鼻孔東海鯉魚打
一棒雨似盆傾相似會麼師有時云諸方拈槌豎拂
云會麼但云莫壓良為賤卻云是是待伊擬議便打。
舉教云心生種種法生心滅種種法滅乃拈起拄
杖云重多少僧云半斤師云驢年夢見。舉夾山語
云百草頭上薦取老僧師合掌云不審不審又以拄
杖指露柱云夾山變作露柱也看看。舉仰山問僧
近離甚處僧云向南仰山拈起拄杖云彼中還說這
箇麼僧云不說仰山云不說這箇還說那箇麼僧云
不說仰山名大德參堂去僧便去仰山復召其僧僧
應諾仰山云近前來僧近前仰山便打師云仰山若
無後語爭識得人。舉雪峰喚僧近前來僧近前雪
峰云甚處去僧云普請去雪峰云去師云此是隨語
識人。舉參同契云回互不回互師云作麼生是不
回互乃以手指板頭云這箇是板頭作麼生是回互
師云喚什麼作板頭。舉見聞覺知無障礙聲香味
觸常三昧師云一切處不是三昧行時不是三昧有
處云聲香味觸體在一邊聲香味觸在一邊見解偏
枯。舉夾山坐次洞山到來云作麼生夾山云秪與
麼師代洞山云不放過又作麼生代夾山便喝師又
拈夾山云秪與麼元來秪在蝦蟆窟裏又云秪與麼
也難得。舉祖師偈云法法本來法師云行住坐臥
不是本來法一切處不是本來法秪如山河大地與
你日夕著衣喫飯有什麼過又云法本法無法師拈
起拄杖云不是本無法。舉傅大士頌云空手把鋤
頭步行騎水牛師云是你從向北騎一頭水牯牛到
這裏乃拈起拄杖云不見道千頭萬頭到這裏但識
取一頭。舉寶公云如我身空諸法空千品萬類悉
皆同師云你立不見立行不見行四大五蘊不可得
何處見有山河大地來是你每日把缽盂噇飯喚什
麼作飯何處更有一粒米來。舉一切聲是佛聲一
切色是佛色師拈起拂子云是什麼若道是拂子三
家村裏老婆禪也不會。舉南方禪客問國師此間
佛法如何國師云身心一如身外無餘師云山河大
地何處有也師有時云要識祖師麼以拄杖指云祖
師在你頭上𨁝跳要識祖師眼睛麼在你腳跟下又
云這箇是祭鬼神茶飯然雖如此鬼神也無厭足師
有時云若說菩提涅槃真如解脫是燒楓香供養你
若說佛說祖是燒黃熟香供養你若說超佛越祖之
談是燒缾香供養你歸依佛法僧下去師一日拈起
拄杖舉教云凡夫實謂之有二乘析謂之無緣覺謂
之幻有菩薩當體即空乃云衲僧見拄杖但喚作拄
杖行但行坐但坐總不得動著。舉夾山語云百草
頭上薦取老僧鬧市裏識取天子又云一塵纔起大
地全收。舉雪峰云三世諸佛向火燄上轉大法輪
師云火燄為三世諸佛說法三世諸佛立地聽師因
喫茶了拈起盞子云三世諸佛聽法了盡鑽從盞子
底下去也見麼見麼若不會且向多年曆日裏會取。
<pb n="242"/>
舉槃山語云光非照境境亦非存光境俱忘復是
何物師云盡大地是光喚什麼作自己你若識得光
去境亦不可得有什麼屎光境光境既不可得復是
何物又云此是古人慈悲之故重話會語這裏倜儻
分明去放過即不可若不放過復舉手云蘇盧蘇盧。
舉傅大士云禪河隨浪靜定水逐波清師拈拄杖
指燈籠云還見麼若言見是破凡夫若言不見有一
雙眼在你作麼生會良久復拈拄杖云盡大地不是
浪師有時拈拄杖打床一下云一切聲是佛聲一切
色是佛色你把缽盂噇飯時有箇缽盂見行時有箇
行見坐時有箇坐見這般底作與麼去就把棒一時
趁散師有時拈起拂子云這裏得箇入處去捏怪也
日本國裏說禪三十三天有箇人出來喚云吽吽特
庫見擔枷過狀。舉古人道一處不通兩處失功兩
處不通觸途成滯師拈拄杖云山河大地三世諸佛
盡在拄杖頭上有甚滯礙如今明也暗向什麼處去
秪這明便是暗一切眾生秪被色空明暗隔礙便見
有生滅之法。舉一宿覺云六般神用空不空一顆
圓光色非色師拈起拂子云這箇是圓光是色非色
喚什麼作色與我拈將來看。舉夾山云百草頭上
薦取老僧鬧市裏識取天子師云蝦蟆入你耳朵裏
毒蛇穿你眼睛中且向葛藤處會取。舉十方薄伽
梵一路涅槃門師云你若不識大食國裏人在你眼
睫裏賣香藥。舉般若經云無二無二分無別無斷
故師乃指露拄云與般若經相去多少。舉經云經
書咒術一切文字語言皆與實相不相違背師拈拄
杖云這箇是什麼若道是拄杖入地獄不是拄杖是
什麼師一日拈拂子摵一下云日月星辰撲落地上
見麼良久起身云近後突著你眼睛。舉十方薄伽
梵一路涅槃門師云這箇是屋上頭是天手裏是拄
杖作麼生是涅槃門師有時云彈指謦欬揚眉瞬目
拈槌豎拂或即圓相盡是撩鉤搭索佛法兩字未曾
道著道著即撒屎撒尿。舉瓦官參德山瓦官為侍
者同入山斫木德山將一碗水與瓦官瓦官接得便
喫卻德山云會麼瓦官云不會德山又將一碗水與
瓦官瓦官接得又喫卻德山云會麼瓦官云不會德
山云何不成褫取那不會底瓦官云不會又成褫箇
什麼德山云子大似箇鐵橛瓦官住院後雪峰去訪
茶話次雪峰云當時在德山會裏斫木因緣作麼生
瓦官云先師當時肯我雪峰云和尚離先師太早其
時面前有一碗水雪峰云將水來瓦官便過與雪峰
雪峰接得便潑卻師代云莫壓良為賤因齋次將餬
餅一咬云咬著帝釋鼻孔帝釋害痛復以拄杖指云
在你諸人腳跟下變作釋迦老子見麼見麼閻羅王
聞說呵呵大笑云這箇師僧相當去不奈你何若不
相當總在我手裏師有時以拄杖打床一下云你若
是箇漢忽然這裏聞聲悟了一切山河大地日月星
辰有什麼過。舉洛浦云一塵纔起大地全收師云
鳥窠拈布毛便有人悟去因喫茶次舉一宿覺云三
身四智體中圓八解六通心地印師云喫茶時不是
心地印乃拈拄杖云且向這裏會取。舉僧問雪峰
如何是觸目菩提雪峰云好箇露柱有處云還見露
柱麼師拈起拄杖云有底體上會事見露柱秪喚作
露柱有處道不見有露柱見解偏枯見露柱但喚作
露柱見拄杖但喚作拄杖有什麼過。舉僧問靈雲
佛未出世時如何靈雲豎起拂子僧云出世後如何
靈雲亦豎拂子師云前頭卻實後底打不著又云不
說出不出何處有一問時節秪如雪峰夏末於僧堂
前坐眾纔集雪峰拈起拄杖云這箇為中下根人便
有僧問忽遇上上人來時如何雪峰拈起拄杖師云
我不似雪峰打破狼籍僧便問未審和尚如何師便
打。舉僧問玄沙如何是學人自己玄沙云是你自
己師云沒量大人被語脈裏轉卻有僧問如何是學
<pb n="243"/>
人自己師云忽然路上有人喚衲僧齋你也隨例得
飯喫師因齋次拈起餬餅云我秪供養江西兩浙人
不供養向北人僧云為什麼秪供養江西兩浙人不
供養向北人師云天寒日短兩人共一碗。舉國師
云南方佛法半生半滅此問身心一如身外無餘師
云喚什麼作身心一如又云汝等要識國師底麼自
代云不可辜負國師去也。舉肅宗帝請國師看戲
國師云有什麼身心看戲帝再請國師云幸自好戲
師云龍頭蛇尾。舉國師三喚侍者侍者三應國師
云將謂吾辜負你誰知你辜負吾師云作麼生是吾
辜負你處你若會得也是無端又云作麼生是侍者
辜負國師處師云粉骨碎身未報得。舉藥山問僧
什麼處來僧云湖南來藥山云洞庭湖水滿也未僧
云未滿藥山云許多時雨水為什麼未滿雲巖代云
湛湛地洞山代云什麼劫中曾欠少師云秪在這裏。
舉雪峰云飯籮邊坐餓死人臨河渴死漢玄沙云
飯籮裏坐餓死漢水裏沒頭浸渴死漢師云通身是
飯通身是水。舉僧問資福古人拈槌豎拂意旨如
何資福云嗄師云雪上加霜。舉僧問資福云如何
是一塵入正受資福作入定勢僧云如何是諸塵三
昧起資福云你問阿誰師云這阿師話墮也不知又
云前頭早是葛藤又道你問阿誰。舉茱萸上堂云
你諸人莫向虛空裏釘橛時有靈虛上座出眾云虛
空是橛茱萸便打靈虛云和尚莫錯打某甲茱萸便
歸方丈師云矢上加尖僧云和尚適來與麼道那師
云槌鐘謝響得箇蝦蟆出來。舉僧問投子密巖意
旨如何投子云須是與麼人始得趙州云何不與他
本分草料師問僧作麼生是本分草料僧擬議師便
打。舉古云寂寂空形影師展兩手云山河大地何
處得也又云一切智通無障礙師云拄杖走到西天
卻歸新羅國裏乃敲床云這箇是你鼻孔。舉僧問
夾山如何是道夾山云太陽溢目萬里不挂片雲師
云不喚作一句不喚作法身是什麼僧問如何是學
人自己師云老僧入泥入水僧云某甲粉骨碎身去
也師喝云大海水在你頭上速道速道僧無語師代
云也知和尚恐某甲不實師有時云直得乾坤大地
無纖毫過患猶是轉句不見一色始是半提直得如
此更須知有全提時節師有時云泡幻同無礙一切
處不是幻一切處不是無礙師有時云橫說豎說菩
提涅槃真如佛性總是向下商量直得拈槌豎拂時
節亦是橫說豎說對前頭猶較些子僧問請師向上
道師云大眾久立速禮三拜。舉崇壽問僧還見燈
籠麼僧無語師代云推倒燈籠。舉趙州問僧什麼
處去僧云摘茶去師云閉口。舉法身說法青青翠
竹盡是法身未是提綱拈掇時節。舉有為無三世
無為有三世有為是斷滅法何處得三世無為有三
世不是守寂處法。舉實學是葛藤言句拈槌豎拂
時節於實學猶在半途。舉三種人一人因說得悟
一人因喚得悟第三人見舉便迴去你道便迴去意
作麼生復云也好與三十棒。舉法身喫飯早是剜
肉作瘡將謂合有與麼說話。舉僧問雲居湛然時
如何雲居云不流師云不流說什麼湛然又云此是
截鐵之言。舉藥病相治盡大地是藥那箇是你自
己師云遇賤即貴僧云乞師指示師拍手一下拈起
拄杖云接取拄杖子僧接得拗作兩截師云直饒與
麼也好與三十棒。舉翠巖夏末上堂云我一夏已
來與師僧說話看翠巖眉毛在麼保福云作賊人心
虛長慶云生也師云關師有時云不敢望你有逆水
之波且有順水之意也難得乃舉良遂初參麻谷麻
谷見來便去鋤草良遂到鋤草處麻谷都不顧便歸
方丈閉卻門良遂連三日去敲門至第三日纔敲門
麻谷問阿誰良遂云和尚莫瞞良遂若不來禮拜和
尚洎被經論賺過一生師云便有逆水之波如今得
<pb n="244"/>
入是順水之意亦喚作雙放時節又云麻谷問阿誰
良遂道莫瞞良遂不是識破麻谷相見時節若不來
禮拜和尚洎被經論賺過一生亦知有賺人處自後
良遂歸京辭皇帝及左右街大師大德再三相留茶
筵次良遂云諸人知處良遂總知良遂知處諸人不
知師云作麼生是良遂知處。舉心經云無眼耳鼻
舌身意師云為你有箇眼見所以言無不可如今見
時不可說無也然雖如此見一切有什麼過一切不
可得有什麼聲香味觸法。舉光明寂照遍河沙問
僧豈不是張拙秀才語僧云是師云話墮也。舉僧
辭石霜石霜問船去陸去僧云遇船即船遇陸即陸
石霜云我道半途稍難僧無語師代云三十年後此
話大行又云臨行一句永劫不忘。舉生法師云敲
空作響擊木無聲師以拄杖空中敲云阿耶耶又敲
板頭云作聲麼僧云作聲師云這俗漢又敲板頭云
喚什麼作聲。舉僧問石霜教中還有祖師意麼石
霜云有僧云如何是教中祖師意石霜云莫向卷中
求師代云不得辜負老僧卻向屎坑裏坐地作什麼。
舉石霜云須知有教外別傳一句僧問如何是教
外別傳一句石霜云非句師云非句始是句。舉洞
山云須知有佛向上事僧問如何是佛向上事洞山
云非佛師云名不得狀不得所以言非。舉洞山云
塵中不染丈夫兒師云拄杖但喚作拄杖一切但喚
作一切。舉法身清淨一切聲色盡是廉纖語話不
涉廉纖作麼生是清淨又云作麼生是法身師云六
不收又云三十三天二十八宿。舉古云如我身空
諸法空千品萬類悉皆同師云身不可得一切諸法
豈是有也所以古人道無情有佛性又云無情不喚
作法身說法師有時云光不透脫有兩般病一切處
不明面前有物是一又透得一切法空隱隱地似有
箇物相似亦是光不透脫又法身亦有兩般病得到
法身為法執不忘己見猶存坐在法身邊是一直饒
透得法身去放過即不可仔細點撿來有什麼氣息
亦是病。舉僧問國師如何是本身盧舍那國師云
與老僧過淨瓶來僧取淨瓶至國師云卻安舊處著
僧送安舊處又來問如何是本身盧舍那國師云古
佛過去久矣師云無眹跡。舉僧問灌溪久嚮灌溪
到來秪見箇漚麻池灌溪云你秪見漚麻池且不識
灌溪僧云如何是灌溪灌溪云劈箭急師云何不與
第一機衹對。舉韋監軍見帳子畫牛抵樹問僧牛
抵樹樹抵牛僧無對師代云歸依佛法僧。舉老宿
問僧聞說雪峰有毬子話是不僧云不見說著老宿
云聞說有僧云秪是師僧亂舉老宿云不亂舉底事
作麼生僧無對師代云某甲新到未曾參堂。舉佛
問外道汝義以何為宗師代外道云這老和尚我識
得你也外道云以一切不受為宗代佛云放過一著
佛云汝以一切不受為宗耶代外道云這瞿曇莫教
失卻問。舉雪峰云盡大地是你將謂別更有師云
不見楞嚴經云眾生顛倒迷己逐物若能轉物即同
如來。舉教云諸法寂滅相不可以言宣師云見定
如今說話何處有說不說不見道去不到去來不到
來。舉一切真如含一切師云喚什麼作山河大地
又云是諸法空相不生不滅不垢不淨師或拈拄杖。
示眾云拄杖子化為龍吞卻乾坤了也山河大地甚
處得來師或畫圓相云還有人出得麼。舉教云是
法住法位世間相常住師云釋迦老子甚處去也。
舉僧問投子如何是此經投子云維摩法華又問塵
中不染丈夫兒時如何投子云不著師云不喚作法
身不喚作第一義亦為說法亦為說真空師因齋次
拈起匙箸云我不供養南僧秖供養北僧時有僧問
為什麼不供養南僧師云我要鈍置伊僧云為什麼
秪供養北僧師云一箭兩垛有僧拈問秪如前意作
麼生師云好即同榮師或時以拄杖打露柱一下云
<pb n="245"/>
三乘十二分教說得著麼自云說不著復云咄這野
狐精僧問秪如師意作麼生師云張公喫酒李公醉。
舉古云有驚人之句僧問如何是驚人之句師云
響。舉國師云語漸也返常合道論頓也不留眹跡
師云拈槌豎拂彈指時節若撿點來也未是無眹跡
師有時拈拄杖云乾坤大地殺活總在這裏僧便問
如何是殺師云七顛八倒僧云如何是活師云要作
飯頭僧云不殺不活時如何師便起云摩訶般若波
羅蜜師有時云遇人即途中受用乃拈起拄杖云拄
杖不是途說話不是途。舉法身喫飯幻化空身即
法身師云乾坤大地何處有也物物不可得以空噇
空若約點撿來將謂合有與麼說話。舉應化非真
佛亦非說法者師云應化之身說即是法身說亦喚
作覿體全真以法身喫法身又云飯不是法身拄杖
不是法身師有時云宗門七縱八橫殺活臨時僧便
問如何是殺師云冬去春來僧云冬去春來時如何
師云橫擔拄杖東西南北一任打野榸。
示眾云任你橫說豎說未是宗門苗裔若據宗門苗
裔是甚熱碗鳴三乘十二分教說夢達磨西來說夢
若有老宿開堂為人說法將利刀殺卻百千萬箇有
什麼過又云將謂合有與麼說話底道理師一日云
拈槌豎拂彈指揚眉一問一答並不當向上宗乘僧
便問如何是向上宗乘師云地下閻浮大家總道得
秪如鬧市裏坐朝時豬肉案頭茆坑裏蟲子還有超
佛越祖之談麼僧云有底不肯師云有底不肯不可
商量時便有不商量時便無也若約那箇語話體上
會事直言未到見解偏枯師有時云我尋常道一切
聲是佛聲一切色是佛色盡大地是法身枉作箇佛
法中見如今見拄杖但喚作拄杖見屋但喚作屋師
有時云作而無作用而無用乃拈起拄杖云不是用
而無用喚什麼作拄杖。舉丹霞云百骸俱潰散一
物鎮長靈師云拄杖不可不靈也喚什麼作百骸甚
處得來。舉一切賢聖皆以無為法而有差別師云
拄杖不是無為法一切不是無為法。舉誌公云雞
鳴丑一顆圓光明已久師云腦後即不問你三千里
外道將一句來。舉睦州喚僧趙州喫茶入水之義
雪峰輥毬歸宗拽石經頭以字國師水碗羅漢書字
諸佛出身處東山水上行總是向上時節。
示眾云直得觸目無滯達得名身句身一切法空山
河大地是名名亦不可得喚作三昧性海俱備猶是
無風匝匝之波直得忘知於覺覺即佛性矣喚作無
事人更須知有向上一竅在師有時云一切處無不
是說法打鐘打鼓時不可不是若與麼一切處亦不
是有一切處亦不是無又云不可說時即有不說時
便無也若約提唱即未在為人門中即得。舉生死
涅槃合成一塊乃拈起扇子云是什麼不是合成一
塊得與麼不靈利直饒與麼也是鬼窟裏作活計。
舉僧問南泉牛頭未見四祖時為什麼百鳥銜花獻
南泉云步步蹋佛階梯僧云見後為什麼不銜花獻
南泉云直饒不來猶較王老師一線道師云南泉秪
解步步登高不解從空放下僧云如何是步步登高
師云香積世界僧云如何是從空放下師云填溝塞
壑師有時云若問佛法兩字東西南北七縱八橫朝
到西天暮歸唐土雖然如此向後不得錯舉。舉祖
師偈云心隨萬境轉轉處實能幽僧問如何是轉處
實能幽師云吃嘹舌頭老僧倒走三千里又問如何
是隨流認得性師云饅頭䭔子摩訶般若波羅蜜。
舉玄沙與韋監軍茶話次監軍云占波國人語話稍
難辨何況五天梵語還有人辨得麼玄沙提起托子
云識得這箇即辨得師云玄沙何用繁辭又云適來
道什麼又云有什麼難辨。舉古人云以空名召空
色師云拄杖不是空名召得不是空色喚什麼作拄
杖不是空名因南泉示眾云自小養一頭水牯牛擬
<pb n="246"/>
向溪東放不免食他國王水草擬向溪西放不免食
他國王水草不如隨處納些些他總不見復有僧舉
似師師云南泉水牯牛隨處納些些你道在牛內納
牛外納直饒你向這裏說得納處分明我更問你索
牛在後長慶云你道古人前頭為人後頭為人。舉
王大王向雪峰道擬蓋一所佛殿去如何雪峰云大
王何不蓋取一所空王殿大王云請師樣子雪峰展
兩手師云一舉四十九。舉報慈讚龍牙像云日出
連山月圓當戶不是無身不欲全露有僧問請師全
露龍牙撥開帳子云還見麼僧云不見龍牙云將眼
來後報慈聞舉云龍牙秪道得一半師令僧舉我與
你道其僧便舉師云我不妨與你道師有時云諸方
盡向繩墨裏脫出我這裏即不然僧問未審和尚如
何師云草鞋三十文買。舉攬真成立色相宛然一
切法不遷僧便問作麼生是不遷師云還見燈籠麼
僧云見師云靜處薩婆訶。
示眾云你等諸人每日上來下去問訊即不無若過
水時將什麼過有久住僧對云步師深喜之。舉僧
辭大隨大隨問什麼處去僧云峨嵋禮拜普賢去大
隨拈起拂子云文殊普賢總在這裏其僧畫一圓相
拋向背後卻展兩手大隨云侍者將一貼茶來與這
僧師舉了云我即不與麼有僧云和尚又如何師云
西天斬頭截臂這裏自領出去。舉黃檗一日舉手
作捏勢云天下老和尚總在這裏我若放一線道從
汝七縱八橫若不放過不消一捏僧問放一線道時
如何檗云七縱八橫又問不放過不消一捏時如何
檗云普復有僧問師如何是七縱八橫師云念老僧
年老僧云如何是普師云天光迴照僧云如何是天
光迴照師云骼胔少人知師有時云一顆圓光明已
久還有人問麼僧便問如何是一顆圓光明已久師
云西天斬頭截臂又云除卻須彌山拈卻佛殿春師
一日披袈裟云我抖擻法身也總無對師云汝問我
僧便問和尚抖擻法身意旨如何師云我也知你親。
舉玄沙示眾云諸方老宿盡道接物利生忽遇三
種病人來作麼生接患盲者拈槌豎拂他又不見患
聾者語言三昧他又不聞患啞者教伊說又說不得
且作麼生接若接此人不得佛法無靈驗有僧請益
師師云你禮拜著僧禮拜起師以拄杖便挃僧退後
師云你不是患盲復喚近前僧近前師云你不是患
聾乃豎起拄杖云還會麼僧云不會師云你不是患
啞其僧於此有省。舉古云一言纔舉大地全收師
云且道是什麼言自云春鳥啼時西嶺上遂令僧你
問我僧便問是什麼言師云噫。舉馬大師云一切
語言是提婆宗以此箇為主師云好語秪是無人問
僧便問如何是提婆宗師云西天九十六種你是最
下種。舉肇法師云諸法不異者不可續鳧截鶴夷
嶽盈壑然後為無異者哉師云長者天然長短者天
然短又云是法住法位世間相常住乃拈起拄杖云
拄杖不是常住法。舉古云一念劫收一切智師拈
起拄杖云乾坤大地總在上頭若透得去拄杖也不
見有直饒與麼也是不著便。舉須菩提說法帝釋
雨華尊者問云此華從天得耶帝釋云弗也從地得
耶帝釋云弗也從人得耶帝釋云弗也從何得耶帝
釋舉手尊者云如是如是師云帝釋舉手處作麼生
與你四大五蘊釋迦老子同別。舉世尊初生下一
手指天一手指地周行七步目顧四方云天上天下
唯我獨尊師云我當時若見一棒打殺與狗子喫卻
貴圖天下太平。舉禾山示眾云有作家戰將麼出
來時有僧出云未審彼中還有也無師云格。舉僧
問雪峰佛未出世時如何雪峰按拄杖而坐師云常。
舉德山問維那有幾人新到維那云八人德山云
喚典座來一時生按過師拈云更說什麼生按過一
舉雪峰勘僧什麼處去僧云識得即知去處雪峰云
<pb n="247"/>
你是了事人亂走作什麼僧云莫塗汙人好雪峰云
我即塗汙你古人吹布毛作麼生與我說來看僧云
殘羹餿飯已有人喫了也師別前語云築著便作屎
臭氣代後語云將謂是鑽天鷂子元來是死水裏蝦
蟆。舉韶山勘僧云莫便是多口白頭因麼因云不
敢韶山云有多少口因云遍身是韶山云大小二事
向甚處屙因云向韶山口裏屙韶山云有韶山口即
向韶山口裏屙無韶山口向甚處屙因無語韶山便
打師代云這話墮阿師放你三十棒又代云將謂是
師子兒又云韶山今日瓦解冰消。舉僧到曹溪有
守衣缽上座提起衣云此是大庾嶺頭提不起底僧
云為什麼在上座手裏上座無語師云彼彼不了師
代云遠嚮不如親到又云將謂是師子兒。舉睦州
問僧莫便是清華嚴麼僧云不敢睦州云夢見華嚴
麼僧無語師云門前大狼籍生。舉湖南報慈垂語
云我有一句子遍大地僧便問如何是遍大地底句
報慈云無空缺師云不合與麼道別云何不菴外問。
舉南泉示眾云昨夜三更文殊普賢相打各與二
十棒貶向二鐵圍山趙州出眾云和尚棒教誰喫南
泉云王老師有什麼過趙州便禮拜師代云深領和
尚慈悲某甲歸衣缽下得箇安樂。舉崇壽見僧做
餬餅次隔窗問云你還見我麼僧云不見崇壽云還
我餬餅錢來僧無語師代云和尚禮拜餅鑪好。舉
僧問趙州如何是妙峰頂趙州云不答你這話僧云
為什麼不答趙州云我若答落在平地師代云俱胝
和尚。舉長慶見僧來云何得無禮師代云某甲罪
過又云甲辰乙巳。舉長慶問秀才云佛教云眾生
日用而不知儒書亦云日用而不知不知箇什麼秀
才云不知大道師云灼然不知。舉僧問睦州靈山
還有蛇不睦州云這蚯蚓師代云白骨連山。舉長
慶拈拄杖云識得這箇一生參學事畢師云識得這
箇為什麼不住。舉雲巖掃地次道吾云何得太區
區生雲巖云須知有不區區者道吾云與麼則第二
月也雲巖豎起掃帚云這箇是第幾月道吾拂袖出
去師云奴見婢慇懃。舉仰山問俗官云官居何位
官云推官仰山乃豎起拂子云還推得這箇麼官無
語師代云久嚮和尚。舉僧到翠巖值翠巖不在乃
下看主事主事云參見和尚也未僧云未主事卻指
狗子云要見和尚但禮拜這狗子僧無語後翠巖歸
聞此語云作麼生道免得與麼無語師代云欲觀其
師先觀弟子。舉座主就華嚴講請翠巖齋翠巖云
山僧有箇問座主若道得即齋翠巖便拈起餬餅云
還具法身麼座主云具法身翠巖云與麼則喫法身
也座主無語本講座主代云有什麼過翠巖不肯東
使云諾諾師代云特謝和尚降重空筵。舉雪峰示
眾云世界闊一丈古鏡闊一丈世界闊一尺古鏡闊
一尺玄沙指面前火鑪云火鑪闊多少雪峰云似古
鏡闊玄沙云這老漢腳跟未點地在後東使拈問僧
為復古鏡致火鑪與麼大火鑪致古鏡與麼大西院
云與麼問人也未可在師云餿飯泥茶鑪。舉僧問
雲居山河大地從何而有雲居云從妄想有僧云與
某甲想出一鋌金得麼雲居便休去僧不肯師聞得
云已是葛藤不能折合得待伊道想出一鋌金得麼
拈拄杖便打。舉閩中韋監軍尋常見僧云某甲待
官滿出江西湖南置一問問殺江西湖南老宿僧云
監軍作麼生問監軍云不勞手腳僧無語師代云話
墮也又云伏惟尚饗。舉王太傅問北院云古人道
普現色身遍行三昧佛法為什麼不到北俱盧洲北
院云秪為遍行所以不到師云如法置一問來。舉
王太尉入佛殿指缽盂問僧這箇是什麼缽僧云藥
師缽太尉云秪聞有降龍缽僧云待有龍即降太尉
云忽遇拏雲擭浪來又作麼生僧云他亦不顧太尉
云話墮也玄沙云盡你神力走向什麼處去保福云
<pb n="248"/>
歸依佛法僧百丈作覆缽勢師云他日生天莫辜負
老僧。舉地藏問崇壽你久後將什麼利濟於人崇
壽云無不利濟地藏云無一法得利濟師云直饒與
麼也好喫棒又云當時但喚近前來已後教伊無𪅎
啄處。舉泉州王太傅問僧上座住甚處僧云半月
山太傅云忽遇月頭月尾又作麼生僧無語師代云
將謂與麼更有與麼。舉龍牙尋常道雲居師兄得
第二句我得第一句西院云秪如龍牙與麼道還扶
得也無師云須禮拜雲居始得西院云傍觀者哂。
舉崇壽問僧還見燈籠麼僧云見崇壽云兩箇師代
云三頭兩面又云七箇八箇。
<other>垂示代語</other>
師因不安云打草鞋行腳去僧無對師云汝問我與
汝道僧便問和尚什麼處去師云四維上下對機設
教去代前語云和尚宜喫薑附湯。
上堂云劄久雨不晴代云一箭兩垛或云遇賤即貴
遇明即暗代云一起一倒。一日云咬齒一句作麼
生道代云合或云初秋夏末責情三十棒代云某甲
如是問僧新羅國與大唐國是同是別代云僧堂佛
殿廚庫三門。
上堂云教意提不起過在什麼處代云為你蝦蟆活。
上堂云你道古佛與露柱柏交是第幾機僧無對師
云汝問我與汝道僧便問師云一條絛三十文代前
語云南山起雲北山下雨僧又問作麼生是一條條
三十文師云打與。一日云商量舉覺箇什麼代云
鹽貴米賤或云佛法兩字拈卻成得箇什麼代云死
蝦蟆或云佛法不用學燈籠露柱欺你去作麼生得
不欺你去代云趙州南石橋北。一日云古人面壁
閉卻門還透得這裏麼代云這裏是什麼乾屎橛又
云一或云搬柴來去行住坐臥四威儀中還出得釋
迦老子鼻孔麼代云和尚也是量才補職師或舉手
云古佛為什麼不到這裏代云不可降尊就卑因僧
設報慈和尚齋師問僧汝道報慈和尚有幾身代云
今日齋飯如法問僧搬柴來去普賢菩薩在什麼處
代云搬柴早是辛苦。
上堂大眾集定云是大過患仔細點撿代云不用別
人問僧世間是什麼人罪最重代云平出。一日云
古人道一句合頭語萬劫繫驢橛作麼生明得免此
過代云趙州石橋嘉州大像或云虛空還有長短也
無代云這箇師僧得與麼肥這箇師僧得與麼瘦。
一日云常徒之見過在什麼處代云洎作過中會。
上堂大眾集定云有理不伸死而不弔有理能伸罕
遇奇人置將一問來代云過師有時問僧作麼生代
云少喫或云是你諸人繞天下行腳不知有祖師意
露柱卻知有祖師意你作麼生明得露柱知有祖師
意代云九九八十一。
示眾云一舉不再說作麼生是一舉又云你若不相
當且覓箇入頭路微塵諸佛盡在你舌頭上三藏聖
教在你腳跟下不如悟去好還有人悟得麼出來道
看代云養子之緣代前語云長安雖樂。
上堂大眾集定云風不來樹不動便下座代云樹折
船沉或云第一句作麼生道若道不得作麼生得心
息代云和尚莫要草鞋拄杖麼。一日云從上古人
作麼生辨人代云城地因君置師因摘茶云摘茶辛
苦置將一問來僧無對又云你若道不得且念上大
人更不相當且順朱代云功不浪施代前語云勞而
無功或云今日二十七拈向什麼處代云壁上挂問
僧三乘十二分教什麼人承當得代云沙彌童行。
一日云汝作麼生辨得無礙法代云閑家具或云還
有句內藏身麼代云領。一日云京華還有棟梁也
無代云家家觀世音或云不相當且順朱識取好代
云因學人置得。
示眾云劄即難七九六十三作麼生道代云不可總
<pb n="249"/>
無人去也又云洎合向後道師或云日裏來往日裏
辨人忽然中夜教取箇物來未曾到處作麼生取代
云瞞卻多少人。
示眾云看看佛殿入僧堂裏去也代云羅浮打鼓韶
州舞。
上堂拈起拄杖云看看三千大千世界一時搖動便
下座代云拽。一日云作麼生是雙明一句代云一
箭兩垛或云作麼生是不瞞人底句代云莫道這箇
是瞞人底。一日云泥水不分過在什麼處代云昨
日莫徭人設齋或云日裏來往總識你作麼生是影
身一句代云某甲亦見日頭從東邊上。一日云盡
力作麼生道代云五箇餬餅三碗茶或云作麼生是
平伸一問代云便摑傍僧。一日云空不異色作麼
生道代云園頭甚要或云作麼生是不沉影底句代
云現。
上堂大眾集師良久云久雨不晴代云一槌兩當蓋
覆將來。一日云教中有言謗斯經故獲罪如是拈
卻當門齒將經來代云不空罥索或云你多年在叢
林裏乃舉手便放下云向後不得與麼代云若與麼
便成辜負和尚。一日云昨日有一句語不敢望你
會還有人舉得麼代云驀又云走殺多少人。
上堂大眾集定云總上來也各自東行西行便下座
代云不少或云古人一言悟道觸緣見性拈起作麼
生商量代云雲居鼓上藍鐘。一日云日裏來往上
上下下一問一答住汝當荷夾差一問來作麼生當
荷代云謂言侵早起更有夜行人又云一起一倒又
云生在冀州。
上堂云乾坤側日月星辰一時黑作麼生道代云好
事不如無師因說事了起立以拄杖打禪床一下云
適來如許多葛藤貶向什麼處去靈利底即見不靈
利底著我熱瞞代云雪上加霜。
示眾云日月傍照三天下正照四天下我與你注破
了也一句道將來代云東弗于代西瞿耶尼或云佛
法不用道著世間什麼物最貴代云莫道這箇是賤
底又云乾屎橛。一日云今日十五入夏也寒山子
作麼生代云和尚問寒山學人對拾得或云你諸人
傍家行腳還識西天二十八祖麼代云坐底坐臥底
臥又云少喫因齋次指白瓷器云這箇知有超佛越
祖之談代云五九四十五又云和尚自喫飯。一日
云是你傍家行腳作麼生是不落賓主底句道將來
代云便出去或云是你師僧在江西湖南所在過夏
衣缽分付什麼人了來代云不是瞞卻一人來又云
不作大人相。一日云非貴賤據什麼代云蝦跳不
出斗。
示眾云看看殺了也便作倒勢云會麼若不會且向
拄杖頭上會取代云龍頭蛇尾蛇尾龍頭又代作倒
勢。一日云我每日共你葛藤不能到夜如今在這
裏置將一問來代云秪恐和尚不答或云作麼生是
腳跟下一句代云有麼師或問僧你為什麼帶累我
代云某甲帶累和尚或云作麼生出得這裏代云朝
遊羅浮暮歸檀特。一日云明己底人還見有己麼
代云把將來又代展兩手或云作麼生是蹙舌一句
代云和尚秪待某甲道。一日云你師僧繞天下行
腳見老和尚開口便上來東聽西聽何不向洗缽盂
處置將一問來代云也知和尚為物之故因見火頭
云你辛苦我賞你這箇拄杖子吞卻祖師也火頭無
對代云功不浪施又云禍不單行師因披衲衣云古
人道披衣蓋乾坤乃拈起衲衣抖擻云北斗一時黑
作麼生代云也知和尚出身早又云不道與麼去或
云佛法還有變易也無代云缽盂鞋履拄杖針筒。
一日云佛法拈卻我不問你還有識世諦法麼代云
某甲若道有被和尚領過或云摩㝹顯正過在什麼
處代云有什麼過。
<pb n="250"/>
示眾云大眾函蓋乾坤目機銖兩不涉春緣作麼生
承當代云一鏃破三關師或云南來北往飛禽走獸
為什麼卻有異代云辨卻多少人或云你諸人擔缽
囊行腳不知有佛法佛殿上蚩吻卻知有佛法代云
佛殿裏裝香三門外合掌師或以拄杖一劃云微塵
諸佛盡在這裏還辨得盡麼代云日出東方夜落西。
一日云作麼生是扣門一句代云打或云迷本底
人觸途俱滯悟本底人為什麼有四大見代云益州
附子建州薑師或云你諸方愛答話還有透不得底
句麼代云來或云達磨西來為什麼難得兒孫代云
放師因說事了起立云你諸人忽然今夜總悟去早
起將刀截卻我頭我說了也乃拈衲衣抖擻云作麼
生代云學人不得辜負和尚或云口秪堪喫飯你道
古人拈槌豎拂揚眉動目作麼生辨代云溈山笠子
江西別又云龍頭蛇尾或云佛法中菩提涅槃真如
解脫並為增語汝道世諦以何為增語代云鬧市裏
一箇兩箇又云菩提涅槃師或云古人道觸目是道
拈卻醬甕阿那箇是道眾無對師云蒼天蒼天代前
語云是什麼心行或云見即不可仔細看代云長安
雖樂。
示眾云十五日已前不問你十五日已後道將一句
來代云日日是好日。
上堂良久云鈍置殺人便下座代云不獨因看誌公
頌問僧半夜子心住無生即生死古人意作麼生代
云不可總作野狐精見解也或云古人道人人盡有
光明在看時不見暗昏昏作麼生是光明代云廚庫
三門又云好事不如無。一日云佛法太煞有秪是
舌頭短代云長也又云大斧斫了手摩挲師齋次問
僧應是從前叢林學得底言語總拈卻你道我飯作
麼生滋味代云菜裏少鹽醋或云是你諸人行腳須
知有隔身句作麼生是隔身句代云初三十一或云
大智非明真空絕跡還有人明得這箇道理麼若有
人明得出來道看代云捏問僧常徒底人過在什麼
處你與我拈出來代云不可平地生堆阜又云和尚
佛法身心何在或云一言纔舉千差同轍是什麼言
代云如是我聞又云要道有什麼難因見狗子乃打
一下云你為什麼咬這露柱代云但以腳趯狗子便
去。舉華嚴經云金色光明雲青色光明雲你道我
尋常還有這箇時節麼代云亦不得屈著和尚因開
法堂門云作麼生是入門一句有僧云諾師云漆桶
僧無對代云掩面出去代後語云道著。一日眾集
定云莫錯認一著便下座代云謝和尚重重相為或
云是你諸人行腳須知有入頭路還有人道得麼出
來道看代云也不得辜負和尚。
示眾云中有一寶祕在形山拈燈籠向佛殿裏將三
門來燈籠上作麼生代云逐物意移又云雷起雲興。
一日云宗門作麼生舉令代云吽師或云阿耶耶
新羅國裏打鐵火星燒著我指頭自代云非但指頭
師或云從上祖師三世諸佛說法山河大地草木為
什麼不省去代云新到行人事又云和尚京中喫麵
多師或云萬法紜紜三世諸佛天下老和尚一時出
頭過在什麼處代云著什麼來由。一日云忽然有
一箇老宿把弓刀按劍入地獄如箭射還有人會得
這箇時節麼代云鑰匙在和尚手裏或云古人道難
得不錯怪人句作麼生是不錯怪人句代云爭塞得
人口。一日云眼睫橫亙十方眉毛上透乾坤下透
黃泉須彌塞卻你咽喉還有人會得麼若有人會得
拽取占波共新羅鬥額代云哂或云古人道聲香味
觸常三昧我與你葛藤乃拈拄杖云這箇拄杖子是
三昧你若識得拄杖子即識得天下老宿又云你若
識得拄杖子未夢見天下老宿腳跟下一莖毛代云
和尚不使別人。一日云一箭兩垛作麼生代云長
安雖樂或云日謝樹無影這箇是佛殿那箇是無影
<pb n="251"/>
代云洎分南北。一日云作麼生道得不落第二問
代云洪州鞋履。一日拈起拄杖云解脫深坑𨁝跳
代云出或云一語明得不要分外代云將謂是天地
師或云塵無自性攬真成立作麼生是成立底事代
云五尺拄杖三尺竹。一日云說即天地懸殊不說
即眼睫裏藏身眉毛上𨁝跳代云三三或云古人道
一語無二語作麼生是一語代云早朝粥齋後茶師
或拈起拄杖云是你諸人作麼生辨雲門雲門作麼
生辨你諸人代云平問僧佛法還有青黃赤白也無
代云東方甲乙木西方庚辛金。一日云作麼生是
塵中辨主代云道州去江華不遠師或云有一人問
著口似木𣔻有一人問著口似懸河你道二人過在
甚處代云有即拈出。
示眾云叢林言話即不要作麼生是宗門自己代云
但展兩手或云迷身一句作麼生道代云何處有也
或云目前不溺作麼生道代云下不舉上。
示眾云江西即說君臣父子湖南即說他不與麼我
此間總不如是你還識壁麼代云何異。一日云作
麼生是不續再問代云秋風過去春風至因齋時聞
鼓聲師云釋迦老子叫喚也時有僧問未審釋迦老
子叫喚作麼師云你與麼驢年夢見麼代云今日喫
飯甚是遲或云我今年老七十八也所作事難也良
久問僧你道淨瓶年多少僧無對代云甲子會。一
日云靈利底人難得作麼生是靈利底人代云不妨
或云問一答十問十答百底人從什麼處來代云西
京來。一日云會佛法底人共什麼人語話代云行
者問僧云三藏聖教天下老和尚言語總拈卻蝦蟆
口裏道將一句來代云昨日新雷起師舉古人道讀
經千遍紙上見經不識忽然國師問你作麼生又云
忽然國師拈起作麼生代前語云唵代後語云朝看
華嚴夜讀般若或云凡有請問不得離於祗對作麼
生道代云路逢劍客須呈劍。一日云作麼生是一
句通褒貶代云雖是善因而招惡果或云行住坐臥
著衣喫飯是法身那箇是你四大代云和尚今年年
尊。一日云你若辨我我辨你是尋常更有一條作
麼生辨代云識或云節角語須是箇人始得作麼生
是節角語代云摩斯吒落水。一日云繞天下行腳
辨人底人你道具什麼眼代云聽水。
上堂云遇人即鼻孔遼天便下座代云識好惡師或
云鬧市裏道將一句來代便唱聲云人家莫點燈火。
上堂云為眾竭力禍出私門代云眾禍已除或云照
盡一句作麼生道代云某甲不欲開蝦蟆口師在餬
餅寮喫茶云不向汝道罪過僧無對復云第一須忌
火便起去代云大眾不得辜負和尚師或云佛法太
煞有秪是灸瘡痛代云灸瘡痛猶可。一日云臨坑
不損人代云也是又云某甲識好惡或云古人道舉
即易作麼生代云以貌取人。一日云驀點是什麼
時節代云不可道是蝦蟆蛤蚾或云不是雲門罪過
便起去代云事不孤起師或云己事若明始消他供
養作麼生是你明底事又云舉一明三萬里崖州代
云一切由和尚代前語云飽師或拈起拄杖問僧這
箇汝不得道著作麼生是衲僧孔竅僧無對又云你
若道不得向鼻孔裏道將一句來代云新羅火鐵鄆
州針又云疋上不足因僧來參師拈起袈裟云你若
道得落我袈裟綣繢裏你若道不得又在鬼窟裏坐
作麼生代云某甲無氣力或云不明己底人過在什
麼處代云大人不合如此。一日云放下一句無不
盡代云養子之緣或云不用指東劃西什麼人會佛
法代云三家村裏老翁婆。一日云你若衣缽下坐
縛殺你你若走上來走殺你作麼生是不停之句代
云速或云新羅國裏置將一問來代云便請。一日
云萬法從甚處起代云糞堆頭師或云第一句作麼
生道你若明得陝府鐵牛吞卻乾坤代云謝和尚重
<pb n="252"/>
重相為。一日云作麼生是問中具眼代云瞽。
示眾云舉一不得舉二你若舉二放你舉三代云開
師或云天堂地獄鑊湯鑪炭蓋卻你頭三世諸佛總
在你腳跟下三十年後鼻孔遼天代云不可更作野
狐精見解也。一日云五音六律是有是無代云不
可蝦蟆窟裏作活計師或云一句該通五千餘首蘇
嚕薩訶代云三門頭打鼓佛殿裏行香師或云如今
半夏也敲磕處道將一句來師復云蜜怛哩孤蜜怛
哩智又云蜜怛哩孤蜜怛哩智作麼生代云⿰口部啉又
云磕。一日云三十年後會去在代云黠兒落節或
云頭上霹靂即不問你腳下龍過道將一句來代云
朝起雲夜降雨師問僧德山便棒你道學人還有長
處也無代云無端。一日云一切智智清淨中還有
生滅麼代云夜叉說半偈或云若知去處什麼劫中
無祖佛代云發。
示眾云作麼生是不露鋒骨句代云今時人須是明
明向道始得師乃有頌不露鋒骨句未語先分付進
步口喃喃知君大罔措或云十方國土中唯有一乘
法你道自己在一乘法裏一乘法外代云入又云是。
一日云紐半破三針筒鼻孔裏道將一句來代云
海裏使風山上船或云折半列三針筒鼻孔在什麼
處與我箇箇拈出來看代云上中下或云分疆列土
作麼生道代云文殊自文殊解脫自解脫師或云衲
僧須得巴鼻即識得天下人作麼生是衲僧巴鼻代
云德山棒。
示眾云淺聞即深悟深聞即不悟代云迷逢達磨或
云衲僧須識古人眼作麼生是古人眼代云蝦蟆跳
上天。一日云處處道將一句來代云鬧市裏天子
百草頭上老僧或云暗道將一句來代云藏頭露尾。
一日云將南作北將北作南作麼生道代云由阿
誰或云未打板已前道將一句來代云著什麼來由。
一日云以有為有作麼生免得去代云患師或云
解患非患明得了作麼生是眼代云晝見日夜見星。
一日云明暗為什麼不相管代云難為怪笑或云
過在什麼處得與麼難代云辨。一日云渺漫不分
是什麼人分上事代云不可作沙彌行者見解也師
或拈起拄杖云莫道老和尚瞞你貴之與賤縱橫十
字一時這裏會得了莫辜負老僧代云百鳥為子屈
又云抑與之與師或云見麼自云見又云見什麼代
云花師舉古人云至道無難唯嫌揀擇這箇是僧堂
這箇是佛殿那箇是不揀擇代云何必如此師或云
全抽半抽作麼生道復云作麼生是半抽代云跳出
死蝦蟆又云作麼生是全抽代云案山雷主山雨師
或云你自鈍置第一不得錯舉代云事不孤起。一
日云識得道得出來道看話端道什麼代云識罪或
云作麼生是不再問底句代云今年春氣早夜來陽
鳥啼又云佛殿裏裝香三門前合掌。一日云入夏
來十一日也還得入頭麼作麼生道代云來日十二
師因喫茶拈起茶盞云一口吞盡作麼生代云茶又
喫卻。
示眾云西天二十八祖唐土六祖天下老和尚總出
頭來過在什麼處又云你在此間三冬兩夏忽然出
外有人問雲門老和尚道什麼你向他道什麼代云
驀面唾這野狐精代前語云他不是顛或云古人道
從門入者非寶作麼生是門代云道得也無用處因
聞鼓聲云鼓聲咬破七條又指僧云抱取貓兒來代
云不用別人師問僧行腳事即不問汝三十二相八
十種好道將一句來還有人道得麼代云怛薩阿竭
二千年師或云不問汝叢林言教這箇是天這箇是
地以手指身云這箇是我又指露柱云這箇是露柱
那箇是佛法代云也大難師在僧堂中喫茶拈起托
子云蒸餅饅頭一任汝喫你道這箇是什麼代云乾
狗屎又云茶又喫了也師或云你還識德山麼莫道
<pb n="253"/>
我壓良為賤代云也知和尚因某甲置得師聞齋鼓
聲云你道鼓因什麼置得代云因皮置得師聞齋鼓
聲云你還識得老婆禪麼代云鼓聲喚喫飯去。一
日云古人道巧拙具生殺作麼生是生殺代云疋上
不足疋下有餘。
上堂大眾集已師云大眾齋去卻問僧你道我教伊
去還有過也無代云也不是和尚特地如此師行次
以拄杖打露柱一下云新羅天子𨁝跳上梵天代云
無端師或云世諦不要道佛法道將一句來代云父
子之情。一日云通明底人什麼物與麼來代云莫
教屈著人又云釋迦老子須彌山或云古人道朝朝
抱佛眠起時還共起你道見解朦朧底人作麼生代
云未到問僧云眼中無色識識中無色眼色眼二俱
無何能令見色去卻古人道將一句來代云把將饅
頭蒸餅來又云雪上更加霜又云有什麼師或云幡
竿頭倒卓是第幾機代云打。一日云學佛法底人
如恒河沙百草頭上道將一句來代云俱師因出門
云古人道從門入者非寶汝道從門出者作麼生代
云一師入堂齋次指聖僧供缽問僧云你若喫盡又
在解脫深坑裏你若喫不盡又不唧溜作麼生代云
大眾喫飯次。
上堂云劃斷即不可復云你若不會三十年後莫道
不見老僧代云和尚恐人埋沒代前語云今日上堂
大眾著便師或以拄杖打露柱一下云你作麼生不
說禪復云埋沒人家男女眾無對自云擔枷過狀自
代前語云爭怪得別人師或云湖裏魚變成龍即不
問你作麼生是針眼魚代云點師聞打槌聲云妙喜
世界百雜碎擎缽盂向湖南城裏喫粥代云浴後喫。
一日云什麼語中無世諦什麼語中無地獄代云
天晴日出雨下雷興或云平常心是道你平常道將
一句來代云五箇餬餅三箇䭔。一日云一句辨邪
正忽有人問作麼生是辨邪正底句你作麼生道代
云西天與此土不同或云今日已前不要今日已後
不要正當今日道將一句來代云正好師或云病遇
因即瘥你道遇什麼因道得底道看代云尚或云缽
盂匙箸與露柱相去多少代云分開好又云尋常得
此便。一日云當鋒一句作麼生道代云領或云作
麼生是辨慈風一句代云識取好。一日云迷身一
句作麼生道代云昨日雷聲起今朝陽鳥啼師或云
不用𨁝跳道將一句來代云死蛤蚾也無用處。一
日云作麼生是提婆宗代云西天令嚴此土還較或
云汝道何物具四德代云死貓兒又云把不具底來。
一日云荊棘不彫擇道將一句來代云拈放一邊
或云有一切見底人是什麼人代云三家村裏納稅
漢。一日云不占田地道將一句來代云總屬和尚
或云倒道將一句來看代云訶薩。一日云息節一
句作麼生道代云知時好師或云天下亂走將什麼
過水代云且曬著師或時拈拄杖作射勢云官家進
器械來也看看代云和尚不得放過又云僧堂前師
或云一夜展腳睡天明道將一句來代云何不快起
或云作麼生是赤脫一句代云也大無端。一日云
以有為有此人過在什麼處代云苦或云還有不識
祖師底人麼代云仁義道中又云不患。一日云識
過無過不識過過也不知代云熱或云曹溪路上還
有俗談也無代云二事一時。一日云佛法外置將
一問來代云一箇便多或云既知來處什麼劫中無
祖師代云某甲今年不著便或云寸草不生不學禪
不學道代云是什麼閑或云還有吞不盡句麼代云
蛇師行次以拄杖打露柱一下云什麼處來自云西
天來復云來這裏作什麼自云說佛法乃喝云欺我
唐土人又以拄杖打一下便行卻拈問僧汝道我意
作麼生僧便問秖如師意作麼生代云不用行主又
云師子咬人復問僧秖如當機合下得什麼語代云
<pb n="254"/>
發又云百歲老兒作歌舞。一日云驀劄一句作麼
生道代云因一事長一智或云大藏教將什麼辨代
云點。一日云佛殿為什麼不見僧堂代云痛或云
衲僧鼻孔即不問汝泥裏洗土塊道將一句來代云
但彈指又云衲僧鼻孔又作麼生道代云翫山翫水
師或問僧作麼生是不寂句僧無對師云汝問我與
汝道僧便問作麼生是不寂句師云⿰口部代前語云不
可向鬼窟裏作活計又云作麼生是⿰口部代云會此意
又云文殊五字或云作麼生是入鄉隨俗底句代云
君子可八。一日云作麼生是提綱一句代云雪峰
南趙州北。一日云靈苗不動根過在什麼處代云
誤卻多少人或云一顆圓光明已久作麼生是一顆
圓光代云謝和尚重重相為師或云作麼生是對明
一句代云露師或云非色非聲體上明得是第幾機
代云不可向野狐窟裏作活計。一日云布幔天網
打龍布絲網撈蝦摝蜆你道螺蚌落在什麼處代云
具眼師因卸卻七條語僧云汝道來生莫不會佛法
麼僧無語代云和尚幸是大人又云某甲不敢道復
云為什麼不敢道又云自有和尚在師歲夜問僧餅
餤是羅漢藥石還將得饆饠䭔子來麼僧無對代云
今日東風起師或云你若不相當且向古人建化門
中道將一句來若道不得向異處道將一句來作麼
生道代云前來猶是可。一日云遠即照近即明作
麼生道代云入水始見長人又云更不要也師或拈
拄杖云且向這裏會也有利益也無利益總不會顢
頇佛性儱侗真如代云疋上不足疋下有餘。一日
云萬法從什麼處起代云不可向和尚道蝦蟆口裏
也因齋時聞鼓聲云古人道一切聲是佛聲喚作佛
聲喚作鼓聲代云和尚道了也又云和尚不宜喫麵
因見僧來參師打露柱一下云來這裏瞞我代云但
打露柱一摑云為人自安。一日云至道無難唯嫌
揀擇作麼生是不揀擇又云如來妙色身羅羅李代
云不出代前語云古人道了也因齋時打帳座一下
云這箇喫又打飯床一下云這箇不喫代云一槌兩
當因搬米問僧人擔米米擔人代云總得又云搬米
辛苦猶是可又問僧大橋有多少米僧云七十碩師
拈起拄杖云七十碩米一時在拄杖頭上擔將來即
得若擔不得餓殺你代云不可為小小。一日云有
所說野干鳴無所說師子吼我與麼是野干鳴作麼
生是師子吼代云九九八十一師或云埋沒兩字不
用道著代云深領和尚慈悲又云因某甲所置師或
云善財入門也作麼生道得出去代云朝遊羅浮師
或云餬餅從你橫咬豎咬不離這裏道將一句來代
云今日新麵。一日云有賞有罰道將一句來代云
遇賤即貴天晴日出或云龍潛師溺起自何來作麼
生是不活底句代云有什麼難辨。一日云敲磕一
句作麼生道代云驢生馲𩢷馬生騾或云作麼生得
道斷商量代云來年更有新條在惱亂春風卒未休。
一日云辨得親疏為什麼被親疏所使代云阿誰
置得或云古人道會即途中受用不會即世諦流布
完圞道將一句來代云一錢兩箇二錢三箇。一日
云一句道將來代云疋上不足因夏末問僧初秋夏
末不觸平常道將一句來代云初三十一中九下七
師問僧通身是水阿誰喫代云洎與和尚作笑具。
一日云三日不相見不得作舊時看作麼生代云千。
<other>勘辨</other>
師見新到云雪峰和尚道開卻路達磨來也我問你
作麼生僧云築著和尚鼻孔師云地神惡發把須彌
山一摑𨁝跳上梵天拶破帝釋鼻孔你為什麼向日
本國裏藏身僧云和尚莫瞞人好師云築著老僧鼻
孔又作麼生僧無對師云將知你秪是學語之流代
無語處云和尚秪恐某甲不實又云邏邏哩。問新
到你是甚處人僧云新羅人師云將什麼過海僧云
<pb n="255"/>
草賊大敗師云你為什麼在我手裏僧云恰是師云
𨁝跳僧無對師代前語云常得此便又云一任𨁝跳。
問新到你在南嶽山借我二百錢為什麼不還僧
無對代云今日小出大遇又云今日不著便。問僧
心法雙忘是第幾座僧云第二座師云作麼生是第
一座僧云不敢虧於和尚師不肯代云韶州糴米。
問僧什麼處來僧云摘茶來師云人摘茶茶摘人僧
無對代云和尚道了某甲不可更道。師問僧你是
修造那云是師云盡乾坤是箇屋作麼生是屋主僧
無對師云你問我與汝道僧便問師云薨代前語云
瞞卻多少人來。師問僧汝是湖南出家那僧云是
師云識三門下金剛麼僧云不可更識也師云野狐
窟裏出頭僧無對代云若不出頭代初問處云秖是
箇泥人又云識得這泥人有甚用處又云念某甲新
入眾。師問僧甚處來僧云禮塔來師云祖師道什
麼僧云和尚道什麼師云將謂是箇靈利漢僧無對
代云秖為仁義道中。師問僧甚處來僧提起衲衣
師云我問你甚處來僧云和尚為什麼不領話師便
打代云且喜代前語云和尚休得也未。僧辭師師
云你辭去那云是師云前頭江難過僧云一切臨時
師云蘇盧薩訶代前語云臨行不可無禮去也代後
語云太麤心又云近日世界不好。師問僧甚處過
夏僧云和尚合知師云我即知僧云且道某甲甚處
過夏師云老鼠孔裏出頭僧無對代云道著代前語
云便出去。僧辭師師云莫教敗闕僧云和尚有什
麼事但問師云草賊大敗僧無對代云敗也代前語
云不少。因普請搬米了坐次云近日不唧溜秖擔
得一斗米不如快脫去僧云和尚脫向甚處去師云
嗄僧擬再問師云釘釘了代云灼然代前語云今日
搬米困又云尚近。師問僧還見燈籠麼僧云不可
更見也師云猢猻繫露柱代云深領和尚佛法深心
代前語云好事不如無。問僧近離甚處僧云查渡
師云蹋破多少草鞋僧無對代云可惜草鞋又云不
虛蹋破草鞋。師見飯頭云汝是飯頭麼云是師云
顆裏有幾米米裏有幾顆飯頭無對代云某甲瞻星
望月又云福利門中不得不作。師因齋次問僧你
是甚處人云淮南人又問一僧你是甚處人云京兆
人師拈起蒸餅云我也無可到你淮南人也無可到
你京兆人二僧無對師遂拈蒸餅捩轉云我惜你作
麼生又無對代云不是和尚惜代前語云普同供養
又云且留供養和尚。問僧看甚經云已有人問了
師云你為什麼在我腳下僧云恰是師云伏惟尚饗
代云蒼天蒼天又云將謂韶州無。問僧看什麼經
云般若燈論師云西天金剛座上甚人說佛法僧云
和尚合知師云你夢見麼僧無語代云不獨某甲代
前語云跳出死蝦蟆又云將謂西天無又云墮。因
齋次問僧喫得幾箇餬餅僧云喫得四箇師云你為
什麼鼻孔裏秪有一莖毛僧無對師云脫空妄語代
前語云直須慎初又須護末。因齋次問僧羹受飯
裏飯受羹裏過在什麼處道得別有商量僧無對代
云好羹好飯又云不可道和尚蝦蟆窟裏。因僧辭
師師下座把僧手云著幾錢僧無對師云你問我僧
便問師云都不直半分錢代云有什麼信物送路將
來又云臨行。因見龍藏字問僧龍藏出得箇什麼
僧無對師云你問我與你道僧便問師云出箇死蝦
蟆代云屎臭氣又云饅頭蒸餅。因搬米次師以拄
杖打僧一下云這箇師僧不去搬米是不僧云搬米
入倉了也師云搬米入倉了且置阿誰喫飯僧便出
去師云脫空妄語漢又拈問僧作麼生免得不被主
家道得脫空妄語代云為什麼壓良為賤又云因一
事長一智代是不處云和尚著甚來由。師在僧堂
前問僧這箇鐘子是什麼物作僧無對師云你問我
僧便問師云衲僧作代但打鐘一下云摩訶般若波
<pb n="256"/>
羅蜜又云眾僧堂前。師問修造僧甚處來僧云山
上斫木來師云還斫得合盤麼僧云和尚放某甲過
即道師云放你過作麼生道僧便禮拜師便打代云
某甲也漝麼又云可惜成功不毀又云斫。問僧甚
處來僧云搬柴來師云維那打鼓不搬柴作麼生僧
無對代云錯領又云可惜搬柴工夫又云和尚位處
當人某甲參學又云纔施少許功勞。師問僧甚處
來云山下來師云有幾人僧云四人師豎起拄杖云
總在這裏僧無對代云抑己而已又云誤卻多少人。
問僧喫得幾箇餬餅云三箇師拈起餬餅云這箇
是第幾箇僧無對師云你問我僧便問師云不出代
云欺敵者亡。問僧甚處來僧云湖南來師云夏在
甚處僧云湖南師云開通寺在甚處僧云不會師云
參堂去僧無對代云諾代初語云和尚遠問學人近
對又云纔始新到。師齋次問僧你道缽盂裏多少
飯僧無對代云野又云飽便休又云一杓兩杓。師
見僧齋次問缽盂匙箸拈向一邊把將餛飩來僧無
對代云好羹好飯又云休。問僧看什麼經僧拈起
經師云鬼窟裏出頭僧云和尚見箇什麼師云贓物
見在僧無對代云仁義道中不合如此。問僧看什
麼經僧云般若經師云經中道一切智智清淨是麼
僧云是師云你眼為什麼穿過石榴樹僧云古人何
在師云古人即知是你不知僧無對代云大有人不
識勢。師問僧甚處來云嶺中來師云夏在甚處僧
云招慶師云招慶有何言句僧近前應諾師云一不
成二不是僧無對師云灼然代云秖守是。師因齋
次拈起餕餡謂僧云擬分一半與你又卻不分僧云
為什麼不分師云為你打野榸代云將食與人也不
惡又云謝和尚供養又云和尚無端作麼。師因喫
茶次云茶作麼生滋味僧云請和尚鑒師云缽盂無
底尋常事面上無鼻笑殺人僧無對師云趁隊噇飯
漢代云秖守是又代以茶便潑又云且待某甲點一
碗茶。師問僧甚處過夏僧云和尚合知師云我即
知僧云且道某甲甚處過夏師云不消一劄代云更
不消也。問僧看什麼經僧應諾師云因甚失卻僧
云某甲甚處失卻師云自領出去代云同路又云和
尚大人不合自作。問僧完圞餅角子即不要你半
截底把將來僧應諾師云這箇是完圞底把將來代
云齋與不齋當來無礙又云檀越所修福。師問新
到什麼處來僧云郴州師云夏在甚處僧云荊南分
金師云分得多少僧展兩手師云這箇是瓦礫僧云
和尚莫別有麼師云乾屎橛一任咬代云若不言瑕
爭得玉轉。問僧看什麼經僧云瑜伽論師云為甚
義墮僧云什麼處義墮師云自領出去代云悔不先
下手。問僧曾講百法論是不僧云是師云為什麼
脫空妄語代云事不孤起又云著。因為亡僧唱衣
次問僧如今唱衣亡僧還向這裏麼代云勞煩大眾
不能等候打遍槌去也。問僧甚處來僧云搬柴來
師云搬得多少轉一宿覺僧云二十轉師云你為什
麼打落當門齒僧無對師便打云學語之流代云也
知和尚佛法身心又代前語云搬柴早是辛苦。問
僧看什麼經其僧卻指傍僧云和尚問何不袛對師
云露柱為什麼倒退三千里僧云豈干他事師云學
語之流代云洎合不識勢又代珍重便出又云著者
非一。師在西京時問僧你是甚處人僧云于闐國
人師云還到西天麼僧云到師拈起拄杖云掣電之
機不問你還到這裏麼僧云不會師呵呵大笑代云
深領和尚降尊就卑又云將謂此土無又云勳。問
新到甚處來僧云南嶽來師云觀音為什麼入洞庭
湖裏去僧云某甲初心不會師云參堂去代云諾又
云惑著多少人來又云和尚問觀音某甲對彌勒。
師齋次問僧半夜搬柴即不問你齋時將什麼喫飯
僧拈起缽盂師以拄杖打落僧無語代云引又云兩
<pb n="257"/>
片皮又云匙箸缽盂手巾單子。因喫茶次問僧你
是柴頭不僧云是師云更勸一甌茶代云辛苦受盡
又云功不浪施又云和尚念某甲辛苦。問僧你是
園頭不僧云是師云蘿蔔為什麼不生根僧無對代
云雨水多又云不解悅豫使人。問僧你是甚人僧
云知客師云客來將何衹待僧云隨家豐儉師云這
箇是瓦碗竹箸客來將何祇待僧云謝和尚慈悲師
云蝦跳不出斗僧無對師云你問我僧便問將何祇
待師便打代初問處便打又云一盤飯兩碗茶又云
貪觀天上月。師問僧你是甚處出家僧云趙州孫
師云師翁是甚處人代云喫飯老和尚。師因見水
磨題梁云永為不朽後即破損師問僧既是永為不
朽為什麼卻被水推僧無對代云不因一事難長一
智又云堯舜之君猶稽于化。師問僧不惹泥水作
麼生道代云南山打鼓北山舞。因齋次問僧這裏
還有超佛越祖之談麼僧云有師云什麼處去也僧
無對代云新羅國裏又云和尚恐某甲不實代前語
云喫飯時不合與麼道。師問柴頭你為什麼拽折
大梁鋸僧云無師云無即休代云彼此又云平地又
云也知和尚為頭首辛苦。師問僧甚處來僧云南
嶽來師云我此間不曾與人葛藤近前來僧乃近前
師云去代云念學人遠來又云今日無彩。因僧在
師前立以拄杖打一下其僧迴首師展手云把錢來
僧無對代云若不轉頭爭知後事又云但驀面唾。
因入廚問菜頭云鍋裡多少茄子僧無對師云你問
我與你道僧便問師云消不得代云一桶又代後語
云是。因普請歸三門下問僧困作什麼面目僧云
和尚合知師云我即不知僧卻問困作什麼面目師
拈拄杖云遇長即長遇短即短僧云未審困與麼道
和尚與麼道師云我也知你親僧無對代云爭知又
代前語云老少黃白。師問飯頭佛是千百億化身
你每日作飯一杓幾箇釋迦老子僧無對代云一僧
一升米又云今日齋飯較細。問僧甚處來僧云南
華塔頭來師云祖師有什麼言句僧云有師云不得
錯舉僧云請和尚領話師云我道你一不成二不是
代云和尚大殺教令。問磨頭人打羅羅打人僧無
對代云近來喫麵多又云客來須看賊來須打。問
僧什麼處來僧云南華塔頭來師云還見祖師麼僧
云用見作什麼師云你又去那裏作什麼僧云有什
麼過師云既去無過見有什麼過僧無對代云若不
如是爭知慈悲。問僧甚處來僧云赴齋來師云將
嚫錢來僧云和尚欠少箇什麼師云你又欠少箇什
麼僧云不欠少師云不欠少又赴齋作什麼僧無對
代云何妨又云趁塊。問僧你是向北人僧云是師
以一摑僧無對師云你問我僧卻問和尚甚處人師
又以一摑僧無對代前問處打一摑又代後云仁義
道中。有僧粥後來見師師云喫粥了也未僧云了
也師云咬著露柱麼僧云咬著師云看硬著你僧無
對代云也知和尚恐人不實又云硬阿誰。師因開
門有僧便入師驀胸擒住云有甚麼事僧云有什麼
事師以一摑僧無對代云退己進於人為存賓主禮
代擒住處云驀面唾這野狐精又代云因學人置得。
師指露柱問東京僧你鄉中還有這箇麼僧云有
師云喚作什麼僧云喚作露柱師云三家村裏老翁
也解與麼道僧無對代云本色。師見僧來乃舉起
拳作打勢僧近前作受勢師與一摑僧無對代云便
出去又云一彩兩賽又代云行因招禍又云謝重重
相為。問僧甚處來僧云大普請搬柴來師云小普
請為什麼不到僧無對代云依前又是大普請又云
辛苦受盡。問新到甚處來僧云不敢師云放你三
十棒僧無對代云某甲也漝麼又云可惜許七間法
堂。問僧甚處來云荊南來師云夏在什麼處僧云
分金師云有事相借問得麼僧云便請師云鷂子過
<pb n="258"/>
新羅僧無對代云是於借問處代云鷂子過新羅。
師在僧堂內喫茶問設茶僧云什麼處安排僧指板
頭云在這裏師云你更設一堂茶始得僧無對代云
近日錢難得又云小財不去大財不來又云上閒下
板頭。問僧甚處來僧云郴州師云夏在什麼處僧
云西禪師云說什麼法僧展兩手垂兩邊師便打僧
云某甲話在師卻展兩手僧無對師打趁出代云便
出去。問僧甚處來僧云南華禮塔來師云莫脫空
僧云實去來師云五戒不持僧無對代云彼此不出。
因齋次問僧盂裏幾餅餅裏幾盂僧拈起餅師云
問著箇老婆僧無對代云不消又於問處云大眾喫
飯次。師因普請入柴寮云老底不用去還有老底
麼僧云有師云在什麼處僧乃推出一僧師云這箇
猶是後生僧無對代云若與麼卻普請去始得。師
因喫茶次云什麼人接盞子有僧便接師云村裏老
翁拜冬至僧無對代云秪為行仁義卻招禍及身。
有僧來參師問曾聽講來麼僧云是師云見說有唯
識論是不僧云是師云非非想天說箇什麼僧云不
會師云且念文書代云禪師愛欺座主又云吽㗶又
云維摩頭法華尾。有僧辭師師云甚處去僧云湖
南去師云前頭津鋪難過僧云某甲有隨身公驗師
云這箇是念上大人僧無對代云小小村鎮不足可
言又云和尚大殺代前語云便珍重出去。師問新
到云把將公驗來僧云有人問了也師云由是念上
大人僧云莫錯師云草賊大敗僧無對代前語云且
存仁義代後語云大似村鎮頭又云久嚮。問僧一
切聲是佛聲一切色是佛色拈卻了也與我道僧云
拈卻了也師云與麼說驢年會麼僧無對代云君子
一言代初語云狂又云不存少許佛法身心。問僧
甚處來僧云摘茶來師云摘得幾箇達磨代云新茶
宜少喫又云因摘春茶不廢功力。因僧辭師師云
甚處去僧云虔上去師云打野榸漢代云珍重又云
臨行。因曬麥問僧曬了也未僧云了也師云饅頭
從你橫咬豎咬不離這裏道將一句來代云新麥麵
少喫又云三事蒸作餬餅糖餅。問僧看什麼經云
顯揚聖教論師云適來一問為什麼照不著僧云什
麼處照不著師云夢見顯揚聖教麼代云若不如是
爭見當人又云照不著。師問看經僧表首是什麼
字僧拈起經師云我也有僧云和尚既有為什麼卻
問師云爭奈與麼何僧云有什麼過師云自屎不覺
臭代云今日方知又云德山拄杖子胡狗又云和尚
此問大殺靈利。鼓山有小師久在崇壽卻歸嶺中
到保福處相看保福知來卻入帳子內衲衣蓋頭坐
僧云和尚出汗那不對有僧舉似師師云見成公案
不能折合代云鈍置殺人又云草賊大敗。師問僧
看什麼經僧云咒師云與麼語話未有主在僧云和
尚莫錯師云自領出去代云便出去。問僧我有箇
不露鋒骨底句作麼生有長老云收師云與麼道得
一半代云深領和尚慈悲又云句[妳-女+口]又云洎不別處。
因修藏問僧作麼生是藏僧應諾師云這箇是藏
腳還我藏來僧無對代云爭得不修藏又云王。問
新到甚處過夏云雲蓋師云多少人僧云七十人師
云你為什麼不在數代云新到分上未受與麼又云
恐久住瞋。問僧甚處來僧云郴州師云你為甚麼
失腳代云魯般門下弄大斧又云客是主人相。問
僧甚處來云查渡師云你為什麼蓋不著僧云和尚
莫塗糊某甲師云蝦跳不出斗代云新到便蒙和尚
重重嚴飾又云見面。問僧古人道無邊剎境自他
不隔於毫端新羅日本與這裏作麼生云不別師云
入地獄代云不可作地獄見解又云爭得玉歸。問
僧你不得鈍置我僧云和尚因什麼到與麼地師云
我鈍置你猶可你鈍置我更殺代云事不孤起又云
和尚也大無端又云某甲甚處不下馬。問僧你諸
<pb n="259"/>
人行腳道我知有與我拈三千大千世界來眼睫上
著僧云諾師云錢塘為什麼去國三千里僧云豈干
他事師云這掠虛漢代云和尚倚勢欺人又云常得
此便。問僧甚處來僧云南華塔頭來師云還見祖
師麼僧云南華橋折師云南嶽石橋又作麼生僧無
對師云學語之流代云便出去又云上也。問僧甚
處來僧云涅槃堂裏來師云亡僧還喫飯麼僧云不
喫師云活人還喫飯麼僧無對代云一杓兩杓又云
欠他一箇餬餅也不得又云也能祗對。師問僧講
律來是麼僧云是師云律鈔中說大小乘無分別作
麼生是無分別僧無對代云靈樹置將一句來。師
問僧法身還喫飯麼僧云諸方老宿不肯法身無形
無相作麼生喫師云與麼道夢見法身麼僧云有不
肯處作麼生師云自不知乃云法身喫飯又代云將
謂有衲僧孔竅猶是潑屎潑尿復云灼然百千人中
未有一人到此境界自云和尚作麼生代云咄這有
頭無尾漢。師問僧三藏聖教古今老和尚憑箇什
麼照僧云高也著低也著師云你與麼不得代云得
與麼狼籍生。因鑄鐘歸山齋了請師打鐘師打了
大眾打師問僧打鐘圖甚麼僧云喚和尚喫飯師不
肯代云譬如閑又云息苦停酸。師入京朝覲歸至
大橋山門煎茶迎師師喫茶果次僧侍立師語二參
隨僧云是你京中無可喫乃拈一楪果子與一僧其
僧接得便去又語一僧云我不與你僧無對師云那
裏也有也其僧又無對別有僧出云某甲今日也隨
和尚來請一分得麼師云嗄僧云某甲罪過觸忤和
尚師云我不能唾得你僧無對代前語云也知果子
少兩人共一楪又云未到山便蒙和尚管顧代後語
云某甲更是。師歸山受大眾參了乃云我離山得
六十七日問你六十七日事作麼生眾無對代云和
尚京中歸無信物又云和尚京中喫麵多。因數僧
來參師問作什麼來云搬柴來師云歸向北去不得
辜負老僧僧無對師復云來來三愚共成一智作麼
生代云一畝地代前語云不因一事不長一智。因
齋次云今日喫飯不得遷化去也排比唱衣僧無對
師復云你問我僧便問將什麼唱師云驢年摸著麼
又云我與你三家村裏葛藤更問僧又問師擎起碗
云這箇是定州碗子一唱三十文代前語云錢是足
陌。因齋次問僧你道人喫飯飯喫人僧無對師云
你問我與你道僧乃問師云謝你答話代前語云不
因喫飯難得此言。因僧隨師出三門師問古人道
大用現前不存軌則作麼生是不存軌則僧無對復
云你問我與你道僧便問師引聲云釋迦老子來也
僧又無對師遂行數步以拄杖打松樹一下云嗄嗄
會麼僧云不會師云你與麼驢年會麼代前語云多
華樹嘲無半子代後語云由是。師因見僧量米乃
問籮裏多少達磨僧無對師云你問我僧便問師云
斗量不盡代云因一事長一智又代趯卻米籮便行。
因園頭請師喫茶師云你若煎茶我有箇報答你
處園頭無對師云汝問我與汝道園頭云請師報答
師云多著水少著米代云得人一牛還人一馬又云
金字茶六百錢一斤。師因齋次拈起蒸餅云我這
箇秖供養向北人是你諸人總不得時有僧問某甲
為什麼不得師云鈍置殺人代云某甲猶可代前語
云雨彩一賽。問僧古人道直須一句下悟去作麼
生僧云直須一句下悟去師云你為什麼鼻孔裏袛
對我僧云某甲什麼處是鼻孔裏衹對師云夢見代
云某甲慎初和尚護末又云南柯又云少喫又云戒
文一切總不犯。師問侍者客來將什麼接待侍者
無對代云和尚要拄杖即道。因歲日在堂中點茶
師問僧設羅漢齋得生天福你得飯喫僧無對師云
你問我與你道僧便問為什麼與麼道師云先來不
著便如今著屎潑代前語云非唯施主某甲也蒙。
<pb n="260"/>
因聞鼓聲問僧打鼓為什麼人僧無語師云你問我
僧便問師云打鼓為三軍不為你代云柴不辦。師
坐次有僧非時上來師云作什麼僧云請益師云你
有什麼疑僧云某甲曾問和尚一宿覺搬柴柴搬一
宿覺師乃敲椅子三下云你作麼生會僧云一切臨
時師乃揎拳云我共你相撲一交得麼僧無對次日
其僧再上值師漱盥次師乃將水碗過與僧云送去
廚下著其僧送去了卻來師見來乃從後門出去其
僧云比來請益卻得一口碗。問僧作麼生是打靜
一句僧云誰敢出頭師云你問我僧便問師以拄杖
劃地一下。問僧將什麼轉大藏教僧云莫越於此
師云拈卻菩提換卻涅槃又作麼生僧云今日七明
日八師云依稀似佛莽鹵如僧。因僧請喫湯次師
云作麼生僧無對師云你問我僧便問師以湯滴云
一滴落地萬神俱醉會麼僧云不會師云不會即禮
拜著。因見僧商量次師打床一下僧默然師云作
麼生是打靜一句僧云出頭即𠍹𦤻師云三十年後
不得錯舉。因供養羅漢問僧今夜供養羅漢你道
羅漢還來也無僧無對師云你問我與你道僧便問
師云換水添香僧云與麼即來也師云有什麼饅頭
䭔子速下來。師拈拄杖問僧這箇是什麼僧云拄
杖子師云入地獄。師見僧乃召來來僧便來師云
蒼天蒼天僧無語師云蒼天本是你哭為什麼卻我
哭。因入菜園見糞堆上牌子問僧道什麼僧無對
師云你問我僧便問師云恐人無信。問修造庵主
云佛殿拆了也忽然施主來將何瞻敬菴主合掌師
云奴見婢殷勤。因聞蚊子叫問僧蚊子吞卻祖師
也僧云非蚊子吞祖師祖師亦吞蚊子師不肯乃云
你問我僧便問師云何怪香林云為渠有分。師問
洞山聰近離甚處洞山云查渡師云夏在甚處洞山
云湖南報慈師云甚時離彼洞山云去年八月師云
放你三頓棒洞山至來日卻上問訊云昨日蒙和尚
放三頓棒不知過在什麼處師云飯袋子江西湖南
便習麼去洞山於言下大悟遂云某甲自今已後向
無人煙處卓箇草菴不蓄一粒米不種一莖菜接待
十方往來知識與他出卻釘去卻楔除卻膱脂帽子
脫卻𡰊臭布衫教伊灑灑地作箇衲僧豈不俊哉師
云飯袋子身如椰兒大開與麼大口。問僧佛法還
有長短也無僧云這簾子長五尺師云這箇是簾子
那箇是佛法僧云喚什麼作簾子師云脫空妄語漢。
因一日齋晚僧看廚庫而立師見乃打一棒僧回
首師云文殊普賢香積世界去也。問僧看什麼經
僧云般若經師云作麼生是清淨僧云共和尚商量
了師云驢年夢見又云來來更共你葛藤蚊幮裏藏
身東海鯉魚𨁝跳上三十三天作麼生僧云和尚與
麼道即得師云這虛頭漢。問僧看什麼經僧云般
若經師云作麼生是清淨僧云甚處不清淨師云繩
床入枇杷樹裏去也見麼僧云和尚莫瞞人師云瞞
人且置你道我作麼生僧無對師云這掠虛漢。師
因見僧在殿角立次乃拍手一下云佛殿露柱走入
廚庫去也僧回首看師云見你不會卻來袛候佛殿。
因僧侍立次師云不問有言不問無言你作麼生
道僧無語師云你問我僧便問師喚小師某甲小師
應諾師云你又得箇師弟也。師問僧今日搬柴那
僧云是師云古人道不見一法是你眼睛乃於搬柴
處拋下一片柴云一大藏教秪說這箇。師於普請
處謂眾云今日困有解問話底置將一問來若不問
向後鼻孔遼天莫道我瞞你。師問僧轉金剛經那
云是師云一切法即非一切法是名一切法乃拈扇
子云喚作扇子是名拈了也在什麼處從朝至暮顛
倒妄想作麼。因喫茶次問僧色香味觸具四塵你
道茶具幾塵僧無語師云不得辜負我。師因見僧
看經乃云看經須具看經眼燈籠露柱一大藏教無
<pb n="261"/>
欠少拈起拄杖云一大藏教總在拄杖頭上何處見
有一點來展開去也如是我聞十方國土廓周沙界。
師問僧從苗辨地因語識人作麼生僧云不錯師
云不敢。因僧設齋師云你是甚處人僧云某處人
師云報典座與阿師設齋。師因喫茶次問僧曹溪
路上還有俗談也無僧云請和尚喫茶師云靜處薩
婆訶。師問僧餬餅是什麼人做僧拈起餬餅師云
這箇且放一邊長連床上學得來餬餅是甚人做僧
云和尚莫瞞某甲好師云這虛頭漢。師行次一僧
隨後行師豎起拳云如許大栗子喫得幾箇僧云和
尚莫錯師云是你錯僧云莫壓良為賤師云靜處薩
婆訶。師問直歲今日作甚來直歲云刈茅來師云
刈得幾箇祖師直歲云三百箇師云朝打三千暮打
八百東家杓柄長西家杓柄短作麼生直歲無語師
以拄杖打趁。因僧齋歸師問齋主有什麼供養僧
豎起拳師云我這裏問你即恁麼僧堂前有人問你
作麼生道僧云一切臨時師云學語之流。師問僧
你作什麼僧云涅槃頭師云還有不病者麼僧云不
會師云恁麼不會不恁麼不會僧無語師云汝問我
僧便問作麼生是不病者師指傍僧。有南雄僧上
白疊一段師云汝道我向什麼處著僧無語師代云
拄杖頭上師卻問傍僧你在南雄時識此僧麼僧云
識師云喚去茶堂內喫茶。師問僧不占田地句作
麼生道僧云不會師云不會且作韶州客。師問僧
喫得幾箇餬餅僧云忘卻師云喫了忘卻未喫忘卻
僧云忘卻說什麼喫與未喫師云是你忘卻甚處得
來。師問僧你從向北來還曾遊臺麼僧云是師云
關西湖南還曾見長嘴鳥說禪麼僧云不見師拈起
拄杖以口作吹勢引聲云禪禪。師問僧甚處過夏
僧云和尚實問即道師云作賊人心虛。舉臨濟三
句語問塔主秪如塔中和尚得第幾句塔主無語師
云你問我塔主便問師云不快即道塔主云作麼生
是不快即道師云一不成二不是。師一日從方丈
出有僧過拄杖與師師接得卻過與僧僧無語師云
我今日著便僧云和尚為什麼著便師云我拾得口
喫飯。師問僧甚處來僧云崇壽來師云崇壽有何
言句僧云崇壽指凳子謂眾云識得凳子周匝有餘
師云我即不與麼僧云和尚又如何師云識得凳子
天地懸殊。師問堂中首座云你道乾坤大地與汝
自己同別首座云同師云一切物命蛾蛘蟻子與你
自己同別首座云同師云你為什麼干戈相待。因
在醋寮內指云這一甕醋得與麼滿那一甕醋得與
麼淺僧云人貧智短馬瘦毛長師大笑而出。問座
主講什麼經座主云涅槃經師云涅槃具四德是不
座主云是師拈起碗子云這箇具幾德座主云一德
也無師云古人因甚與麼道座主云古人與麼道如
何師敲碗子云會麼座主云不會師云且講經著。
因齋次有僧侍立師云你還飽也未僧無語師拈拄
杖云拄杖卻飽。
<other>十二時歌</other>
 夜半子愚夫說相似  雞鳴丑癡人捧龜首  平旦
寅曉何人  日出卯韓情枯骨咬  食時辰歷歷明
機是誤真  禺中已去來南北子  日南午認向途
中苦  日昳未夏逢說寒氣  晡時申張三李四會
言真  日入酉恒機何得守  黃昏戌看見時光誰
受屈  人定亥直得分明沉苦海 
<other>偈頌</other>
 雲門聳剔白雲低水急遊魚不敢棲入戶已知來見
解何勞更舉轢中泥 
 藥病相治學路醫扶籬摸壁小兒戲幽谷不語誰人
測管解師承孰不知 
 康氏圓形滯不明魔深虛喪擊寒冰鳳羽展時超碧
漢晉鋒八博擬何憑 
<pb n="262"/>
 是機是對對機迷闢機機遠遠機棲夕日日中誰有
挂因底底事隔情迷 
 太陽溢目極玄微誰人說道我渠非句中有路人皆
響覿面難遭第一機 
 丱歲依山人事稀松下相逢話道奇鋒前一句超調
御擬問如何歷劫違 
 翫古松高雲不齊鴻鶬鶴抱幾年棲剖𣫘同時殊有
異羽張騰漢碧霄低 
 萬象森羅極細微素話當人卻道非相逢相見呵呵
笑顧佇停機復是誰 
 話盡途中事言多何省機貴人言是妙上士見知虧
大道何曾討無端入荒草卷來復卷去不覺虛生老
上不見天下不見地塞卻咽喉何處出氣笑我者多
哂我者少 
 喪時光藤林荒圖人意滯肌尪 
 舉不顧即差互擬思量何劫悟 
 咄咄咄力韋希禪子訝中眉垂 
<other>大師遺表</other>
伏聞有限色身詎免榮枯之歎無形實相孰云遷變
之期既風燈炬焰難留在水月空華何適罔避典彝
之咎將陳委蛻之詞臣中謝伏念臣跡本寒微生從
草莽爰自髫齔切慕空門潔誠誓屏於他緣銳志唯
探於內典其或忘餐待問立雪求知困風霜於十七
年間涉南北於數千里外始見心猿罷跳意馬休馳
身隈韶石之雲頭變楚山之雪以至榮逢景運屢沐
天波詰道談空誓答乾坤之德開蒙發滯星馳雲水
之徒獲揚利益之因迥自聖明之澤加以聯叨鳳詔
累對龍庭繼奉頒宣重疊慶賜撫躬惆悵殞命何酬
不謂臣駑馬年衰難勝睿渥遽縈淪於疲瘵唯待盡
於朝昏星漢程遙遐眄而纔瞻北極波濤去速迴眸
而已逐東流伏願鳳曆長春扇皇風於拂石之劫龍
圖永固齊壽考於芥子之城臣限餘景無時微躬將
謝不獲奔辭丹闕祝別彤庭臣無任瞻天戀聖激切
屏營之至謹奉表以聞。
<other>遺誡</other>
夫先德順化未有不留遺誡至若世尊將般涅槃亦
遺教敕吾雖無先聖人之德既忝育眾一方殆盡不
可默而無示吾自居靈樹及徙當山凡三十餘載每
以祖道寅夕激勵汝等或有言句布在耳目具眼者
知切須保任吾今已衰邁大數將絕剎那遷易頃息
待盡然淪溺生死幾經如是非獨于今矣吾自住持
已來甚煩汝等輔贊之勞但自知媿耳吾滅後置吾
於方丈中上或賜塔額秪懸於方丈勿別營作不得
哭泣孝服廣備祭祀等是吾切意蓋出家者本務超
越毋得同俗其住持等事皆仍舊貫接諸來者無失
常則諸徒弟等仰從長行訓誨凡係山門莊業什物
等並盡充本院支用勿互移屬他寺教有明旨東西
廊物尚不應以互用汝當知矣或能遵行吾誡則可
使佛法流通天神攝衛不負四恩有益於世或違此
者非吾眷屬勉旃勉旃大期將迫臨行略示遺誡努
力努力好住還會麼若不會佛有明教依而行之。

<talk>石門文字禪序</talk>
夫自晉宋齊梁學道者爭以金屑翳眼而初祖東來
應病投劑直指人心不立文字後之承虛接響不識
藥忌者遂一切峻其垣而築文字於禪之外由是分
疆列界剖判虛空學禪者不務精義學文字者不務
了心夫義不精則心了而不光大精義而不了心則
文字終不入神故寶覺欲以無學之學朝宗百川而
無盡歎民公南海波斯因風到岸標榜具存儀刑不
遠嗚呼可以思矣蓋禪如春也文字則花也春在於
花全花是春花在於春全春是花而曰禪與文字有
二乎哉故德山臨濟棒喝交馳未嘗非文字也清涼
<pb n="263"/>
天台疏經造論未嘗非禪也而曰禪與文字有二乎
哉逮於晚近更相笑而更相非嚴於水火矣宋寂音
尊者憂之因名其所著曰文字禪夫齊秦搆難而按
以周天子之命合遂投戈臥鼓而順於大化則文字
禪之為也蓋此老子向春臺擷眾芳諦知春花之際
無地寄眼故橫心所見橫口所言鬥千紅萬紫於三
寸枯管之下於此把住水泄不通即於此放行波瀾
浩渺乃至逗物而吟逢緣而詠並入編中夫何所謂
禪與文字者夫是之謂文字禪而禪與文字有二乎
哉噫此一枝花自瞿曇拈後數千餘年擲在糞掃堆
頭而寂音再一拈似即今流布疏影撩人暗香浮鼻
其誰為破顏者。
明萬曆丁酉八月望日釋達觀撰

<other>石門文字禪目錄</other>
卷一之八
古詩
卷九
排律五言律詩
卷十之十三
七言律詩
卷十四
五言絕句六言絕句
卷十五之十六
七言絕句
卷十七
偈
卷十八之十九
贊
卷二十
銘詞賦
卷二十一之二十四
記序記語
卷二十五之二十六
題
卷二十七
跋
卷二十八
疏
卷二十九
書塔銘
卷三十
行狀傳祭文
目錄（終）
<sarticle><article>石門文字禪卷第一</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>古詩</other>
<other>謁狄梁公廟</other>
 九江浪粘天氣勢必東下萬山勒回之到此竟傾瀉
如公廷諍時一快那顧藉君看洗日光正色甚閒暇
使唐不敢周誰復如公者古祠蒼煙根碧草上屋瓦
我來春雨餘瞻歎香火罷一讀老范碑頓塵看奔馬
斯文如貫珠字字光照夜整帆更遲留風正不忍掛 
<other>謁蔡州顏魯公祠堂</other>
 開元天寶政多暇孽臣姦驕濁清化尺八橫吹入醉
鄉國柄倒持與人把漁陽番將易漢官在廷之臣無
諫者蟠龍衣錦光照眼更覺霓裳韻和雅叛書夜到
華清宮狩呂骨驚天子訝二十四城陷同日長嗟乃
爾忠臣寡鬧傳平原城壁堅穴鼻可以牿牛馬譬如
灩預屹中流江勢遠來波倒射吾知守職事主耳行
藏初不較用捨公時風姿入睿想貫日精誠震天下
我行上蔡黃犬門驚風急雪吹平野嬌鴉暮集村不
<pb n="264"/>
囂古祠窈窕連桑柘聖朝亦旌異代忠軒然眉鬚入
圖畫和如戲泚盧杞題儼若夢令希烈怕至今握拳
透爪地想見怒詞猶慢罵聲光自與日月爭事之成
敗其天也此詩我欲掃東壁入字端宜擘窠寫便覺
雲收六合陰春隨喜色生晴野 
<other>同彭淵才謁陶淵明祠讀崔鑒碑</other>
 武王既伐紂乃不立微子雖有去惡仁終失存商義
夷齊不肯臣甘作首陽死下視莽操輩欺孤奪幼稚
汗面亦戴天特猴而冠耳桓公弄兵權劉裕竊神器
先生於此時抽身良有以袖手歸去來詩眼飽山翠
追還聖之清太虛絕塵滓長恨千載心斷絃掩流水
崔子果何人賞音乃知此與君讀此碑相視一笑喜 
<other>題李愬畫像</other>
 淮陰北面師廣武其氣豈止吞項羽君得李祐不肯
誅便知元濟在掌股羊公德化行悍夫臥鼓不戰良
驕吳公方沈鷙諸將底又笑元濟無頭顱雪中行師
等兒戲夜取蔡州藏袖裏遠人信宿猶未知大類西
平擊朱泚錦袍玉帶仍父風拄頤長劍大梁公君看
鞬櫜見丞相此意與天相始終 
<other>同景莊游浯溪讀中興碑</other>
 上皇御天功最盛生民溫飽臥安枕醉憑豔姬一笑
適薄夫議之無乃甚長安遮天胡騎塵潼關戰血深
沒人哥舒臣賊不足惜要臠國忠如膾鱗蒼黃去國
食不暇馬嵬賜死謝天下反身罪己成湯心奈何猶
有譏之者取非其子又遽忽靈武君臣無怍容何須
鳴咽讓袞服自控歸鞍八尺龍誰磨石壁湘江上楷
拭雲煙濺驚浪龍蛇飛動忠義詞顏元色莊儼相向
與君來游秋滿眼閒行古寺西風晚道人興廢了不
知但見游人來讀碑 
<other>陳氏貫時軒</other>
 春風著萬物粉飾相明鮮雪霜摧壓之不情如世權
問誰不可犯揖此蒼王椽斫頭未易屈槍地猶傲然
相逢凋零中秀色披晴煙陳侯我輩人逸氣傾群賢
開軒冷相向酬酢忘歲年我來作風聽夜雨雜山泉
攜被願假宿與子對床眠 
<other>洞山祖超然生辰</other>
 希郎真吾道門友初見忘年今耐久天機深穩道骨
清詩句誰令愕人口可憐佳處未全知但見茲篇氣
渾厚我生癡魯人所棄洞視胸中了無有但忻所至
有青山依倚叢林遮百醜君才一籌勝卻我胡為包
腰反隨後人生嗜好調自殊海上舊聞人逐臭江南
長憶好雲泉今日雲泉長入手萬頃蒼然几桉間作
詩舉以為君壽理毫聊為試冰華小字明窗看揮肘 
<other>懷慧廓然</other>
 蕭蕭暑雨過空山成夜晴月出東南峰娟娟風露清
飛螢自開合寒蟬亦悲鳴興來忽獨往聽此落＆CB21729;聲
永懷西湖上絕景玉壺明松際翛然姿振策自經行
即欲呼就語忽隔千里程何時徑尋子夜航過臨平
呼猿何足道摩雲亦虛名未若擇法眼能識廓然兄
應知像教末大法欲欹傾談笑復一出要使萬世驚
燈火作朝夕已有相似情願隨人天會仰看辯縱橫 
<other>同超然無塵飯柏林寺分題得柏字</other>
 沙村宿雨餘炊煙淡寒色山墟蠶市休野飯漁舟隔
忽逢柳際門知有道人宅扣扉山荅響童子出迎客
空庭竟何有凍死千歲柏鐘鳴食時至老僧揖就席
香粳定宿舂露葵應曉摘羌飢一飯美何啻萬錢直
風軒納山翠引手捫石壁愛此玉崔嵬歲久自崩折
下有洄渦泉甘涼冰齒頰勿輕一脈微去漲萬頃澤
吾行無疾徐住佳去亦得欲收有聲畫絕景為摹刻
興來勿復緩轉顧成陳跡 
<other>次韻超然游南塔</other>
 遶塔不忍去新涼生早秋不見江西月一水空悠悠
龕燈耿晝影遺像青雙眸永懷皇祐間曾此狎沙鷗
<pb n="265"/>
往事已陳跡豐碣撐高樓公昔從吾祖來往亦風流
但餘松菊在井白遺林丘高風不可攀落日令人愁
倚杖哦清詩溪風波白頭脈脈不能語歸心浩難收
今已不如古無復相綢繆何當效船子華亭從釣舟 
<other>大雪戲招耶溪先生鄒元佐</other>
 昨夜顛風吹裂石曉來雪片大如席耶溪先生醉不
知擁絮雷霆喧鼻息癡奴搥門呼不膺但聞含糊語
呵叱先生行世如行川虛舟觸人無怨言逢人覓錢
即沽酒得錢不謝猶傲然我欲看君墮幘醉便覺兩
頰微渦旋款段自能馱醉起歸路逆風吹凍耳入門
兒女啼飢寒瞪目瞠然作直視 
<other>送英老兼簡鈍夫</other>
 靈源道價壓四海骨相正似陳睦州去年龍山同坐
夏時君亦來從我游鬧傳詩膽抵身大時吐佳句凌
湯休故山歸去恰千里繭足過我不肯留行看海上
荔子熟落枝丹顆無人收應共鈍夫行樹下未輸分
柿獨風流 
<other>次韻龔德顏柳帖</other>
 顏柳以字名畫畫法可究後世何寂寥此輩了無有
皆云學未至妙不應心手那知斯人徒德高名往就
字工德不修名與身俱朽吾子佳少年俊氣駒方驟
新詩作行草開軸龍蛇走坐客口為愕我亦知肯首
積墨如陂池積筆高隴阜學之不至顏要亦終至柳
此詩聞東坡請君書座右 
<other>神駒行</other>
 沙丘牝黃馬已死俗馬千年不能嗣忽生此馬世上
行神駿直是沙丘子紫燄爭光夾鏡眸轉顧略前批
竹耳雪蹄卓立尾蕭梢天骨權奇生已侶綠絲絡頭
沫流觜繡帕搭鞍初結尾決驟意態欲騰驤奔逸長
鳴抹千里 
<other>桐川王野夫相訪洞山既去作此兼簡直夫</other>
 野夫加於人一等玉骨春容含秀整已驚詞源倒三
峽會看聲名重九鼎江南盡處山作堆雨餘青碧數
峰開那知萬壑千巖處風帽蹇驢能獨來鳳凰鸑鷟
未入眼今識鵷雛猶恨晚興闌掉頭不肯留出門去
袂聊一挽君家富貴若騎虎擁鼻未免非虛語何當
解帶食太倉時時攜被宿玉堂 
<other>贈范伯履承奉二子</other>
 大范風月湖小范煙雨柳清明與秀徹風度隨付受
醉闌看落筆已覺風助肘聲名定追尋公卿在懷袖
江湖方縱浪第未一唾手乃公幹國器讜論在人口
謫居長閉門藥方曾校否著書亦細事用舍付杯酒
君看雨園鳩雨晴定呼舊 
<other>贈汪十四</other>
 石麒麟兒天上物英姿秀徹氣超忽我非寶公亦識
君嘉期半千知一出五色毫端欲飛動萬卷胸中正
撐突會當談笑取卿相先看唾手斫月窟詞鋒堂堂
無筆陣人笑我頑取纓紱昨日賡酬一百篇遶紙風
雷出倉卒我詩拙惡未全貧君語定知窮到骨朝來
爽氣西山高倚杖風流如拄笏秖恐與君汗漫游共
跨長鯨過溟渤 
<other>贈蔡儒效</other>
 我家與君鄰屋居君昔未生先長我君髮齊眉我總
角竹居讀書供日課君誦盤庚如注瓶我讀孝經如
轉磨長老奇君王佐才拭目顒顒觀長大十三環坐
同賦詩出語已能驚怯懦風雷遶紙成千篇棄遺不
惜如零唾神思義表文融明清絕如珠不受涴江左
相傳紙價增東坡一讀不復和懷高識遠不可屈功
成回首破甑墮家貧口眾難自安出圖斗粟充飢餓
鬧聞筆陣掃萬人上國英雄膽先破殿前作賦聲摩
空盛名四海爭掀播華裾如蔥馬如龍九衢突若流
星過我經憂患早衰微生怕虛名招實禍方衣童首
住江村飽飯愛尋閒處臥睡餘信手摸書看會意起
<pb n="266"/>
來行復坐林泉成趣亦題詩年來稿帙成堆垛仙郎
開卷面發光誇我雄詞驚李賀相期他日同此遊先
買鄰庵山數朵青松白石聞此言共作廬山二十箇 
<other>豆粥</other>
 出碓新粳明玉粒落叢小豆楓葉赤井花洗粳勿去
其沙瓶煮豆須彌日五更鍋面漚起滅秋沼隆隆疏
雨集急除烈焰看徐攪豆才亦趁洄渦入須臾大杓
傳淨甕浪寒不興色如栗食餘偏稱地爐眠白灰紅
火光濛密金谷賓朋怪咄嗟蔞亭君臣相記憶我今
萬事不知佗但覺銅瓶蚯蚓泣 
<other>十二月十六日發雙林登塔頭曉至寶峰寺見
重重繪出庵主讀善財遍參五十三頌作此
兼簡堂頭</other>
 十年懷石門今日石門去雙林動曦光跋河開宿霧
力微藉古藤泥軟脫芒履風泉白雲壑夜雨青松路
我生百事廢齒髮行衰莫但餘愛山心不逐年華故
此山甲天下自昔家吾祖峰如青蓮花千葉曉方吐
煙雲浮香色清涼洗肝腑異哉萬木間白塔巋然古
此老無恙時超放殊媚嫵萬象供談笑大千為戲具
我曾從之游絕塵追逸步誰云今已亡塔開全體露
永懷憑妙觀此意竟凄楚那知深林間聊與故人遇
電眸霹靂舌咳唾成妙語筆端撼江海千偈浩奔注
人間有此客自可忘百慮堂頭百衲師嶷嶷法王輔
君看說禪口未肯讓前古夜闌對昏燈豪邁激頑魯
相逢俱偶然此生真逆旅何當各努力業已共騎虎
詩成對軒渠一笑小天宇 
<other>留題三峰壁間</other>
 三峰稜層如削玉一派懸泉瀉寒綠平生山水性貪
婪聊與白雲相伴宿松風竹露有餘清夜伴孤月依
簷楹神凝氣爽睡無夢不聞樓上霜鐘鳴庵頭禪翁
頭雪白麻衣草履提笻策謂予久與世緣疏青眼逢
迎喜詩客三峰高兮溪水深造物留之無古今新生
松竹不須剪四時風露常蕭森粥罷收盂知我去殷
勤乞與題詩句山頭塵土任茫茫白雲自在來時路 
<other>華光仁老作墨梅甚妙為賦此</other>
 雪裏梅開何草草欲問清香無處討回看水際竹叢
邊寂寞閑愁洗粧早東坡戲作有聲畫竹外一枝斜
更好但恐金鬚容易墮額黃雖妙難長保笑笑先生
獨愛竹雪壁風梢麝媒掃應為冰姿不可傳醉裏相
忘亦顛倒慚愧高人筆下春解使孤芳長不老從來
病眼錯黃昏隔霧相看更相惱 
<other>仁老以墨梅遠景見寄作此謝之二首</other>
 荒寒掃橫斜稀疏開未遍煙昏雨毛空標格終微見
吳姬風鬢亂睡色餘妒面誰令種性香風味極不淺
道人三昧力幻出隨意現塞管玉纖寒無勞寫哀怨 
 ○數筆何處山領略分樹石遠含千里姿間見復層
出我本箇中人慣臥蒼崖側借路行人間勃土相欺
得那知一幅中見此晚秋色悠然欲歸去遠壑誰同
陟旁人笑絕纓捲卷成陳跡 
<other>上巳日有懷昔從雲庵老人此日山行</other>
 今年上巳日久客望江南雙林接脩水石路入煙嵐
千峰出雲雨空谷吞寒潭蒼杉鬱童童秀色動雲庵
不見庵中人青燈耿塵龕空餘行樂處攀翻聞笑談
風光與節物觸愁味參參臨高望煙靄衰涕落春衫 
<other>次韻胡民望小蟲墮耳</other>
 先生素坦率元日慵拜賀獨從耶溪翁掩門作清坐
一尊對喧譁酒酣巾幘墮忘形到挽鬚困倒相枕臥
一蟲輒墮耳忽覺風雨過隆隆竟不已亟起呼燈火
頗疑含沙流射影陰中禍蟲亦意墮井咨嗟恨坎坷
豈曰無意出欲出但未果驚憂發清詩怨語終婀娜
夫子英偉姿奇韻出羈鎖那知乘一醉遭此微物挫
鬥螘真鬥牛此事古亦夥置之勿復疑自可平物我
我詩無好句聊復相唱和恐亦有佳處一笑千愁破 
<pb n="267"/>
<other>贈歐陽生善相</other>
 薛公衣尚敝飢腸轉鳴雷天子征遼東細君笑靨開
吾夫雖奇蹇（一本作吾子流落徒）要是高世材發必藉時耳今
豈其時哉往見張將軍喜曰真吾儕三矢定天山英
聲馳九垓房杜未肉食席門蒙積埃但餘王氏子文
字相追陪賢哉太夫人智鑑照襟懷嘗自撫其子國
鼎真鹽梅但未識其友試與俱而來窺窗見之喜亟
使羅尊＆CB30237;果見貞觀間相逐登三台予嘗閱舊史至
此嘗徘徊數子初未貴踽踽蒿與萊而彼一女子底
蘊遭窺猜何知婁師德碩大非栽培譬之萬頃波但
見琉璃堆倔強如梁公包撫等嬰孩掩卷發長想鄙
吝為崩頹吾今著田衣百念如冷灰功名一破甑掉
臂首不回頗怪歐陽生諛語坐差排人生如逆旅歲
月苦逼催懸知賢與愚終作土一坏美惡何足道君
亦真恢諧愚賢君勿取吾肯罪形骸不肖君謂賢是
適為吾咍重輕寧在子意子定癡獃所喜亦清散時
時過茅齋明日念當行引紙研松煤詩成極醇釅蒲
萄初撥醅 
<other>贈許邦基</other>
 邦基今年方十九美如濯濯春月柳龍章鳳姿絕世
無金馬玉堂如故有酒闌愛捉玉麈尾玉色正同批
誥手高燒銀燭擁新粧看君落筆龍蛇走欲驅清景
入秀句萬象奔趨不敢後人疑錦繡纏肺腸不然筆
端應有口謫仙風流今復見況亦彷彿外塵垢但恐
功名纏縛人未放青山掛窗牖 
<other>送正上人歸黃龍</other>
 道人泉南來音姿頗純美觀其略笑語亦自飽風味
相看坐終日孤月墮止水但見篆畦間青煙行未已
朝來忽去我秋風動衣袂試問安所之笑指千峰裏
秋晚當相尋結伴入層翠 
<other>贈吳世承</other>
 吳郎氣高明溫然見標格文章當世家風流走上國
清談落玉麈醉袖餘詩墨一種富貴韻綠髮映坐客
便覺儒生寒枯衰酸凍色解來古招提爐香伴禪寂
宗之果瀟灑壁門應夜直歲晏或來歸共理登山屐 
<other>次韻寄吳家兄弟</other>
 朱門連屬南昌郡東湖褒賢拔高峻西山卷簾入欄
楯富貴遮人不容進我初見之不敢瞬吳家諸郎特
風韻戲語嘲之終不慍筆鋒落處風雷趁冰華百番
一揮盡紅粧聚看眼波俊一堂喧闐客懽甚大廈吞
風簷月近君看渥洼本龍孕俗馬那能著神駿 
<other>香城懷吳氏伯仲</other>
 西山遭霧雨形勝久抑鬱雲開誰使令千峰為子出
骨瑛淡如秋談笑極強倔扶提登高閣慷慨問陳跡
特欣曇顯醉不受澄觀律加額想諸郎豪氣洗寒乞
新莊花成輪春生夢蝶室清境乃不游萬壑同稱屈
洪崖清不殺笑傲時出沒路逢騎雪精挾以兩橘栗 
<other>大雪晚睡夢李德修插瓊花一枝與語甚久既
覺作此詩時在洞山</other>
 窮年踏黃塵旅臥每自鄙此山頗岑寂飲食亦清美
瘦藤當一折且作終老計曉堂看春雪秀色淨窗几
爐暖倚蒲團頹然成坐睡君從何所來會我清夢裏
瓊花斜裊帽眸子湛秋水伊予雜懽笑應阿竟何事
忽然長揖去驚覺在千里人生孰非夢安有昏旦異
心知目所見歷歷皆虛偽他日或相逢何殊開睫寐
此詩當見渠一展笑相視 
<other>汪履道家觀所蓄煙雨蘆鴈圖</other>
 西湖漠漠生煙雨浦浦圓沙鳧鴈聚今日高堂素壁
間忽見西湖最西浦翩翻兩鴈方欲下數隻飄然掠
波去獨餘一隻方穩眠有夢不成亦驚顧蕭梢碧蘆
秋葉赤青沙白石粉無數我本江湖不繫舟爾輩況
亦江湖侶令人便欲尋睿郎呼船深入龍山塢 
<other>蘇子平汪履道試李潘墨</other>
<pb n="268"/>
 南陽國師古禪伯玉殿以棋聊戲客客雖四海棋絕
倫我解兩奩俱用黑侍臣大驚帝微笑客亦袖手吁
莫惻黑中優劣自能分正似蘇汪今試墨老潘氣韻
淩阿寬二李不平有矜色坐令好事旁舍郎瞠視無
言受巾幗我非南陽不能辨以手捫頭空嘆息徑當
相攜詣瞽叟夜半一辨須明白 
<other>隆上人歸省覲留龍山為予寫起信論作此謝
之</other>
 芙蓉阿隆耽兩耳急性天然緩如葦懷親徑歸不肯
留少留龍山今月矣新交未數故人稀睡足明窗臨
棐几管城落帽為微笑便覺金光走龍尾試校鵝經
拂硬黃傳此寶書千餘紙紙光葉葉揭筠膜字工戢
戢行凍螘勝公昔讀龍宮文百本妙談此其髓流落
人間今幾年此去西天十萬里我寄閑房古寺中聞
風著氈自當止自非道人三昧力此書何以能至此
炷香一讀萬緣空海印發光初按指願君垢盡雞出
燖亦於此法信根起生生要續無盡燈照了無明癡
種子 
<other>送元上人還桂陽建轉輪藏</other>
 趙州飽叢林懶惰亦慣便起步作欠伸藏經終一遍
投子猶可駭手足未舒展但於數字中演出五千卷
兩翁古禪伯措置令人羨安知塵塵中法輪常自轉
無數妙章句函匭金碧眩芥子琉璃瓶歷亂齊發現
頗怪老龍華底事別營建幻出諸鬼物奇狀分百變
疾馳並推轂過目等飛電萬眾初錯愕熟視生悲戀
譬如觀寫照筆下出眉面爭貴紙上容活者反棄賤
乃知像教末妙理蔽浮淺要令齒髮輩種性受熏煉
元禪今南歸酬此夙所願我作送行詩敗墨磨破硯
詩成一大笑相顧春風軟會看出談笑錯落照深殿
想見午梵清隨喜時遶漩 
<other>贈淨上人</other>
 金華上人牧羊伴來尋江南好山看西湖毛骨漱秋
光野鶴精神照冰段嗟余塵事苦相羈槁項蒼顏老
路歧二年來往南州浦古寺閒行三見之生涯初不
受塵垢到客跏趺聽秋雨玉軸已閒經半掩銀葉未
寒煙一縷雲泉佳處包當解未暇從人覓錢買不嫌
高笑常垢汙與子俱載歸東吳 
<other>贈器之禪師</other>
 器禪鄱水來一缽自笑傲偶然家此山十見青林槁
寒骨聳詩律枯筆作行草韻如絳闕容日月不能老
伊余曾聞名再見遂傾倒情高付無求語妙知有道
茲山得君居便覺山愈好何時卜東巖鄰徑雲共掃
時時從君游吐詞覓遺稿 
<other>秀上人出示器之詩</other>
 川原積雨收餘陰閣新晴一宿古蘭若歸夢有餘清
清辰起危坐笑看煙縷橫讀此阿師詩秀絲出盆明
中有眾谷髓氣和李騎鯨遙知落筆處遶紙風雷生
世無歐陽公意氣相倒傾豈當棄置此終老黃茆坑
雲居道疑大上藍持簡精藉渠一笑起頹綱相拄撐
秀也舊不識一見氣不矜索詩亦不惡寫此抑鬱情
持以示流輩試令俗眼驚 
<other>送雷從龍見宣守（并序）</other>
韓子蒼少時從雷從龍先生游子蒼已入館而從
龍尚高臥廬山之下六喪未葬特詣宣城謁知府
舍人劉公袞公袞僉判在府中作此詩送之。
 子蒼布衣昨日脫今日便校秘閣書勿驚韓雷相隱
顯今來古孫名姓俱君看守道已華國先生徂徠猶
把鉏嗟君六喪寄空館富人滿前那可揀壞衣懸鶉
無一錢想像郭公四十萬青雲故人氣如春解令寒
谷生和珍江浦買舟春水生片帆何日到宣城府中
若見空青老從渠為覓詩遺稿 
<other>予在龍安木蛇庵除夕微雪及辰未消作詩記
之二首</other>
<pb n="269"/>
 終夕不自寐老逐客愁長寒威正折綿歸夢不成往
蕭驚聞打窗氣勢頗舂撞地爐對殘缸瓦溝集清響
起看雪覆砌秀色動屏帳歸來簷溜滴生席初未暖
乃知春草微已出嚴凝上但餘薝蔔林落花和月賞 
 元朝喜見雪一室譁少長新年方下車故歲已長往
和詩如奕棋時時作頭撞知誰徑尋我東墻屐齒響
正當穩靠蒲移几就紙帳宿硯已生冰呵筆藉和暖
一片忽飛來墮我詩卷上為置石鼎烹茗飲聊同賞 
<other>龍安送宗上人游東吳</other>
 淮水送君春雨餘剌舟斷岸歸匡廬江南別我秋天
遠輕囊瘦策游西湖君去復來如社燕我獨留滯如
賈胡牽衣覓詩亦不惡怪君兒戲忘髭須平生千偈
風雨快約束萬象如驅奴飢來一字不堪煮乃知弄
筆輸耕鋤不如尋我舊游處武林清境天下無耐清
不得卻來此作詩送君游上都 
<other>送充上人謁南山源禪師</other>
 老源縛屋磯山側廬山對門江水隔單丁住山二十
年一等栽田博飯喫諸方說禪如紡車我口鈍遲無
氣力屋頭枯木自安禪生鐵脊梁釘樁直我昔東游
曾見之兩頰溫然笑渦出到今持夢渡楊瀾浪花漫
天浩無極紛紛衲子飽眠臥面如梔子衣領白年年
江北與江南誰肯端來尋此客愛君今人肺腸古毛
骨含秋眼睛碧能知此老端往尋處處好山留不得
作詩贈君終自愧君去我留空歎惜 
石門文字禪卷第一

<sarticle><article>石門文字禪卷第二</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>古詩</other>
<other>高安會諒師出諸公所惠詩求予為賦用祖原
韻</other>
 黃塵踏遍江南岸矯首無言對河漢故山有屋埋深
雲一夜歸心掣不斷山舟日夜去無休挽繩欲繫慚
無由紛紛世態真一夢顧我所為如直鉤綠錦江頭
識諒禪傾坐高談象帝先疑君即是僧太白不然無
乃真彌天仙風襲人欲輕舉天容道氣出眉宇擁坐
衣裳墮不收山水懷雲輕百補我今老倦亦慵參去
死正如三眠蠶相看一笑有佳約他日同歸五老庵
人生真若屈伸肘萍浮梗泛因邂逅料君有膽大於
身未應搜索因詩瘦閒亭夏木初垂陰相逢還得同
攜手未見千首萬丈光先看七步才八斗 
<other>次韻汪履道</other>
 老來漸覺朋儕少夜室孤禪還自照惟詩垢習未全
除賴有汪郎恰同調嘗聞從來以類從谷風忽作虎
應嘯交道今嗟張紙薄老人嘗乖少年約與君一笑
似三秋此道長令洞開廓 
<other>次韻李商老匡山道中望天池</other>
 幽人修水上春漲冒陂田時時想見之笑頰微渦旋
往來柴桑間妙語生雲煙廬山自高寒青碧開晴天
倚藤望絕頂風味如斜川我思從之游子亦當勉旃
詩成聊假寐歸夢歷層顛 
<other>至豐家市讀商老詩次韻</other>
 楊柳護橋春欲暗山茶出屋人未知冒田決決走流
水小夫鏟塍翁夾籬雪晴春巷生青草煙濕人家營
晚炊心疑輞川摩詰畫目誦匡山商老詩夜投村店
想清境蛙滿四鄰簷月移臥看孤燈心耿耿呼童覓
紙聊記之 
<other>送子美友</other>
 曉痕翠浪行將遍掠面柔風初剪剪梅頰欺寒底死
香柳眼窺煙皺未展相看感此故意長欲別忍看春
尚淺離情惱人深造次撩我小詩弄清婉腸斷江頭
無語中謝郎匹馬嘶風遠 
<pb n="270"/>
<other>謝安道花壇</other>
 三月江南春不淺謝家池上開花苑層壇迸破碧琉
璃嫩蕊簇成紅婉孌一枝兩枝和霧白素娥月下逢
姑射十朵五朵照水紅仙姝並立瑤池東人生遇景
須行樂莫使餘香散簾幕白雪難逃鬢上班金樽且
對花前酌醉則傲羲軒醒則歌堯舜榮辱是非都莫
問風雲際會自有時忠義果然天不困君今還作天
涯客憑闌正遇群芳拆不插群英醉上林人謂少年
真可惜明年再獻平戎策順風高舉摩天翼大手親
提卻日戈刈除天下閒荊棘古人養花如養賢我今
說花心亦然栽培直欲助真宰扶持造化工陶甄時
人莫以花為浼大都自是人情改若使人情長似花
相看顏色年年在謝安道輩真難得不容蒿艾生墻
側不勞巧手寫丹青不學世人畫墻壁靈苗自有天
然格門外溪光長瀉碧更向溪光種碧桃宛然便是
神仙宅謝家池館勝瑤臺淺白深紅次第開為報賞
花君子道何須東海覓蓬萊 
<other>送覺海大師還廬陵省親</other>
 老蹤滄海珠道價壓千古莫年還東吳豈不以親故
世衰道陵夷學者例頑魯處處如塵沙紛然不容數
但誇謝公子乃翁墮江渚坐令乳臭兒高論不少懼
安知覆漁舟甚媿編蒲履大師京國來秀色見眉宇
笑談出流輩亦自有佳處懷親不能休飲食忘匙箸
醉翁鄉里賢安角誦翁語人老尚康健春寒與秋暑
念之憑高樓白雲入瞻顧浩然有歸興掣肘徑馳去
遙知到螺江杜林聞布穀迎門一調笑讙極但摩拊
童頭想懷橘衣椹應戲舞聊用慰其心高追古人步
此詩語散緩細讀有奇趣譬如食橄欖入口便酸苦
勿示癡道人被罵吾累汝 
<other>送瑜上人歸筠乞食</other>
 蜂房蟻穴天魔宮青蓮忽生樓閣重升堂撾鼓集衲
子爭看掣電飛機鋒耆年過憂食時至欲學遣化毗
耶翁瑜禪聞之粲一笑此老變怪驚兒童我當乞行
等貧富欲使勝利傳無窮出門掌缽何所詣胡馬舊
聞嘶北風霜清月冷動歸思已覺荷山生眼中會看
對眾捧瓔珞平等心華含太空 
<other>仇彥和佐邑崇仁有白蓮雙葩並幹芝草叢生
於縣齋之旁作堂名曰瑞應且求詩敬為賦
之</other>
 宰肉杜樹陰豈無天下志用材樸楔間已有經綸意
欲觀臨大事必自小者耳彭侯偉傑姿要是千乘器
小邑試牛刀不滿一笑喟仇亦何所為睡足時隱几
原多深夜耕門有晝眠吏三年愛等毋百里平如水
政化不自知草木發奇瑞論人或多舛唯天不容偽
耿泉豈知忠元乳豈知義應之捷影響物有固然理
此堂濕青紅賓從時畢至應為文字飲硯席生佳氣
崇仁有白蓮雙葩並幹柢芝草而叢生應時華裾翠
吏民起獻觴願酬太平醉 
<other>居上人自雲居來訪白蓮社話明日告歸作此
送之</other>
 浮雲山盡際花木迎春暉佳人殊方來見之消渴飢
藉草坐松影粉香時落衣氣貌秀可掬出語超幽微
巖壁鐘聲寂山陰花發稀去袂挽莫留又作甌峰歸 
<other>次韻汪履道</other>
 君去中秋猶一缺爽氣洗開倍明徹昨夜宵晴獨倚
欄露冷鳴廊卷風葉百年客舍熟黃梁夢境偶逢還
偶別寒霜擁鼻公豈免百年死灰我何說故國天涯
眼力衰飛鳥當還倦始知可憐此別秋方壯未審重
來是幾時 
<other>予與故人別因得寄詩三十韻走筆荅之</other>
 天不逸群君獨立洞徹心胸秋色入於中堆積萬卷
餘筆力至處風雷集刃游理窟無全牛端與腐儒到
固執昔年囊綻露微鋩已陟雲梯最高級縱令大醉
<pb n="271"/>
賦凌雲玄珠閉眼從頭拾森張秀骨真神駒顧盻絕
塵那可縶然予亦是個中流恨不識君只依悒西園
道人工文章覽詩愧歎不復習野僧頑鈍誰比數而
得聽君論軻伋別來三月鄙吝萌鬧聞傳習新詩什
翻瀾妙語驚倒人氣燄霜鋒光熠熠此詩初得喜未
展烏鳴下啄雞得粒初如積水窺落霞淺碧穠紅相
間輯又如霜曉聽邊風十萬軍聲何翕翕筆鋒正銳
物象貧降旌狼藉詩魔泣嶔崎太白不得儔倔強退
之自莫及蠅頭細字好生書為君卷束藏幽笈嗟予
衰老百無能園圃自鋤瓶自汲人間萬事一笑空流
年忽忽將三十形骸念念非昔人暗中負去何其急
朅來蹇剝猶可哂兩眼欲昏愁淚澀擎盂專作口腹
謀骨立侯門聽與給舊山歸去成蹉跎半年飄泊留
城邑詩源荒涸如廢池淺穴敗隄微有濕不量更擬
和陽春枯木鑽膏竹瀝汁夜樓無語立西風月華如
水清堪挹君居若耶溪水東我舍秋河半山隰露冷
亦應思故人篋有緹衣餘十襲碧光當戶應可掬頑
翠撐天空嶪岌撚須落日意無窮片片催詩暮雲歙
知君今作蟠泥翁頭角那能久埋戢妙齡素有廊廟
具破袞煩君重補緝我亦東西南北人從今預可揩
杖笠早晚風雲際會時雷震一聲龍起蟄 
<other>蒲元亨畫四時扇圖</other>
 畫工妙物無不可誰能筆端自忘我醉蒲睡著呼不
聞但見解衣磐礡贏起來漱墨滋破硯霜綃只尺開
紈扇點綴四時無不有但覺眼前紅綠眩雲破連峰
青碧開林梢時復見樓臺斷橋落日空流水為問秦
人安在哉春山杳靄知何處夏木森森蔽雲雨秋陰
未破雪滿山笑指千峰欲歸去看山對客憶蛾眉客
去愁多自不知滿眼匡廬看畫軸平生坐媿虎頭癡
萬事浮雲定何有白鶴歸來千載後江山長在身世
忙歲月不移舟壑走對此未歸心欲折借君玉斧修
圓月會看談笑滿清風詎使人間畏炎熱 
<other>贈閻資欽</other>
 名都大藩地英俊蔚如林烏靴青衫中時見閻資欽
風度若英特杳然自清深借無軒冕意功名亦相尋
合是廊廟具下僚那敢沉郵亭款夜語霜清特攜衾
篝燈伴清對商略雜古今譬如武庫開錯粲森球琳
詩工出奇麗寫物意在琴絕如歐陽公但欠雪滿簪
句法本嚴甚頗遭韓柳侵願為匿盆麝恥作躍爐金
世無子期耳廣陵誰賞音何當學梅福九江歸雲岑 
<other>次韻見寄二首</other>
 心親出傾蓋氣合論夙因久已仰高誼竊伏淮海濱
夫子真自重不減南國珍笑談帶富貴翰墨生精神
譬如千江月處處能分身而予續高韻坐客譏效顰
安知磁石針妙處無陳新思君欲夜話痛嗟隔城闉 
 熟讀寄來詩秀色摩清春便覺海棠雨圓吭爭滑唇
游絲登百尺飛絮沾泥塵要當為設榻敷以白疊巾
看君把麈尾抑氣思舊申涼肝藉苦語激烈敢不遵 
<other>次後韻</other>
 平生邁往氣醞造次公狂才高簿書縛貌和無歎傷
君看此風味自是萬夫望利害方焚和唾笑皆清涼
穎皋舊廬在頃稻連畝桑時以笏拄頰阻隔如澗岡
少陵功名念看鏡毛髮蒼長哦和秋雨旁林更聞螿
人生行樂耳萬事付一觴淮南謫天廚大言忘巽床
吾儕本疏拙閱世忘否臧願言置此喙無咎持括囊
桂賢供火浴龜虛得刳腸一蓑煙雨蝸兩角我耕南
畝君開荒 
<other>送通上人游廬山</other>
 少年四方志一杖餘疊巾朝來過微雨扁舟買南津
廬山冠天下況復當青春遙知泊星渚雲開蒼翠新
相看發一笑瀑布垂天紳虛漢清月上山空無四鄰
應懷千載姿坐榻空埋塵興來得好語錄寄北山人 
<other>夏日西園</other>
<pb n="272"/>
 晚庭一霎過暑雨高林相應山蟬鳴南窗夢斷意索
寞床頭書卷空縱橫蔬畦日涉已成趣起來扶杖園
中行葵英豆莢小堪摘矮榆高柳陰初成野禽啄果
時落地池塘蓋水新荷平歸來西屋斜陽在原舍尚
聞春簸聲 
<other>廓然送僧之邵武頗敘宗族以自激勸次韻</other>
 道人秀傑僧中龍揮斤八極轉蒼穹雖然削弱不勝
服童稚亦可揕其胸世人徒見例禿髮安知璞玉混
鈆銅顧君自是無營者千山何事來忽忽山衣一披
出松際蕭然自有清散風我狂如君不知恥駑力亦
須追高蹤作詩頗亦敘宗祖秀氣傑句爭豪雄讀之
吐舌頸為縮忠義能爾形於中初如迷徑失向背忽
得車首分西東從來惷直失計置蝟頭但可衲帔蒙
飯餘便寢百無事可以傲視金蓋重乃今得名齊物
志激快如鳥初出籠願君勿復忘此語他年吾欲觀
事功 
<other>自豫章至南山月下望廬山</other>
 扁舟秋晚離南浦片席搖風望星渚揚瀾大浪晴拍
天南山窈窕開蓮宇倒墻散策一登臨便擬掩關深
處住吾生飽食隨東南去亦無求住無取江山得意
且題詩從游況復皆真侶青燈灼灼夜窗深對床臥
聽風甌語忽驚憂患一笑空便覺此生真逆旅隔岸
廬山金碧開月明尚記曾游處何當乘興更一游興
闌卻向鍾山去 
<other>送德上人之歸宗</other>
 湓江萬朵真藍潑寒空翔舞狂如活白龍擘開蒼翠
飛爛銀鱗甲千尋發春巖觸石聲震山金石谼洞奏
深壑野風吹斷蒙山雲松端彷彿遺樓閣中有道人
如嬰兒頹然一身無所為而今妙譽走天下衲子向
風爭奔馳自嗟匏繫天一角睫交去夢渺難追何時
再拜覲珠玉激昂吐我胸中奇上人今向山中去明
年應到雲生處紫霄峰下如相逢持我此詩煩寄語 
<other>夏日陪楊邦基彭思禹訪德莊烹茶分韻得嘉
字</other>
 炎炎三伏過中伏秋光先到幽人家閉門積雨蘚封
徑寒塘白藕晴開花吾儕酷愛真樂妙笑談相對興
無涯山童解烹蟹眼湯先生自試鷹爪芽清香玉乳
沃詩脾抨紙落筆驚龍蛇源長浩與春漲激力健清
將秋氣嘉須臾沓幅亂書几環觀朗誦交驚誇一聲
漁笛意不盡夕陽歸去還西斜 
<other>贈李敬修</other>
 荷山錦水靈秀鍾半千嘉運生英雄李郎年少韻酒
落天容道骨軒仙風下帷默與賢聖對鉤深索隱皆
旁通肝腸盤屈疊麗錦心胸洞徹光玲瓏文章氣燄
長萬丈那應筆夢生春虹桂枝未折白月窟麻衣尚
走紅塵中巖僧素有孝基眼觀人雖眾無如公昂霄
聳壑跬可待行行不用啼途窮 
<other>贈王性之</other>
 性之自是英特人唯恐富貴來逼身我非寶公亦識
子地上復見天麒麟眉間爽氣照秋色山水頓覺生
精神胸中撐拄萬卷讀對客傾瀉如崩雲不恨子未
識和仲但恨和仲未識君道山歸計儻可緩且復白
帢拖紅塵他年攜我渡弱水僥倖一看瀛洲春詩成
笑荅千巖響東崦峰頭湧玉輪 
<other>次韻性之送其伯氏西上</other>
 乃翁純孝曾種玉一雙秀榦森如束憶昨同舟游鄴
都鬢鬚尚帶廬山綠只今追想如夢魂更堪哦子陽
關曲霜蹄暫蹶堪一笑連壁終當照金屋且醉山中
浩蕩春錦繡誰同賞雲谷 
<other>次韻余慶長春夢</other>
 阿環夢回如墮雲硯中玉纖如醉文香囊翠被不復
見華清草木猶醺醺仙郎春光洗懷抱柔情不斷如
芳草軟風細漲玉橫斜一尾追風北山道詞鋒落紙
<pb n="273"/>
磨秋霜千首今餘萬丈光從來支遁識神駿歲月不
知君意長 
<other>讀慶長詩軸</other>
 韻如春水初含風秀如蘭芽新出叢人間何從有此
客坐令衰老忘龍鍾新詞鏘金紛滿眼妙語屑玉霏
無窮讀之置卷欲仙去風度絕似歐陽公儒生寒酸
不上眼江南風流翻手空那知此郎蹶然起筆端五
色回春工只今陛下固天縱文章星斗懸高穹天生
堯舜稷契主君宜置在明光宮雪中呵手研破硯詩
成一笑天開容 
<other>同慶長游草堂</other>
 萬株蒼煙間杳然出微徑相逢知有得一笑洗孤憤
蕭蕭半窗雨終日滿風聽綠雲到巉絕小立銳清興
約公我輩人發此一區勝春工自無私風力亦強敏
柳垂拂掠黃溪作揩磨淨籬間殿寒梅吳姬發微哂
已忻鳥聲樂更愛游絲迴余郎妙天下氣與山嶽峻
春光纏肺腸霽月磨風韻詩如畫好馬落筆得神駿
日斜興未闌山窮春不盡更為明日游踏遍鍾山頂
旋汲一人泉峰頭煮春茗 
<other>慶長出仲宣詩語意有及者作此寄之</other>
 我有忘年生氣韻亦秀拔豈惟有詩癖亦醉凌波襪
平生慎許可期期不忍發但餘說仲宣十常在七八
袖中出清詩韻字清到骨遙知亦說我喜氣見鬚髮
相思一水間楚岫出毫末昨夜西風高憑欄暮天闊
識君定何時目送孤鴻沒 
<other>送慶長兼簡仲宣</other>
 君詩秀氣終不沒長吉精神義山骨諸公貴人亦識
面想見宗之雙鬢綠嗟予棄置臥空山索寞何人著
眼看高軒一日肯過我誇聲萬口鋒刃攢當時見君
喜不徹喜中便知有此別秋風雲帆十幅開石城浩
蕩天水接淮南不獨江山勝國士英才從古盛期與
高人馮仲宣小字同聯寄我篇 
<other>吳子副送性之詩有老子只堪持蟹螯之句因
寄之</other>
 秋來殘暑猶頑賴推擠不去吁可怪哦君妙語齒頰
清冰壺照人吐精彩絕知此公風味高想見尊前持
蟹螯說蟬不用朱藤杖看月卻披宮錦袍大藩衣冠
蔚城市君所過從天下士忘懷一笑餞年華醉裏千
篇是生計相知何必蓋須傾此語荒唐卻甚真人生
懷抱要磊落他年相逢是故人 
<other>高氏釣魚臺</other>
 當時呂望要周室渭水垂綸恣遺佚後來嚴陵傲漢
家七里灘頭釣月華二賢一旦辭隱淪當年平步升
青雲至今蹤跡耀經史千載何人能繼此宜陽高人
真賢族構亭仍以釣魚目時人盡詠釣魚詩獨我來
歌釣魚曲君不見吳山青湘水綠唯愛夏絃春誦聲
相續以軻雄百氏為絲綸以周孔六經為餌屬遇時
伸不時縮人言君釣魚我言君釣祿盛代兒孫滿場
屋前春舉手得鯨鼇猶恐主人心不足 
<other>李德修以烏蘭河石見示（并序）</other>
予友李德修少豪逸有美才工文章一時輩流推
之聲稱著場屋紹聖初選於廣文至禮部好惡不
合有司棄去游邊往來蘭會甚久晚屏跡田園然
視其氣貌精特功名一念未置也政和七年上元
前四日過予袖中出美石一掬大小二十八枚有
紅青碧綠色細視之有旋螺紋如人指紋以誇予
曰吾嘗與諸將至古烏蘭大河河中有洲鄰夏國
此石得於大河洲中其為我賦之予為大笑曰君
同時輩流皆踐清華為顯仕躍馬食肉久矣獨從
予山中食脫粟玩朽石不亦大迂闊哉然德修以
予言為非作詩以還其石。
 烏蘭洲塞夏國口大河天來箭激溜排空但聞地喘
吼勢撞石壁欲穿透石堅捍之不肯受攧雷濺雪喧
<pb n="274"/>
夜晝千年石骨亦不朽碎為青紅雜怪醜疆場久空
爛甲冑舉觴天子千萬壽李侯橫槊千騎後望雲賦
詩劍礙肘徐涉河流馬俯嗅下馬得之等瓊玖萬里
來歸亦何有出以示我為拊手笑君兒嬉忘白首李
侯氣如春在柳大河西虜置懷袖君徒自珍世不售
敲門那能易升斗功名偶然夢豈久道人乃爾自薄
厚此石笑汝汝慚否 
<other>次韻君武中秋月下</other>
 秋光一半去無跡萬里陰晴占此夕書生醉語哦月
詩想見看朱眩成碧白公初攜佳句歸便覺草露寒
霑衣夜晴蘭室亦懷古領略太白懷玄暉千字一揮
纔瞬息流珠走盤紛的皪故應奇韻自天成此詩如
女有正色風鑒從來別俗氛吐詞句句含煙雲坐令
一日傳萬口不減長吉題高軒君家客皆天下士放
意高談飲文字江左風流掃地空今日追游可無媿
嗟予禿鬢欲逃名朅來百慮霜雪凝世間垢習揩磨
盡但餘猿鶴哀吟聲劉生餐痂亦何美玄德結𦙤應
有旨平生清境吾所嗜正如翔鸞飲須醴君看清河
夜升鏡微雲滅盡如磨瑩定當先生度青冥思冷魂
澄亦幽興笑中筆陣橫詞鋒照人秀色煙茸茸調高
未數紫芝曲酒美且臥黃金鍾人生一笑如電掣豈
特山舟藏歲月自慚陋句類無鹽敢並高人天下白 
<other>七月七日晚步至齊雲樓走筆贈吳邦直</other>
 錦江風晚吹征裘幽人詩思遏不休心知無處可告
訴掉臂直上齊雲樓憑欄展目時一快萬山奔走趨
簾鉤回頭下視茫茫者龜囚蠶縛令人愁樓中夫子
神仙流道容玉頰紅光浮少年讀書浩江海回春妙
語生筆頭致君終使堯舜上大作一雨蘇林丘深山
野僧拙筆語作詩欲贈煩冥搜艱苦思索得箇字謹
用持上君牢收謝安昔與支遁游及其貴也加綢繆
高風氣識正相侔他年身退百無憂復來把臂登此
樓軒渠一笑三千秋 
<other>王表臣忘機堂次蔡德符韻</other>
 風埃九陌吹冠巾凍蟻旋磨無富貧憂患著人骨肉
隔奔勢熏天吳楚親何妨社擽神其拙壑舟不暇供
歲月句法不醫霜鬢秋邇來覽鏡莖莖雪蔡侯大家
言不誣筆端五色圖空虛酒闌耳熱題詩處豪放超
逸先鋒車古來百局坐奇智並頭暗中爭射利對人
含笑真含沙幻影浮屠同一世世味甘於涴蜜刀舐
之割利那可逃癡兒坐守忘啼哭乃欲避就空勤勞
君看秋風秀江叟枯木形骸外塵垢屋下沙鷗交友
同耳邊勝利蚊雷吼水光綠靜山青蔥意行回反遭
路窮莞然一笑荅山谷忽見幽林小徑通我詩贈君
無傑句碧灣明月不可取游人欲上忘機堂請哦蔡
侯醉時語 
<other>贈巽中</other>
 道人少小來廬山水光山色供盤餐坐令山水秀傑
氣繚繞胸中成塊摶我初未識已嗟駭誇聲萬口鋒
刃攢故人坐上適相值妙語生我世間歡新詩脫口
劃如霓奮毫狂赴龍蛇鑽翩翩奕奕出意外慓然茅
屋翻狂瀾切疑湯休蹲舌底又疑醉素戲筆端作詩
問君覓奇字留待老年偎日看 
<other>寄巽中</other>
 熏風度南枝餘芳委紅綠微雲生晚陰梅雨淨林麓
穿花鵬語遲翻泥燕飛速遐想幽人居夢過倓溪曲
清聲久絕耳斯懷抱煩燠仰道思彌高哦詩出凡俗
脫屨滿戶外輪蹄日相逐吾徒不得人大法世陵叔
智刃剪蒿蓬利鋒揮樸樕念往造前席初筮不我卜
別來空相思徙倚蒼山木懸知清興多銀鉤墮盈軸
願得三百篇遺我藏諸櫝如彼知音知價不低金玉 
<other>次韻聖任病中作</other>
 君詩素雄放出語秀不俗更讀病中吟清婉猶可錄
自愧魯鈍者文字每見辱有取定鄉閭餘事亦何足
<pb n="275"/>
夫子飽書史屢曬便便腹蓄深故發遠詩成驚眾目
我詩雖不少俗馬空多肉賴遇禿毛髮苟仕安得祿
所至有青山是處堪藏育行當拂衣去此志吾已卜
君須更勉旃當以謙自牧功成還故鄉竹杖巾一幅
永從林下游此詩無厭讀 
<other>何忠孺家有石如硯以水灌之有枝葉出石間
如巖桂狀為作此</other>
 君不見海門比丘海為家說法光明生齒牙坐令十
二緣生浪幻出定慧青蓮華又不見佛圖澄師氣邁
往披拳山川俱在掌從來身世無二法勿作情與無
情想何如巴丘老居士聲名雷霆喧一世邇來趣味
等頭陀山中兒嬉雜童稚宅相天藏公發之卷簾萬
山登睫眉糞除得石大如硯中有傲霜巖桂枝婆娑
望之花六出熟視直氣終不屈言不得意以象傳桂
枝馨香石介然 
<other>余方登列岫愛西山思欲一游時皋上人來覓
詩作此</other>
 西山層翠長倚天我來正及社燕前城中高閣時縱
倚妙語已復凌芳鮮方將結伴未有侶而子乃敢犯
眾先會當披雲亂峰頂卻下濯足寒澗邊遙知笑語
山荅響詩句時作何必編就巖折桂亦細事海棠爛
熳燒晴川歸來仰屋念清境夜未央兮猶不眠此詩
未到已如見戲為圖畫人間傳 
<other>饒德操營中客世與淵才友善有詩送之予偶
讀想見其為人時聞已薙髮出家矣因次其
韻</other>
 吾聞彼上人不惰不精進觀其吐詞氣人品極爽俊
邇來效丹霞裂冠鏟須鬢高才固難容世議久迫窘
想於龍象群眉宇發奇韻淵才幹國器美若兵廚醞
平生至孝節初不愧虞舜相逢大梁城連榻盡底蘊
如開衡嶽雲仰此摩天峻此詩為渠作崖略見筆陣
把玩立東風料峭應花信明窗小字臨握管腕不運
愛君透真境邁往無顧徇脫身索寞濱洗我岑寂憤
掉頭一長哦語卒意未盡 
<other>次韻平無等歲暮有懷</other>
 文章有神驚穎脫風雷先聽毫端落窮年秀氣不知
休此蓋道餘德之粕大人見世當有馭一枝區區何
足托此語令君意自消雙眸新退重重膜鼻端餘地
大於天揮斤請看無沾堊吟詩寫字到骨清寓意乃
佳工折莫我年十五恃豪偉廢食忘眠專製作人令
瑕玷混吞聲將使駭世驅時惡那知任已返吾病邇
來猛省能自薄默唇僻處兀聾癡十問煩人慵一荅
聚呵隨罵嗟愚狂不詳乃背初心約我不怪君亦不
嗔君獨何心惟喜躍人生異趣各有謀分定那可相
更博君不見謫仙歷落解全真月下一尊堂獨酌又
不見淵明坦率從所好悶遭五斗相纏縛矧予於世
百無求紛紛固可俱拋卻歲月更如秋晚池草木向
枯泉欲涸行看東風顛沛來又麗繁紅入斜萼 
<other>送濟上人歸漳南</other>
 密林影群陰露葉光翻夕幽人獨經行滿院許秋色
幾年涉嶺海頗亦歷佳席邇來寄江寺癡坐室生白
吾家在漳南萬頃蒼玉璧何當附舶歸重拂林下石
此生一夢耳夢覺試尋繹倚笻作長嘯萬事付烏跡
若有閒中吟無惜寄飛翼 
<other>送能上人參源禪師</other>
 我昔游東吳曾過南山寺一識山中人知是黃龍子
超然精悍姿曉日出塵滓坐令平生懷未吐心已死
別來今十載歲月乃如此近聞歸南都老色更豐美
遙知君見時機妙乳生水道眼真鵝王揀辨不容擬
應怪納飯師趕逐倒脫履萬象爭驚吁虛空笑啟齒
卻歸下板頭破衲蒙凍耳他日重相逢煩君再指似 
<other>夏日雨晴過宗上人房</other>
 仲夏林木深古寺雨初足殿閣風甌鳴閒庭草空綠
<pb n="276"/>
小軒試憑几解籜愛新竹點筆記題詩粉色不受觸
道人有佳處面數良以熟翛然亦無營來往相追逐
此時偶相值一笑天宇局何當烹壑源看此粟米粥 
<other>次韻權巽中送太上人謁道鄉居士</other>
 我讀瘦權詩起舞忘華顛疑與霅溪畫句法爭後先
遙知清嘯處逸氣生雲泉聊將笑時語乞與人間傳
思君發遐想瘦坐如癡禪便覺香爐峰青碧開連天
太禪十年舊生計良蕭然清辰一缽外臥有三根椽
偷笑癡種子夢幻供肥鮮鍾山領略游相值衡門前
將謁道鄉老巨浪翻吳船想見笑撫掌衣裾雪花湔 
<other>南昌重會汪彥章</other>
 彥章退然才中人譏訶唾笑皆奇偉看君落筆挾風
雷渙然成文風行水坐令前輩作九原子固精神老
坡氣儒生寒酸不上眼此郎要是天下士嗟予生計
等飛鳥翩翩吳頭復楚尾去年興發看京華笑傲清
狂人背指君獨折簡坐致我迎門歡笑自挈履舊聞
牛鳴馬不仰女逐臭夫那有理今年黃花南浦岸忽
然見君失聲喜僧房借榻營夜語燈火照人如夢寐
懷中卿相且袖手翰墨風流聊戲耳行看上書苫塊
中凜凜范公只君是 
<other>贈王敦素兼簡正平</other>
 空山無人舟壑移坐看香燒行篆畦兄弟華軒肯過
我墮甑與帚生光輝著屐登山亦不惡攜被假宿良
幽期燈前綠髮映玉頰風流未數崔宗之夜談詞辯
出神駿頓塵赤兔真權奇我欲置君帥河朔軍前千
騎紅粧隨望雲題詩付橫槊玉帶錦袍英特姿又欲
置君玉堂臥霧窗棐几春晝遲醉中草制敏風雨諸
公堵立相嗟咨微吟擁鼻笑不語恐未免爾無多辭
為君張燈掃東壁他日重來讀此詩 
<other>贈黃得運神童</other>
 君初髮齊眉玉頰照秋光誦詩巨萬紙一目俱五行
不信同舍兒所閱隨廢忘姓名入清禁詔落銅山陽
十三見天子奏對允且詳翻瀾誦五經如水傳觥觴
環觀共嗟異朱紫如堵墻華裾小旋製初掛煩宮粧
歸來汝水濆夾道萬夫望指目無雙裔吟嗄有此郎
異態懸睿想行看登廟堂那知事齟齬放浪魚稻鄉
顧我與君別忽忽移十霜更逢石門下美髯如許長
抵掌話夙昔夜語響山房古人當大謬噪索失其常
夫子獨何得坦率追羲皇乃為任重器愈抑道愈昌
作詩以壽君他日未易量功成徑歸來復此山水傍
幅巾青杖竹卒歲以徜徉 
石門文字禪卷第二

<sarticle><article>石門文字禪卷第三</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>古詩</other>
<other>秀江逢石門徽上人將北行乞食而予方南游
衡嶽作此送之</other>
 筠袁唇齒邦一水連清碧朝行筠溪邊莫見秀江色
忽聞兒童音乃知身是客獨歸江上寺杖笠倚空壁
犀顱會四海香火自朝夕相逢作熟視面數心莫識
但記石門時笑頰清光溢驚定喜失聲卒語成小立
是時夜氣清隙月金蛇擲念君當北行缽飯從誰乞
我雖能少留秋燕社已逼一懽偶然耳分首成陳跡
他年何處逢話此空歎惜 
<other>游南嶽福嚴寺</other>
 生計居然成脫略投老南來看衡嶽禹谿久留困霖
雨低摧悶若翦翎鶴朝來南尋度坡壟針水秧齊鳥
聲樂風光融融一都會鬼祠雄深抱山腳梯空延緣
止巉絕瘦策扶衰意超豁拂雲蒼杉雜錦石紫藤綠
蔓相連絡石橋下視隔人世但覺嵐光翠如潑亭泓
無波自紺碧澗草有香空錯莫忽驚梵宇墮林梢寶
<pb n="277"/>
勢飛翔照深壑欹斜萬礎盤蒼崖十步一樓五步閣
冰柱瓊窗不知數旒蘇一一垂簾箔犀顱道人相笑
迎冰雪形容無住著午梵清圓林葉動天花細雨無
時落憑高且復息疲頸心清別殿鳴風鐸雲開千里
上眉睫吳楚江山見濃薄𡺸闍如有女正色春不洗
粧秋拂掠紫蓋頎然似矜妒半出晴煙翠稜抹永懷
堂堂武津老天骨開張耳重郭三生來游等兒戲靈
山一會儼如昨他年遺跡舊巖下拴索猶存眾驚愕
解云此山增智力鵬飛天風轉羊角江西駒兒快騰
踏青原麒麟亦超卓折足鐺中過一生野蔬數根陳
五合故庵遺塔尚依然行誦神交付冥漠影不出山
豈難事准擬茅齋就林縛退之南遷曾過此好語誇
詞雜嘲噱自謂忠誠動嶽靈望碑字字猶精確但餘
佳處不可狀浪禿霜毫秋色闊東坡唾笑成文章山
川勝處多奇作莫年亦為儋耳游不一過山山愧怍
為君試將說禪口掉頭長吟擁山衲心胸便欲捏荒
怪落紙雷搥散風雹要將傑句酬佳景未怕山容作
顰頞 
<other>福巖寺夢訪廓然於龍山路中見之</other>
 山高夜氣摧煩暑竹風為作南軒雨夢隨柔櫓到西
興艤舟步入龍山塢蕭蕭松下逢睿郎問信遠來亦
良苦覺來但記談笑歡不省懽時竟何語臥看篝燈
一點明嶺海茫茫隔吳楚安得卻如清夢中杖履追
隨長爾汝 
<other>乾上人會余長沙</other>
 兀坐思歸不舉頭窗風為我翻書葉眾中聞語認鄉
里便覺石門寒疊疊雲庵已作白塔新當眼風枝心
欲折道人叢林十年舊古寺青燈夜相接失聲方欲
問江南忽憶去年淮上別逃空跫然聞足音見子令
人解愁結地爐火冷霜月苦一室諠譁終暖熱湘山
破曉立俜停秀抹鈆華餘積雪故應山亦為余喜隔
岸遙看圓笑靨千巖佳處可同游明日波晴當理楫 
<other>黃魯直南遷艤舟碧湘門外半月未遊湘西作
此招之</other>
 江夏無雙果無雙子雲賦工未必爾那知一飯在家
僧真是潛山癩居士春湖白鷗未入手衣冠林中作
蟬蛻平生俯視造物兒兒頑不省猶相戲羅浮舊游
今再游一念去來開眼睡泊舟隔岸望湘山應愛煙
霏浮幕翠快當著屐上千巖要看松風迎笑齒公雖
妍蚩付一目定自胸中有涇渭我非破頭山下人聞
絃賞音亦風味知君不傳西土衣一龍一蛇聊玩世 
<other>魯直弟稚川作屋峰頂名雲巢</other>
 只今海上青石牛曾臥天子黃金屋下看朱紫如堵
墻上前諸公遭牴觸眼高四海鏡面空潛山歸來巾
一幅慚愧君家小馮君自是河東真鸑鷟文章五色
體自然秋水精神出眉目人間不識但聞名水非醴
泉石非玉江南一峰獨高寒時時笑語雲閒宿弟兄
出處兩相高故作雲巢對山谷 
<other>陳瑩中由左司諫謫廉相見於興化同渡湘江
宿道林寺夜論華嚴宗</other>
 范韓醉倒眠荒丘撼之不應民始愁天生公副天下
望雷霆聲名塞九州立朝嚴冷傳鐵面坐令鼠輩驚
魚頭上前論事傷太直逆鱗投笏來南陬長沙共渡
一水碧中流笑語驚沙鷗湘西古寺夜對榻高論自
破千人浮華藏法界在掌握遇緣即宗甘自由世驚
海隅在萬里我視閻浮同一漚坐中忽舉毗盧印印
海印毛皆遍周大哉此法本無礙從公一游容我不 
<other>贈石頭志庵主</other>
 陝西道人最聲價自與老南相逼亞常恐清塵補綴
難那知乃有如君者爭傳絕似餘杭標十年夢想空
飄颻邇來衡嶽祝融下一見便令人意消道骨清閑
神秀徹湛湛光風磨霽月高談未了山日斜篆煙已
滅灰如雪平生安得情相似可憐投分今如此且作
<pb n="278"/>
山中盛事傳我忘樸陋君忘年 
<other>遇如無象於石霜如與睿廓然相好故贈之</other>
 西湖睿郎最高道思之不已令人老道人相逢吳楚
閒聞說絕與睿郎好年來學富身轉貧豈特詩膽大
於身法朋半是奇逸者我亦放浪無羈人霜威折綿
寒入頰長廊無人風卷葉寒窗誦讀夏日吟和氣坐
令寒妥貼筆端解語敏於口網牋時作龍蛇走煩君
清哦當少休萬象乞憐爭叩頭 
<other>石霜見東吳誠上人</other>
 我尋流水行忽入霜華谷山陰見幽人目帶湖山綠
語溫如春風韻秀自拔俗暗驚枯木堂棲此一枝玉
遙知夜窗深雪響亂脩竹寶書掩殘缸佳眠正清熟
逸想在西興清夢不容逐覺來念行處小詩欲收錄
詩成寫烏絲銀鉤奪人目棐几著牙籤興來還自讀 
<other>洽陽何退翁謫長沙會宿龍興思歸戲之</other>
 河郎西州來逸氣掃秋晚平生貯書腹中有文武膽
材如駱賓王其直亦不減上書論國事忌諱失料揀
居然為逐客安免投手板世方例皮相我亦作白眼
閉門古寺中一榻聊醫懶邇來偶病渴意緒覺蕭散
頗懷當壚人楚岫屢欲鏟我從山中來攜被夜假館
地爐擁紅金妙語容細款凜然忠義氣不肯受盤綰
正恐復一吐與民作溫煖坐覺舟壑走歲月不可挽
人生一夢耳勿作鏡中歎何當結後期相攜游汗漫 
<other>次韻道林會規方外</other>
 湘山半夜雨斷我西湖夢臥看讀書燈花作扶頭重
曉窗晴潑眼倒桂聞么鳳起尋殿寒梅小立幽香噴
柳絲不勝綰筍庭春脈動春色已如許樂事非一種
平生所懷人忽此笑語共雲軒為誰停危坐山衲擁
眼高空叢林志大骨森聳開懷見赤心亹亹飽談誦
坐客鶴腦側我亦快心孔袖中出新詩筆力發豪縱
風日麗醇釅黃泥初揭甕舌根有滄海潮辯自掀湧
何當橫枯藤齧鏃追兩本吾宗欲顛覆支者例闒茸
君能為我起逸足王良控我詩如石田疏理終無用
朝來強鉏墾禿筆時呵凍摩挲銅鍱腹博君一笑捧 
<other>孜遷善石菖蒲</other>
 溪毛數葉一寸碧風姿底事能清臞戲將紅玉旋螺
石共置雪色花磁盂沙泉甘滑見毛髮時時酌以澆
根須蒼然棐几明窗下五月秋色磨肌膚已忘身世
在南嶽勿覺夢寐遊西湖遙知夏木午陰靜篆畦半
破煙舒徐莫翁睡足百事懶相看微笑依圓蒲 
<other>余作進和尚舍利贊遷善見而有詩次韻</other>
 進公事業頗拔俗欲憑妙語招遺魂文章種性欠疏
理焦芽故態何足論心知高人笑諛墓抱羞無地容
逃奔佳章忽來生喜氣風輪載我登崑崙徐觀筆力
作波險正與醉素爭弟昆山高水深世聽瑩愛子賞
音知道門 
<other>次韻莫翁豐年斷</other>
 此山分得僧中龍獨論懸斷今年豐定知胸次有造
化是非飽更田舍翁清晨一雨符君說喜如初得丹
砂訣精神矍鑠口垂涎一飽可期扶病劣老來百事
不如人但願⿰禾巴稏秋如雲莫如往年水車聯龜兆坼
出生黃塵莫翁心地絕榛鹵圓中規而方中矩千偈
平生如建瓴此詩可意真時雨我詩脫口酬未當只
欲與君憑閣望萬頃連天綠錦光舞浪崩騰似春漲 
<other>喜會李公弱</other>
 韻如風蟬蛻塵垢氣如春容在楊柳風流翰墨俱細
事自是吾家道門友十年契闊挂夢寐一見令人忘
白首況在祝融眉額閒青碧連天雪晴後冷齋撥爐
聞夜語雪灰消盡紅金斗君才合在臺閣閒簿書堆
中不應有且置玉堂風雨筆來試牛刀霹靂手民姦
吏滑本有神到君難藏如鼻口臥駝忽起便過人再
拜當為乃翁壽此詩乘怒勿示人願君低回為遮醜 
<other>次韻超然送照上人歸東吳</other>
<pb n="279"/>
 蕭寺霜晴日初吐曦光煙翠橫深塢經行遲立望吳
山氣勢飛翔爭入楚山中有客冰雪姿十年不聽吳
邦鼓忽然曳杖出山去安禪後夜知何處石龕看月
莫降龍栗林暮過應衝虎此生聚散等浮雲可憐俯
仰成今古吳江一色軟琉璃有寺正臨江上住他年
法眼照人天贈詩詩取南州祖 
<other>金華超不群用前韻作詩見贈亦和三首超不
群翦髮參黃蘗</other>
 胸中蓄奇為誰吐閑臥湘西雲一塢興來落筆如崩
雲五字憑凌氣吞楚我詩望見倒降旗攻之何必更
鳴鼓獨對湘山夜色晴萬壑千巖最幽處臥要明月
聽松風為君哦此文中虎此生身世付一戲安用聲
名照千古知君大用參黃蘗三篾束腰隨處住何當
峰頂結茅廬要看掀髯呵佛祖 
 道人秀發蘭牙吐家在金華最西塢不從大士攜畫
軸一笻千里來游楚評詩結髮師浣花論字童牙誇
石鼓我皆不能但知愛亦似胸中有佳處氣韻翛然
松上鶴意態索寞阱中虎卻於翛然索寞中詩句時
時出奇古乃知筆力有神助三峽迅流輒於住疑非
蓬髮休上人定是禿頭楊德祖 
 赤河沙泉自吞吐北崦疏鐘荅南塢憑欄試誦鵩鳥
文洛陽少年亦翹楚當時七國犯謀議睢陽不復聞
⿱鼓車鼓時更事往空流水豪魂英魄知何處金華衲子
如玉清溫粹愈恭如履虎明章秀句出倉卒慷慨山
川弔前古篇篇秀發春欲釅便疑造化毫端住不須
眾口誇晝公苕溪君作中興祖 
<other>復用前韻送不群歸黃檗見因禪師</other>
 幽尋忽覺暗香吐竹西知有梅花塢一枝試摘與君
看念君明日當離楚戛然飛去若驚鴻棄擲自嗟如
臥鼓遙知旅枕生清夢夢到江南春好處蒼杉拂雲
煙翠深為弔大雄山下虎我識山中因褊頭骨目清
堅貌滈古便欲閒提折腳鐺柏子庵邊結茅住行看
談笑起雲門海上橫行如迺祖 
<other>送瑫上人奔母喪</other>
 黃梅為法去睦州緣母歸兩事世難兼二老其敢違
君看去留意日月爭光輝子方童牙中已喜家翠微
既長游四方萬里孤雲飛方將追新豐冰雪橫鋒機
計音輒僵臥聲吞淚沾衣平生哺烏情棲風無定枝
大江浪如山飛棹不可追要當濟安流龍神嚴真威
一盃春露香仰薦天地慈更期辦白業慰此罔極悲 
<other>送朱泮英隨從事公西上</other>
 文如水行川氣如春在花挾書隨乃翁千里游京華
人生少年樂於子何以加上庠閱英俊過目知等差
君才固逸群如金渾泥沙明年對殿陛落筆翻龍蛇
遙憐綠槐陰絳帳張紅霞金門看躍馬蘆鞭作橫斜
滔滔九衢中懽情浩無涯馭吏亦傲睨隱語相嘲誇
紅粧鶯燕語拭目興歎嗟知誰乞佳句駿墨字如鴉 
<other>贈王聖侔教授</other>
 汝江軟碧搖寒空環江玉色羅五峰神奇融結孕千
載於是代出文章公荊公道德輩孔孟致君勳業伊
周同君侯才氣真不減行看接武隆休功妙齡人誇
好風節氣壓穎汝何其雄曾經大筆戰文陣豪俊莫
敢攖其鋒老師碩儒玉堂上爭看灑筆回春工果然
一日蓋天下聲名熠燿馳華戎都城立石傳萬口士
林矜氣橫長虹巖僧廢棄誰比數亦復誦詠懽填胸
跡微自恨不及識向風每覺勞雙瞳天公恤此慕善
者固遣識面山水中坐令平昔心變滅譬如塵淨餘
清銅自誇問道陝西老道人況亦參禪宗與君於法
實昆弟姑留十日游從容拙詩別君無嶮句何從賞
我雙頰紅他年揖讓對明主回顧此會成虛空蹄輪
冠蓋塞門巷容我劇笑應無從 
<other>臨川陪太守許公井山祈雨書黃華姑祠</other>
 臨川富山水井山最深幽愧我今日來自非清散游
<pb n="280"/>
試問井中龍吾行汝知不高秋嗜酣臥此計非良謀
晚稻已及穗一雨足可收曷不躍而起霈然瀉南州
要看賢使君放衙擁黃紬 
<other>寄蔡子因</other>
 平生閱詩如閱馬自憐雙眼如支遁子因句法馬群
空爽氣橫秋太神駿上苑花光纏肺腸西湖霜曉磨
風韻較君年少翰墨場賈生仲舒覺寒窘醉中逃禪
亦不惡況復機鋒類龐蘊奉身一飯聊自珍富貴功
名苦尋趁鳳巢定生五色雛文章從來論種性嗟余
索寞臥空山多生垢習消磨盡但餘欲識天下英斃
蛇脊尾猶一振歲月去人江浪翻何時仰此摩天峻 
<other>驟雨</other>
 雷搥雨骨天為低行雲趨走不敢遲桐英滿地誰拾
去花態正顰魂欲飛紫金蛇光誰掣斷墮空萬點跳
珠亂須臾井滑紺無泥琉璃骨軟爭道馳亂紅殘萼
驚千片可憐憔悴吳姬面林光草色自連天殘香依
約知誰怨 
<other>臨川康樂亭碾茶觀女優撥琵琶坐客索詩</other>
 小槽橫捧梳粧薄綠羅綰帶仍斜搭十指纖纖蔥乍
剝紫燕飛翻初弄撥梨園曲調皆品匝斂容卻復停
時霎日烘花底光似潑嬌鶯得暖歌唇滑圓吭相應
啼恰恰須臾急變花十八玉盤蔌蔌珠璣撒坐客漸
欲身離榻裂帛一聲催合殺玉容嬌困撥仍插雪梅
一枝初破臘 
<other>南豐曾垂綬天性好學余至臨川欲見以還匡
山作此寄之</other>
 我生少小秀不叢題詩落筆先飛鴻一從廢棄脫毛
髮乃與石田樗木同平生百慮湛古井無復掀湧波
春風尚餘覷書舊垢習終日伏按如啞聾默觀前古
忠義輩光明碩大皆人雄聞之恨未目親歷周行四
海如萍蓬猛聞君侯富道義浩然養就如嬰童筆端
五色藻造化經綸事業羅心胸揚清激濁出天性英
聲不減狄梁公一節直走汝水上回首弊帚香罏峰
徘徊一月不及見癡坐掩扃知命窮霜清昨夜興飄
忽匡山落我清夢中吾身去住本無繫便欲登舟而
向東再惟君侯未我識恨遺他日山水重作詩願見
亦不惡谷風從虎雲從龍 
<other>再游三峽贈文上人</other>
 肉身大士延平公眉毛如雪聲如鐘東坡醉眼亦多
耳信口呼作僧中龍坐令玉色煙巒裏晨鐘暮鼓三
千指而今骨冷撼不應青燈白塔臨寒水上人談笑
有精色聞是延平坐中客紫霄峰下曾相逢別來幾
何頭已白地爐夜語尋前事當日交游半生死與君
等是三眠蠶浮世百年那免此我尋舊游聊自娛忽
然見君懽有餘一笑且從吾所適後會重來知有無 
<other>泊舟星江聞伯固與僧自五老亭步入開先作
此寄之</other>
 煙霏含空青向晚望逾好欲行落瀑邊俊鶻屢側腦
偶攜白髮禪步盡青松道孤鴻聊送目瘦策自扶老
甚欲東澗陰縛屋安井灶我亦個中人歸計嗟不早
永愧巖上僧松鬣和雲掃 
<other>會蘇養直</other>
 方忻望廬山忽見蘇養直向來敗意事捉手一笑失
瀾翻誦新詩與山爭秀色歸來對青燈危坐口挂壁
翰林謫仙人隱顯吁莫測正恐騎魚去千里作一息 
<other>贈癩可</other>
 可師有奇骨吐語愕眾口秀如出盆絲媚若春月柳
舊詠雪梅詞便覺落渠後抱痾亦同粲視身一塵垢
臥看東溪雲懸瀑激窗牖廬山久無僧殿閣空華構
誰知千巖勝竟入此郎手我癡世不要冷落如弊帚
但意君可奪獨能容我不 
<other>福唐秀上人相見圓通</other>
 廬山萬木春已透滿目春光迎馬首北山攫飯借榻
<pb n="281"/>
眠一任春山穿戶牖道人聞是福唐來石門曾結游
山友相逢未說一笑懽且忻春色濃如酒何當瘦藤
上孤絕深谷忽驚如錦繡人生超放當趁健東風已
暗藏鴉柳 
<other>飛來峰</other>
 意行忽出門欲留聊植杖雲開飛來峰巋然眉睫上
氣勢欲翔舞秀色無千嶂萬物皆我造何從有來往
大千等毫末古今歸俯仰心知目所見皆即自幻妄
如窺鏡中容容豈他人像頗怪胡阿師乃作去來想
此意果是非一笑聲輒放且復臨冷泉舉手弄清漲 
<other>崇因會王敦素</other>
 眼高四海語英發自應文章有家法金陵地肺山川
驕要君詩句時彈壓東來藉甚名譽傳景星瑞鳥人
爭先忽驚華氣傾坐客但覺人品春湖前一盃春露
容同啜更看歸舟登一葉遙知笑語散驚鷗萬頃煙
波上眉睫念君懷中有卿相何時摸蘇一唾掌要看
儒林萬口誇文公諸郎能世家 
<other>聞端叔有失子悲而莊復遭火焚作此寄之</other>
 一子被奪去囷廩遭火焚冷官寄僧舍僮僕臥朝昏
平生五色筆落紙生煙雲文章竟何用袖手聲一吞
東坡昔無恙豪俊日填門君如汗血駒膽氣終逸群
坡今騎魚去眾客亦繽紛翩然淮海上霜鬢此身存
我亦識坡者一見等弟昆乃知水與乳自然和不分
心期營一笑發君雙頰溫那知墮機阱面上餘唾痕
我公佯瞌睡嘲誚了不聞遙知讀此詩拊手髯一掀 
<other>七夕臥病敦素報云道夫已至北山遲遲未入
城其意耽酒用其說作詩促之</other>
 去年鍾山今夕晴二豪興發來扣扃開軒咄嗟辦法
供一味萬壑松風聲頹然意適相枕臥便覺語笑紛
喧爭我方小立倚風檻君忽蹶起孤髻撐今年此樂
墮渺莽維摩臥疾毗耶城烏衣郎亦憎俗子閉戶臥
看星河橫美髯和易坐畏暑扁舟散髮歌月明遙知
君定宿浮玉詩狂欲跨橫海鯨傳聞已至蔣陵塢留
滯未歸宜一抨連床夜語久不理硯席忍垢珠網生
乃爾彌日復信宿不為萬頃無濁清推擠不去有深
意戀此百甕郎官清甕邊被縛真有道酒後耳熱良
高情不嫌折簡苦招喚要看款段兀醉酲 
<other>冬日顯寧偶書二首</other>
 山舟不肯留白髮日夜益曉窺青銅光乃覺朱顏失
故人半雕零行吟百憂集舊山天盡頭歲晏衰眼力
高枕此山泉比興復何日百年暗相驚奔忙如瞬息
喬松亦已塵仙術無煩乞 
 禮法日荒蕪坦率日增益唯餘枯藤枝起坐不相失
山枕孤雲歸林寒倦鳥集愛此亦題詩鈍澀見才力
乃知衰老來全殊少年日勞生知幾何萬事歸歎息
鈯斧好自用當就阿誰乞 
<other>和靈源寄瑩中</other>
 此來漸覺身無累欲學灊溪諱名氏鍾山萬頃獨經
行山日松風吹凍耳聞有僧從法窟來當鋒戲作橫
機試探懷示我妙伽陀兩翁回互偏中至乃知道德
無貧賤故以相求亦相契妙談何日看揮斤此老鼻
端有餘地 
<other>王敦素李道夫遊兩翁軒次敦素韻</other>
 茅簷分首纔信宿佳句俄驚照雲谷兩翁諠闃姑置
之銀鉤勒出鬼神哭識君筆力回春工妙語天成絕
雕斸是時秋陰潑庭戶微月瓏璁隔寒竹便覺玉川
照映人譬如六月失三伏深雲開軒亦不惡窗戶清
紅照林麓方欣杖履日追隨漸喜並崖村路熟平生
與山實神會戲語嘲詞雜山綠要當終副此軒名絕
境於君豈宜獨懸想青燈夜對床香火淨緣期昔夙
此詩煩寄謫仙看要使軒渠笑捧腹 
<other>奉陪王少監朝請遊南澗宿山寺步月二首</other>
 朝為北山遊暮作南澗宿此生亦何幸稱心良易足
<pb n="282"/>
青燈委昏花笑語暖幽獨月出東南峰升此一輪玉
開扉發清嘯意行無澗谷勝韻高摩空妙語清到骨
親朋萬石門門吏千鍾祿如何飯薇蕨衲子相追逐
明年守北屏夜直黃金屋應懷此夕游夢想亦清淑
定有寄來篇吳牋煩自錄 
 單衣喜和風詩眼愛空翠野亭亦翛然散坐聊倦倚
坐久忽聞樵見視一笑喜那知深林外曲折見流水
幽光弄紺碧春色潑秀氣去為千頃澤隄柳相嫵媚
月光方下徹浮空見赬尾投礫戲驚之撲摝沙禽起
歸途望林壑煙靄隔山寺便如斜川游歲月亦相似 
<other>浙竹</other>
 龍孫初長浙江曲疏影蕭蕭濯寒玉平生知愛足風
流只有山陰王子猷而今流落蒼崖頂暗換年光鄉
路永冰敲雪壓未應衰鸞鳳不棲空故枝堅榦猶堪
製長笛最合宮商勝金石為君吹動鏡湖秋驚起雙
龍翼小舟 
<other>觀山茶過回龍寺示邦基</other>
 北窗賞新晴睡美正清熟竹雞斷幽夢朦朧不能續
臥聞故人家山茶已出屋欣然一命駕妍暖快僮僕
千朵鶴頂紅染此一叢綠坐客例能詩秀句抵金玉
攜過回龍寺掃壁為君錄逸筆作波險欹斜不可讀
坐驚殷床鐘暮色眩雙目入關更清興市井亂燈燭
人生分萬途稱心良易足時平且行樂餘賓非所欲 
<other>次韻葉集之同秀實敦素道夫游北山會周氏
書房</other>
 王郎本豪放富貴纏縛之頗復厭絲竹來聽松風悲
葉侯須似棘談兵輒紛披恃此文武膽英氣吞北西
正直威神鬼動欲焚淫祠道夫憂國心造次常念茲
事功未入手憤酒誰共釃正恐追老范一吐胸中奇
秀實氣剛大歸宿未易期新詩弄清婉霜曉臨湘湄
鍾山冠世境登賞乃所宜林閒見隱者面有無求姿
不必問賢否但讀諸公詩我無支遁才敢逐王謝為
推擠幸不死豈非憐其癡一昨閱詩戰望見仆旌麾
今能犯矢石居久氣自移 
<other>洪玉父赴官穎川會余金陵</other>
 迂疏世不要冷落眠山寺空山斷往還落花自流水
平生所懷人那料千里至懽極看屋梁通夕不成寐
曉從城郭來山亦為余喜登門見眉須已覺增爽氣
洪徐皆人龍論議例英偉君於二老閒妙語發溫粹
胡為下僚中混此萬乘器攝衣願從君舉步懼推鄙
安知出愛忘劇談略勢位便欲攜與東載我以船尾
予生分奇蹇事事得敗意獨於天下豪未識已神契
天公亦見憐以此厚我耳西湖今古勝前輩風流地
風月久乾沒畫舫誰料理行當入君手想見飽風味
不得陪清游起坐終夜喟定有湖上詩無辭遠相寄 
<other>珪粹中與超然游舊超然數言其俊雅除夕見
於西興喜而贈之</other>
 蜀客快劇談風味出譏誚眾中聞巴音必往就一笑
道人西州來風度又高妙吾家長頭郎高蹈萬物表
平生少推可說子不知了吾初意魁梧一見殊短小
篝燈款夜語每每犯吾料貌和華林風氣爽霜天曉
坐令岑寂中絕塵追騕褭君看顯與訥出蜀亦同調
竟如眾星月聲光潑雲嶠子亦當加鞭歲月一過鳥 
<other>陳瑩中自合浦遷郴州時余同粹中寓百丈粹
中請迓之以病不果粹中獨行作此送之</other>
 我懷希夷老如啞無處訴忽聞得生還失聲喜能語
想見如鏡中仙風拂眉宇欲問華嚴宗忽覺隔吳楚
攝衣出從之久疾恐頓仆佳哉蜀道人精爽馳揵武
殷勤願偕行得書即徑去我生百無求青山滿門戶
公卿一度來掉頭不回顧斯人獨難忘自不知其故
夙昔當問佛斯人亦法侶達書理故事已辦住山斧
太虛吾斧柄能用以收取 
石門文字禪卷第三
<pb n="283"/>

<sarticle><article>石門文字禪卷第四</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>古詩</other>
<other>同敦素沈宗師登鍾山酌一人泉</other>
 鍾山對吾戶春曉開煙鬟白雲峰頂泉紺碧生微瀾
經年未一酌對客愧在顏兩翁亦超放瘦策容躋攀
大千寄一瞬境靜情亦閑是時天慘憺佳處多遺刪
立談共嘲謔豪氣破天慳臨川冰玉清風流繼東山
茲游適所願但恨無弓彎東陽丘壑姿癡絕膽亦頑
孤坐巉絕處掉頭不肯還天風吹笑語響落千嵒閒
歸來數清境但覺毛骨寒從君乞秀句端為刻斕斑 
<other>敦素坐誦公袞烏臼樹絕句歎愛不已其詩云
三年逐客弄湘流華氣遮欄兩鬢秋秪有荒
寒江上樹尚成詩句聚眉頭成此寄之</other>
 我不識公袞時時見醉墨愛其吐詞氣人品極英特
君看句中眼秀卻天下白前輩風流盡尚復餘此客
世議隘不容道山歸未得三年謫湘楚妙語敵山色
歸來大江南聲價長籍籍我亦不羈人夢境聊戲劇
要當徑尋君已辦登山屐想見一禿翁攫攘吾輩側 
<other>提舉范公開軒面鍾山名曰寸碧索詩</other>
 湖山煙翠層千葉青蓮拆公家蓮菂閒如眼不自覿
一登功名途富貴相追迫開軒延爽氣拄笏望秀色
鍾山盤萬丈雲破見尾脊殷勤度邑屋分此一寸碧
升空帶青小撐漢螺髻出我亦個中人登覽增眼力
知公寓逸想喧不礙岑寂給札令賦詩相顧愕坐客
愧無莫雲詞涴公雪色壁 
<other>次韻彥由見贈</other>
 華亭富文物最後機與雲妙年翰墨場唾手立奇勳
萬物鼻一堊馳掃數揮斤道人出塵者一見過所聞
置之緇衣林玉石宛自分能將霅溪晝解追青龍氳
超然勁高節冰雪看此君故應知見熟玉骨久受熏
天眼視浮俗爭奈空煎焚我尋住山侶識子吳江濆
人生各有適未易分黠嚚風物亦自私草木俱忻忻
何當斷岸塢賡歌蒼石垠我詩無傑句愧子才逸群
此篇頗尚有句意雅而文把玩值清月林影白紛紛
高懷亦自放豈以我輩云君看功名事真如過耳蚊
行將挂社籍蓮沼開奇芬勞君讀此詩正如蕕與薰 
<other>與嘉父兄弟別於臨川復會毗陵</other>
 君家兄弟萬人傑何止才容誇兩絕憶昨江南山盡
頭西津渡口曾相別君時慘然縗制中行將扶護歸
吳越我亦買舟還故山社燕秋鴻那忽說客中不覺
舟壑走邇來飄忽經歲月毗陵那料又相逢喜君美
髯冰玉頰竹軒堆髻話臨川清論無窮如鋸屑意消
已覺在秋鄉坐令五月失炎熱歸來喜甚不成寐起
步空庭聽風葉念君姓名懸睿想吳江未可停舟楫
欲看騕褭付王良相鼎煩君為調燮平生無求任所
見往往撩人面紅冽恃君猶作故人看此詩聊當名
紙謁 
<other>法雲同王敦素看東坡枯木</other>
 此翁胸次足江山萬象難逃筆端妙君看壁閒耐凍
枝煙雨楂芽出談笑想當卻立磐礡時醉魂但覺千
嵒曉恨翁樹閒不畫我擁衲扶笻送飛鳥併作玄沙
息影圖禪齋長伴爐煙裊王郎自是玉堂人風流合
受鶯花繞何為愛此枯瘦櫱嗜好果超凡子料為君
援筆賦新詩詩成一笑塵寰小 
<other>送訥上人游西湖</other>
 西湖招提三百六佳處如春在眉目一番雨過吞青
空萬頃無波鴨頭綠望湖樓閣獨自登煙霏向背攢
寒谷想見襄陽孟浩然此中有句不容續道人生長
西山阿骨清氣明韻拔俗久居京國厭塵土一夕歸
心俊如鵠明窗為君研破硯落筆轉頭風雨速龍山
<pb n="284"/>
深處如定居就彼結鄰容我卜 
<other>送僧游泗洲</other>
 濁流一千里快寫如建瓴解舟東灣橋晝夜不得停
忽驚萬頃碧一舉當眼青自推舴艋窗出步楊柳汀
精神覺蕭散鶴雛生趐翎僧伽坐閱世層崖登青冥
生涯亦何有隨處懸盂瓶洗心依老宿湛意終殘經
回頭大梁夢塵跡俱彫零余亦厭久客行趁東揚舲
會宿淮山陽話此遭熏蒸看君新句法霜刀新發硎 
<other>余過山谷時方睡覺且以所夢告余命賦詩因
擬長吉作春夢謠</other>
 芭蕉莫寒心欲折密燭華光清夜白春風吹夢正扶
搖樹高墮落銀蟾穴青鸞睡穩雲委地桂葉初齊香
不竭千門萬戶金碧開時時忽見如花妾心清別殿
聞鐘音覺來殷枕哀怨聲月廊花影無人問金鴨香
消風過亭 
<other>郭祐之太尉試新龍團索詩</other>
 政和官焙雨前貢蒼璧密雲盤小鳳京華誰致建溪
春睿恩分賜君恩重綠楊院落春晝永碧砌飛花深
一寸門下賓朋還畢集碾聲驚破南窗夢高情愛客
手自試春霧腳縈雪花湧聚觀詩膽已開張欲啜睡
魔先震恐我有僧中富貴緣此會風流真法供定花
磁盂何足道分嘗但欠纖纖捧七杯清風生兩腋月
脅澄魂誰與共戲將妙語敵甘寒詩成一弔盧仝塚 
<other>戒壇院東坡枯木張嘉夫妙墨童子告以僧不
在不可見作此示汪履道</other>
 雪裏壁間枯木枝東坡戲作無聲詩霅川謫仙亦豪
放酒闌為吐煙雲詞鬧傳秀色絕今古正如四月出
盆絲老僧遮護不許見敲門游客遭慢欺我來擬看
亦乘興興盡卻還君勿嗤 
<other>次韻太學茂千之</other>
 君詩清絕若冰壺讀之六月失煩暑我雖好吟無逸
才空有千篇俗於土料君肺腸飽清秋馭風騎氣無
何游投毫欲和先噪吻詩源慳澀勞拔搜吾廬題者
遍今古今古當以君為優我今即死且無愧先生未
識真吾羞 
<other>蔡老有志好學識面于京師作此示之</other>
 道人西嶽來氣與秋爭曉讀書如壁月罅隙必委照
當從賢俊游運斤端得妙儻明句中眼王良控騕褭
嗟余老漸衰綠髮亦加少喜君解妙處見博而知要
錄余一千篇正可付一笑同歸漳水垠乘月荅清嘯
睡起山花開脫履萬事了 
<other>金陵吳思道居都城面城開軒名曰橫翠作此
贈之</other>
 醉穩琴無絃乃得琴中意詩髯軒無山而有看山味
青山隨意有那復問城市醉眼看雉堞便覺是橫翠
因以名吾軒坐臥增爽氣春花解言語風松中宮徵
我來不能辨夕陰滿窗几頗怪靈鷲峰顛狂復飛至
清嘯呼白猿愧我非慧理戲題五字詩平淡出奇偉
君應意挑戰詎敢摩其壘大勝賦予虛誇詞託亡是 
<other>余將北游留海昏而餘祐禪者自靖安馳來覓
詩</other>
 莫煙重山翠微風壯松悲吾為五頂游稅駕修水湄
阿餘幽國來細路盤顛危褁飯夜兼程杖笠寒相追
入門一調笑如獲璧與珪問來何所欲雅意在詩詞
念余綠髮日不減子輩癡是中有何好迷著不自知
敗煤磨破硯凍筆時呵之詩成思掀豁熟讀忘倦疲
乃知少年病根蒂老未移雙林古禪宇檀越多孝慈
明年東游還買山縛茅茨市蔬近易致紅飯熟夜炊
得飽即甘寢萬事付兒嬉子輩當從我林麓相追隨
十年何足道樂死以為期 
<other>游薦福題淺沙泉</other>
 六月稻田龜兆坼十日愁霖潦翻室試來嵒下酌此
泉奇寒一泓無減溢以杯浮之著沙石戲投鮒魚露
<pb n="285"/>
尾脊誰令空階響環珮臥聽泠然心境寂詩成窗戶
濕空翠便覺西山排闥入 
<other>嶽中暴寒凍損呻吟</other>
 由心有癡愛癡愛乃有業因業疾病生痛此百骨節
聲相成呻吟齒頰空咬齕側眠看圜扉以手枕匣褉
觀此心無形安得有業結業結如空華病寧有枝葉
方作是念時顛倒想即滅心造古佛樣路入法界轍
稽首甘露味銷此煩惱熱 
<other>御手委廉訪守貳監勘釗慶裕二十三日復收
入禁將入獄憂無人供飯有銀一兩錢六百
以付來勝甫勝甫曰此止可辦半月過此如
何余默計曰有官飯耳</other>
 出嶽未兩月單身寄孤館別甑容搭餾酬以滌碗盞
那知復入獄親舊無半眼但餘半月糧何以供歲晏
摩娑沒柄杓准擬喫官飯來生空斂眉其室亦喟歎
叢林明白老寰宇洪覺範所至神物護爾輩見不慣
我說此偈已萬象俱稱贊 
<other>與黃六雷三</other>
 我覓應傭者忽得黃與雷結束頗精悍拱喏駭吾儕
從余今幾日臨事見肺懷立身守中直勿自無疑猜
為奴不欺主乃是廊廟材何必弄筆語然後為賢哉
紛紛貴與賤百年同一杯弛擔坐亦汝萬事付浮埃 
<other>超然攜泉侍者來建康獄慰余甚喜作此</other>
 堂堂福德相凜凜龍象威天神護戒足山鳥曾巢衣
彌天並輿載清涼七帝師其徒今日榮渠心終笑之
一缽游人閒不言行四時胡為肯至此驚定心愈疑
乃知明月淨曾不憎污池異哉月旁星隨逐相因依
群囚手加額雀息瞻梵儀吾亦失沉痾一笑歡解頤 
<other>次韻雲居詮上人有感</other>
 招謗坐多談近稍遵寡語仰嗟濁惡世友道終愧古
君獨淡無營誦經如布穀見人作白眼此意吾亦與
十年雲水間所至每同處舊游雖陳跡歷歷尚可數
更期秋風高結伴湘山去我生無寸長百事仍莽鹵
不知獨何修得與君輩伍無乃造物者不殺念癡魯
雲居無所為粥飯聽鐘鼓不材獲飽暖此德荷佛祖
詩成自誇笑聞者亦驚顧已決寡語隄事過乃知誤
畢卓臥甕邊謝琨挑鄰女見之獨傲然真情人不怒
君能識此意吾語亦可恕 
<other>大圓庵主以九祖畫像遺作此謝之</other>
 大圓庵中亦何有但有草座枯藤枝朝來壁閒亦圖
畫何從貌此寧馨兒髮光抹漆膚琢玉坐睡俛然方
拄頤當時兩腳不肯舉今雖有口如當時知誰逸想
寓此意必也高人非畫師我遭俗瞋坐多語坐客厭
處終不疑興來曳杖出門去路窮回反無澗谿見之
心怍有愧色君以贈我聊鍼之亦知褊心當服韋命
車何必先鋒為從今靖然痛堅捍正恐習氣時決隄
細看忽憶孔北海曾讀曹瞞禁酒詞 
<other>送凝上人</other>
 我生風韻無塵埃揚清激濁心不回少年不忍混白
黑出言動輒為身災突汀出岸水必拍喬木穎林風
必摧乃知此世要不免毀譽於吾何有哉君今欲脫
此等憂獻君一策真良謀人言白璧為石頭唯唯慎
莫分劣優坐中亦復發一語眾將環視如仇讎此策
簡截君牢收飽食熟睡且隨流泛然四海無不可人
將愛與君同游 
<other>謝李商老伯仲見過</other>
 破屋如馬廄楚囚亦王尼名士連璧來下馬氣吐霓
論高玉屑鋸意妙雞駭犀君看八尺姿一尾抹萬蹄
弟昆清淨妍俱當藉金閨胡為披白帢作隊趨塵泥
漏風駝止臥跨海鶻方棲何時對陛下道與稷离齊
功成歸修水春風雨一犁嗟余世不要所至值澗溪
願從諸郎游日涉長灌畦 
<other>別潛庵源禪師</other>
<pb n="286"/>
 寶公禁鎖尋常事形如聚墨非實然潛庵去眼十五
白再見敬仰加拳拳黃龍今代南陽老而公不減真
耽源眉須俱荒氣深穩幻滅都盡光渾圓公登八十
我纔半道義乃爾相忘年西山無時渡漳水洞壑儼
在眉目前祝公勿學亮座主興來徑往呼不旋 
<other>宿宣妙寺</other>
 衝虎困頓歸投枕眠爛熳夜晴霜月苦睡美不知旦
日高披曉綠萬事付衰懶百年炊黍久強半得憂患
起臨清淺流白髮不可揀此生終一壑形勝已入眼
明年定來歸茅屋並崖瞰掩門無營為一味工寢飯 
<other>次韻</other>
 我昔度漳海夜浪光熳熳經旬困掀簸飲食借日旦
動輒值墻壁更覺歸心懶平生百念灰但有身為患
臥看生與死兩者無可揀那知故園山秀色長在眼
愛此清洌崖中有山房瞰會當持老齒嚼此無沙飯 
<other>三月喜超然至次前韻</other>
 楊柳風蕭蕭芙蕖晴熳熳水閣試新涼披衣快清旦
幽居非養高一榻聊醫懶嘿觀四大空吾復有何患
上人超詣姿叢林得精揀勿嫌白兆村真是人天眼
穿雲得得來其他空非瞰遂為信宿留與子同朝飯 
<other>謝忠子出山</other>
 道人棄家年最少毛骨稽山冰雪妙為余遠出仙廬
峰雲晴水寒秋自曉孤風峭世鳳增擊高誼映人珠
自照嗟余苦遭夢幻纏龜囚蠶縛何時了明朝定向
舊廬歸想見盤空雲露小當期半夜立西風月中拾
取吹來嘯 
<other>示忠上人</other>
 啞羊苾芻紛作隊口吻遲鈍懶酬對猛公來自知足
天南山爽氣增十倍為公放意談海山神頎透出形
骸外八月中秋滋露華千嵒尺璧生光彩正當刻志
從爐峰看子穩騎元氣背 
<other>懷忠子</other>
 昏花委篝燈夜雨集梧井空房嚙飢鼠壞壁咽寒蚓
有生獨多艱念極淚殷枕親朋勢宜絕醜惡諱聞聽
棄遺等苦李零落如斷梗忠也新數面義已到刎頸
願留廣推擠守護輕軀命逐臭寧有理嗜痂亦天性
人情骨肉離道義燕秦并相逢百憂中如熱啜甘冷
氣清秋潑山韻勝月夕鏡何時一丘壑攜子脫塵境
風林作清嘯追步千峰頂 
<other>次韻彭子長劉園見花</other>
 我昔海山度寒食雖有花看非故園今年寒食花又
見已在故園疑夢魂虛弦喪氣念前痛瘴面敢辭增
唾痕此生流落坐曠達晚悔坦率加辛勤覺城老子
天乞我人品秀拔高摩雲定應分身在絳闕想見珮
璫裙褶纁君看翰墨吐秀句綠楊春重含朝暾袖中
功名未暇探且復行樂追幽欣陋邦忽見洛陽面為
誰扶頭清露翻殘春風日太醇釅發粧初罷爭迎門
豐肌忍調獺髓醫笑渦尚初紅潮溫謫仙點筆風雨
疾少陵眼寒煙霧昏公獨寓之一戲耳寧用解語方
佐尊夜深秉燭花不睡飲到落月窺金盆情鍾耳熱
意一折賦詩遶紙風雷奔詩成我讀輒起舞自忘首
禿衣紲柈泠然馭風欲仙去引手便覺天可捫歸來
僵臥數屋角萬象困頓天不言 
<other>石門中秋同超然鑒忠清三子翫月</other>
 三年竄南荒兩過中秋夕月不棄羈囚高義照罅隙
凜如寢雪霜但覺炎瘴失夢清不敢歸鯨浪濺天白
中原一轉首心折數弟嫉遙知亦念我看至玉輪側
有生窮至此甘作死生隔今年又中秋氣味如夙昔
筠溪遶茅廬波影登几席危磴通石門高眺屢顧陟
空山夜氣升草木正蓊鬱超然凜清臞可即不可及
華紛落無餘但見霜露實三子新間舊學問川增益
駿氣不受羈奔颿初伏櫪人生一大夢聚散兩戲劇
境豈妍鄙哉而心自南北忽驚西樓高含光下注射
<pb n="287"/>
林葉動流永楯瓦粲佳色翩然步修徑杖履草露濕
地坐闃無人但聞蟲唧唧清境難抱石秀句為收拾
明年當復和勝踐要綴續晴陰萬里同世路致欣戚
付與市朝人舉酒相歎息月雖默不言涇渭視喧寂 
<other>見蔡儒效</other>
 一昨海外歸盡見故山侶夫子獨未見夢想識風度
今日復何日乃獲抵掌語猶疑是夢中驚定無所睹
欣然誦新詩句法雜今古初如涉微波沙石俯可數
忽驚鋒刃攢凜然為毛豎可讀不可識森嚴開武庫
百態出俄頃春破賴綴補詞高殆天得那借江山助
人間有此客而使衣涴土君看絳闕姿矯不受控御
大言惷上商坐此得齟齬天公聊戲之一官良蹇寓
天風吹綠鬢醉眼蓋寰宇閻浮一漚耳是身等唾霧
功名付揶揄富貴我劇具道山弱水上凝睇隔煙雨
夜晴覺天多月好笑起舞引手挽醉袂恐騎紫雲去 
<other>余自太原還匡山道中逢澤上人與至海昏山
店有作</other>
 凶衰不祥憂患變臥念余生真自厭向時衣裓識天
香朅來唾痕餘瘴面故人訶譏豈忽聞新交推擠不
容喘子獨心翔異眾人追逐南來不辭遠重逢難取
夢中物一懽且喜身俱健忽憶南荒海外時敢料北
山松下見鶯唇清滑柳困頓醉人春色初醇釅莫涼
香霧滿村落軒包到榻眠山店我已歸休萬事足但
餘老眼遮黃卷靜時頎紹痛誡我先須從此焚破硯
念子懷親渡大江枝葉行復登淮甸分攜一語有精
神行藏直使珪無玷 
<other>十六夜示超然</other>
 山深久不晴領略三伏暑夜涼聞風泉疑作空階雨
但覺紙窗明不知山月吐階除偶獨立滿庭浩風露
室閒門未掩時有飛螢度餘生願俱子萬壑千巖處
艱難百憂中長恐此心負今宵復對榻樂事遽如許
地偏心亦遠喜俗憂自去風光如輞川窈窕辛夷塢
以短暴弟長正坐功名誤何如廬山陰一水斷世路
持遠兩鏡臨於中可無睹此詩若散緩熟讀有奇趣
便覺陶淵明彷彿見眉宇 
<other>瑜上人自靈石來求鳴玉軒詩會予斷作語復
決隄作一首</other>
 道人去我久書問且不數聞余竄南荒驚悸日枯削
安知跨大海往反如入郭譬如人弄潮覆卻甚自若
旁多聚觀者縮項膽為落僻居少過從閒庭墮鬥雀
手倦失輕紈扣門誰剝啄開關忽見之但覺瘦矍鑠
立談慰良苦兀坐敘契闊誰持稻田衣包此翦翎鶴
遠來殊可念此意重山嶽悃愊見無華語論出稜角
為余三日留頗覺解寂寞忽然欲歸去破裓不容捉
想見歷千峰細路如遺索相尋固自佳乞詩亦不惡
而余病多語方以默為藥寄聲靈石山詩當替余作
便覺鳴玉軒跳波驚夜壑 
<other>余所居寺前有南澗澗下淺池每至其上未嘗
不誦柳子厚南澗詩又恨東坡不和乃和示
超然</other>
 駮雲漏微日諸峰猿曉時飛檐寄木杪晴瓦暗差差
意行愛倉涼地坐休頓疲哀蟬尚泣露積水欲生漪
瘴痾餘睡色破裓老垂垂心事世途誤風神丘壑宜
高標誰對我白鳥深自知重來應邂后歸去不須期 
<other>追和帛道猷一首（并序）</other>
山陰帛道猷詩寄道一有相招之意曰連峰數千
里修竹帶平津雲過遠山翳風來梗荒榛茅茨隱
不見雞鳴知有人閑步踐其徑處處見遺薪始知
百世下亦有上皇民政和六年正月十日余已定
居九峰而超然輩皆在已無所羨特味猷詩追繼
其韻使諸子和之。
 永懷山陰老漱流味餘津幽尋見蘭叢蒼然出荊榛
便欲即之語忘其千歲人歸休正吾志理順如析薪
<pb n="288"/>
夜舂博飯喫猶勝海南民 
<other>次韻公弱寄胡強仲</other>
 念昔謫海南路塵吹瘴風未即棄溝壑尚在拴索中
親朋半天下萬里不一逢髯胡豈有罪乃肯與我同
情親等昆弟使令惟西東時為解我語道大自不容
邵陽雨中別涕淚落無從我伴有形影渠歸無僕僮
三年鍛百巧遂成瘖與聾今日復何日嶽寺聞樓鐘
聚觀迎萬指登睫排千峰黃泉天復見白骨肉已重
髯雖未對面音問已喜通夫子佐岣嶁有道如葛洪
筆力扛九鼎奇語出遽匆長篇春爭麗送我歸新豐
且約老南嶽幅巾追瘦笻拊手輒大笑此計隨虛空
山林當付我君事侯與公麒麟未易系健鶻那可籠 
<other>重陽後同鄒天錫登滕王閣</other>
 閑中過卻重陽節江城風雨吹黃葉與君來游亦偶
然聚立西偏讀豐碣憑欄眼界得天多雨腳明邊飛
鳥滅西山向人亦傾倒犯雲爭來獻層疊未歸負負
無可言相視心知慚在頰會當卻立雲生處縱望晴
江生雉堞尚喜清游不屬人故作此詩相暖熱 
<other>次韻天錫提舉</other>
 攜僧登芙蓉想見綠雲徑天風吹笑語響落千巖靜
戲為有聲畫畫此笑時興夙習嗟未除為君起深定
蜜漬白芽薑辣在那改性南歸亦何有自負蘆圌柄
舊居懸水旁石室如仄磬行當洗過惡佛祖重皈命
念君別時語皎月破昏瞑蠅頭錄君詩有懷時一詠 
<other>次韻吳提句重九</other>
 朝來多爽氣柱笏望西山看君此標致合在臺閣閒
賴有宗之輩文字相往還遙知醉九日紅潮生玉顏
嗟予抱瘴痾古寺長閉關亦復把霜蕊行嗅賞餘閑
琢詩償清境索句常苦艱愛君吐雲詞端為破天慳
氣勝起疲墮語妙鐫老頑正當作小字明窗寫斕斑 
<other>勸學次徐師川韻</other>
 揭陽濱瘴海苦霧搏蠻煙自古無衣冠安得禮義傳
韓子見而歎豈是終棄捐選士得趙德講學與周旋
遂為鄉里榮士慕舊而先卻後三十載才者森排肩
東甌贅華夏西漢為邊沿民俗號殷富亦有佳林泉
黠者事商販樸者工力田自隋迄于唐稍知慕華軒
乃有歐陽主粹然而出焉古文有師法學問知淵源
其後賢者至雜遝盛中原至今號多士富貴爭熏天
江南佳麗地南昌富山川幽谷抱歐峰西山秀氣連
地靈秘奇運當有命世賢山輝玉韜石水媚珠懷淵
君看烏衣裏俊雅爭清妍治朝開三舍精揀無遺篇
幸當勤燈火無忘臨簡編會看起白屋寧遭犯青錢
大當到三事小當步八磚趙德歐陽生豈獨令居前
努力各自勵請視徐子言窮耕有惡歲惰農無豐年
言小可喻大歲晏宜勉旃 
<other>送文中北還</other>
 瘴海夜成焰鬼關晝常陰柵廬餘百家閒見椰子林
居人例椎髻豹狼而衣襟語言不可讀冥目以意尋
居然不可解欲問返如瘖君持使者節風彩動雲岑
軒渠笑時語萬籟轉笙琴余方臥圜土跫然欣足音
相逢春脫手歸意不可擒便覺暮雨山掃空煙翠深
袍褲洗羊負項背逃芒針乃爾徑去亟翩翩出籠禽
津渡已撾鼓高帆摩天心行矣勿作惡萬事付醉吟
當會西林下相對說如今 
<other>次韻彭子長僉判二首</other>
 我窮親舊絕君來殆天遣度關一句妙不撥機自轉
令人意頹然盎如醉黎衍（黎人謂飲酒為衍也）新詩麗吳姬霧
鬢風前卷細看發豪放川奔驚地喘才高那可妒默
念耳自反不禁數餘年三眠蠶欲繭思君誰與同月
度微雲淺 
 愁如羊公鶴氋氃費推遣心如旋磨驢日夜團欒轉
夫子為譏訶譬說頗蔓衍愁心得少休忽作象鼻卷
出門無所詣地坐息疲喘路窮輒一笑興盡復回反
<pb n="289"/>
風光聞布穀人家初煮繭倚藤望九峰層疊分濃淺 
<other>重會大方禪師</other>
 霜顱玉骨眉有稜孤風照人虔敬增寒松撼空夜瑟
瑟古井吞秋波不興天柱峰前額加手一別十年彈
指久嗟予塵土化征衣愛君坐中舟壑走繩床為拂
兩頭塵響荅空巖笑語新人間何從得此客解令寒
谷夜生春 
<other>大方寺送祖超然見道林方等禪師</other>
 道林一身渾是德別來遙知頷髭白尚記山房夜語
時睡笑訶譏盡秋色黃龍開二甘露門靈源方等真
弟昆道林真珠撒羅帳昭默霧豹方埋文鵝王自應
能擇乳飛黃頷得王良馭東風吹散嶽山雲道人明
日當歸去故人若問老垂垂為言肘骨露麻衣赤頭
已作齊眉雪自提風帽海山歸 
<other>義牯</other>
 快山山淺亦有虎時時妥尾過行路一豎地坐牧兩
牯以箠捶地不知顧虎搏豎如鷹搦兔兩牯來奔虎
棄去回往荷庠挨老樹牯相喘視同守護虎竟不能
得此豎豎雖不救牯無負一村囂傳共鳴鼓而虎已
逃不知處嗟乎異哉兩大武高義可與貫高伍令走
仁義名妤古臨事真情乃愧汝此事可信文公語為
君落筆敏風雨 
石門文字禪卷第四

<sarticle><article>石門文字禪卷第五</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>古詩</other>
<other>謁嵩禪師塔</other>
 吾道例（一作比）孔子譬如掌與拳展握固有異要之手
則然晚世苦凌夷講習失淵源君看投跡者紛紛等
狂顛韓子亦儒衣倔強稱時賢憑凌作詬語到死不
少竣後世師韓輩穴攘（一作長）猶可憐走（一作趨）名不自
信逐隊工語言譁然皇祐閒（一作初）飛蚊鬧喧闐田衣
動成群怒癭空自懸縮頭不敢息兀坐如蹲猿堂堂
東山公才大德亦全齒牙生風雷筆陣森戈鋋隱然
湖海上長庚橫曉天作書肆豪猛揮斤莫敢前群兒
雖貌敬臆論已不專書成謁天子一日萬口傳坐令
天下士欲見嗟無緣功成還山中笑語荅雲煙我來
不及見山水自明鮮入門寂無聲修竹空滿軒永懷
翛然姿骨目聳清堅僮奴豈知此住此亦彌年指余
以石塔草棘北峰巔再拜不忍去聽此遶澗泉吁嗟
末運中那復斯人焉文章亦細事清苦非所便但愛
公所守遠相諸祖肩遲遲哦公詩落日滿晴川願攜
折腳鐺結茅西澗邊歲時邏松檜來此掃頹磚 
<other>補東坡遺三首題武王非聖人論後</other>
 青燈照華髮掩卷成嗟咨事有世共見而意復難知
殺父子受封殆非人所為孟津觀兵者非天尚誰欺 
 孔子蓋周人而為殷宗枝欲辨則不敢亟口稱夷齊
使彼果聖乎古今無異詞則其罪武王明甚無可疑 
 呶呶與世辨泛濫驚群兒惜不經柳子為一剖擊之
知誰千載下擊節讀吾詩 
<other>食菜羹示何道士</other>
 窮冬海道絕瘴雨晴墟里何以知歲豐未卯炊煙起
先生清夢回科髻方隱几獠奴拾墮薪發爨羹藷米
飽霜闊葉菘近水繁花薺都盧深注湯米爛菜自美
椎門醉道士一笑欲染指誡勿加酸鹹云恐壞至味
分嘗果超絕玉糝那可比鮮肥增惡欲腥膻耗道氣
畢生啜此羹自可老儋耳錄以寄徐聞阿同應笑喜 
<other>己卯歲除夜大醉</other>
 昔聞安期生以術干項羽羽無人君量𦍕狂輒遁去
又聞魯仲連舌有濟世具人君欲祿之高視笑不語
吁古列僊人萬事不干慮乃肯入世紛豈非以民故
<pb n="290"/>
翩翩遙增擊悠然知事誤道合人所難一律無今古
我生飽憂患晚有二子慕骯髒刺世眼甚宜著閑處
一篇引一杯舉杯揖黎母 
<other>次韻李太白</other>
 我讀謫仙詩句卒意不盡層峰俯絕壑可望不可進
忽如登旋雲便覺星斗近濁醪世閒義糟粕真典墳
先生瓊液口不飲嫌其村只今牛渚春盎盎餘醉魂
昔醉過汗漫懷袖揣崑崙爾來頹檐下負日虱自捫 
<other>次韻蘇東坡</other>
 先生謫儋耳一葉航渺茫褊心隘世議怒罵成文章
昆蟲伏孔垤仰看青鸞翔世欲羈縻之凡慮不自量
瓊山遶珠淵寶光夜煌煌我曾至其舍月出波心房
追惟對遺編燈火夜初涼麗詞有逸韻文君方小籹
便覺胸次閒八窗玲瓏光似聞青冥上幢節鳴珮璫
先生應過我衣袖識天香 
<other>餽歲次東坡韻寄思禹兄</other>
 我來客湘江獨泛無人佐封疆接南越都會列百貨
方嗟歲除矣仍喜此月大思歸姑置之且枕曲肱臥
餽問亦未能起看燈照座念貧米無舂笑富粉轉磨
二者分劣優等是一年過唯有東坡翁作詩今續和 
<other>守歲</other>
 除夕自不寐守歲世事杯念此歲月往嗟哉難蔽遮
舊歲幸無疾新歲知如何此夕且相守拊掌一笑譁
靜聞鬧市中夜鼓不停撾弟兄醉酩酊冠巾墮欹斜
我居巖壑中不覺日蹉跎和詩無好句其敢對人誇 
<other>別歲</other>
 新歲壓已至舊歲去不遲我尚留不住石火那能追
不知歲所在鳧雛喧水涯父老相邀迓年年知此時
梅花只落盡又見春水肥我本無欣喜何嘗有戚悲
想見君飲酣一舉時一辭春容尚能老此身那不衰 
<other>仙廬同巽中阿祐忠禪山行</other>
 好山不知源勝處藏疊嶂興來理清游意適爭勇往
事異傾同識顧語山荅響野泉行淺沙脫屨屢植杖
相羊木陰下喘坐清相向阿祐華林風媚秀得妍狀
忠禪等鵠清精神照冰段住山異比丘韻出羲皇上
風度太清臞吐語極豪放撥置形骸外卸裓藉草莽
獨余衰退姿面色餘煙瘴勝踐偶獲陪茲樂非夙望
一笑粲妍鄙散坐推少長媿無斜川詩苦語出牽強
讀之輒自差幸君一拊掌 
<other>送稀上人還石門</other>
 海昏石門在深谷排闥千峰如觸鹿崛然獨秀一峰
高自與千山作眉目曾摩關西一味禪眾中雜遝多
豪賢如今此老成新塔但有樓閣如當年道人今作
石門客須眉尚帶芳鮮色冷齋說我舊游處夢魂夜
渡修江碧朝來秋聲發舟樹羨君先我山中去故人
問我歸何時試令哦我送行詩 
<other>寄題彭思禹水明樓</other>
 議郎詩眼發天藏咄嗟辦樓臨汝水遙知殘夜笙歌
散月出東南人獨倚纖雲滅盡光下徹微波不興天
著底忽驚白晝在軒窗試數游魚見鱗尾平生骯髒
笑伊優官冷對人言少味但余清境得厭飫天應用
此相償耳我當興發竟相覓一柺西風健行李登臨
尚能為君賦要使江山增勝氣 
<other>復次蔡元中韻</other>
 江樓為誰構想見晴瓦碧夜讀樓中詩終疑筆五色
氣方吞劉備和不以口擊麗如傲梁公正恐是花魄
君才比西子果識天下白我句陋無鹽筆硯焚欲亟
吾家大馮君酒酣頗自適書來誇壯觀盈紙濺醉墨
初無萬錢念脫帽見禿筆時時及少年追逐寄夙昔
誡勿效寶公清狂挑鏡尺 
<other>次韻思禹思晦見寄二首</other>
 新詩夜讀寒更盡兄弟盡容窺所蘊此詩未暇數奇
趣談笑先看押難韻家在筠溪白石灘後堂分得玉
<pb n="291"/>
千竿遙知華屋青燈夜想見對床風雨寒湘山曉學
愁眉淺思歸憑高意凝遠貫珠妙語肯寄我暴富人
驚呼北阮何時促詔紫宸對草制千言倚馬待才高
合在明光宮忍令流落江湖外我漁意不在金鱗湘
浦華亭一樣春苑頭佐舟未乾沒問法僧來寂寞濱
古師政與人意合有問自應忘所荅一波纔動眾波
隨光遍千燈無壞雜 
 多生垢習消磨盡一念定光空五蘊尚能弄筆戲題
詩如鐘殷床有餘韻南臺煙靄隔重灘城廓遙應認
剎竿湘西六月失三伏一枕窗風午簟寒年來懶復
嫌山淺更欲移庵藏僻遠又思喧寂不相妨臥念當
年三語阮鏡裏朱顏豈長對歲月去人寧少待是身
已作夢幻觀肯復經營此身外議郎材志堪逆鱗笑
談解生寒谷春會看為天作喉舌願聽高風淮海濱
要知未必與世合載之詣世世不荅譬如瓶中有澠
淄雖與世混終不雜 
<other>戲廓然</other>
 久不對睿語便覺牙頰強獨行谿山閒清鵠失群伴
溫軟聞吳音攀翻忽東向試問識睿否客曰甚無恙
但遭呂吳興拽手不少放欲使開笑齒說法人天上
掉頭掣肘去不顧西興浪登舟翻然行萬眾皆目斷
平生勇於道氣韻真邁往安肯逐兒輩低首投世網
但恐呂望之追法薛廷望茶鹽以加之趁出白雲嶂
要看呵佛祖瘦拳捉藜杖 
<other>清臣先臣過余於龍安山出群公詩為示依天
覺韻</other>
 隨軒文字海異寶羅周遭忽見張公詩雪浪翻驚濤
坐令千巖秋萬壑風怒號如君閱縉紳異材雜蓬蒿
我公廊廟姿王室久勤勞只今天下望北斗太山高
驗君平生術月脅窺秋毫嗟余人世外靈臺關鑰牢
行將侶白鷗浩歌作遠逃已作華亭叟月明水一篙 
<other>器之喜談禪縱橫迅辯嘗摧衲子叢林苦之有
詩見贈次其韻</other>
 彭侯慣法戰機鋒吸西江衲子畏面目望見投矛鏦
叢林真一害斯人喧此邦我雖耐矢石貌抗心已降
霜鐘但摩挲豈敢施微撞時來奮棘髯劇談對閑窗
初見搖心樹久則摧慢幢遂使澆薄態琢磨成敦厖
吾志荷大法君欲插手扛從來內外護劉遠名亦雙
斯道久破碎百孔而千瘡要當共補綴追配能與龐 
<other>春去歌</other>
 杏子生仁桃葉長西園日腳踰女墻墻陰嬌語誰家
娘涼涼作隊來採桑玉纖拾礫抵翠羽鶯燕笑語殊
不忙吳蠶睡起未成繭肺腸已作金絲光歸來遠山
堆莫碧無端野李嬌春色辛夷花零愁更多熏骨真
香無處覓 
<other>贈雲道</other>
 道人有奇骨野鶴在雞群十年江北南高蹤等浮雲
朅來中國生紛埃涴衣裙西山遶漳水玉澗連石門
中有唐朝寺禪誦度朝昏正當袖手去坐對柏子焚
君看市朝閒凍螘環磨輪何當作高笑視世一虻蚊 
<other>贈少府</other>
 每欲一醉竟未嘗今朝杯翠如桄榔須臾耳熱仰天
笑氣吞萬里駒方驤何從人閒有此客杜門忽見車
軒昂興來對我弄絃索妙觀隨指追文王絕學子雲
不汲汲頗許叔度能汪汪何當萬事付一笑臥看天
雨雲飛翔 
<other>次韻明應仲宗傳送供</other>
 老住江上村隨分亦迎送陪堂一缽飯不得日日共
唯無清淨福正坐失修種後身老湘龐惻然施心動
妙語俱積香把玩廢吟諷才高氣駿特飛兔不受控
且與洗妒慳何止愈頭痛吾聞佛事門同宗而異用
甘贄打粥鍋應仲獨送供 
<other>七月十三示阿慈</other>
<pb n="292"/>
 寺已餘十僧田不登百數何以常乏食強半了租賦
今年失布種正坐無牛具六月始分秧江流冒塍路
水退秧陷泥經月已無雨枯根折龜兆瘦葉壓勃土
鄰家飯早占我方質袍褲此生為口腹夢幻相煎煮
阿慈佐井臼事眾耐辛苦今朝質且盡父子屹相覷
頹然輒坐睡欠申久不語只箇甘露滅可質請持去 
<other>予頃還自海外夏均父以襄陽別業見要使居
之後六年均父謫祁陽酒官余自長沙往謝
之夜語感而作</other>
 一昨游京華壞裓變塵土思歸念雲山夜夢亦成趣
故人驟登庸時時宿西府如鳥得所棲倦適忘飛去
從中奇禍作失聲驚破釜三年王海南放意吐佳句
歸來駭叢林冠巾呵佛祖突兀刺世眼所至遭背數
夫子獨凜然高誼照寰宇哀憐欲收拾奮髯排眾怒
豈惟子義世獨有孔文舉此恩無陳鮮歲月有今古
朅來湘楚遊坐閱六寒暑今年中秋夕水宿青蘋渚
誰持一紙書剝啄叩蓬戶呼燈得款識失床喜而舞
開書有新詩喜事遽如許麗如春湖曉月映薔薇露
筆力回春工彷彿識風度湘江三百里款段沿江路
嶽色滿征鞍疾驅那敢顧朝來真見之了非夢時遇
堂堂千人英要是幹國具龍蛇吁莫測涔蹄聊蹇寓
道固有晦顯會看跨雲雨天下張荊州四海陳合浦
當時寂寞濱皆獲陪杖屨今又從公游楚山更佳處
詩成倚峿臺天風吹笑語 
<other>次韻陳倅二首</other>
 夢幻有貴賤譬如綿與蘆美惡俱一暖未易相賢愚
我少懷毛髮倦禪輒逃儒投老加冠巾舞笏師道吾
世事幾時畢雲山何處無何為聚落中滯留如賈胡
溪聲替說法聚石為講徒拊手笑遠志甘為小草乎 
 霜清已高揭水清見游魚橘洲頹晚照屬玉行炯如
我窮世不要老並湘江居君獨念故舊時時容借書
我亦循陳跡驅莽如磨驢詩成輒自省璧月掛清虛 
<other>余游侯伯壽思儒之閒久矣而未識季長昨日
見之夜歸作此寄之</other>
 公家兄弟俱秀傑人言不減河東薛鳳皇鸑鷟雖見
之聞有鵷雛更超絕周郎坐中見新作天葩奇芬眾
口愕君看氣焰遮紳縉想見精神映臺閣我窮歲晚
猶奔走小邑那知相邂后堂堂合置明光宮簿書堆
中不宜有功名偶然耳是寄故應隨流坎而止且置
袖中批誥手下簾絃歌聊爾耳此詩摹寫見標格晴
湖無風照春色滄海遺珠果見之邵陽他日如彭澤 
<other>季長見和甚工復韻荅之</other>
 翰墨場中見奇傑行書半雜歐與薛此詩押韻如射
鵰應弦而落人驚絕詞惟達意非有作公雖不怪傍
人愕嗟余平生事苦吟吟筆今真為公閣渙然成文
自湍走如水與風初邂后頎然綠髮映華裾人閒此
客何從有我誦此生真一寄禪林枝穩容棲止敢將
醜惡酬絕倡狗尾續貂堪笑耳坡谷淵源有風格光
芒萬丈餘五色吾聞龍蛇所由生必也深山并大澤 
<other>季長賞梅使侍兒歌作詩因次韻</other>
 年來槁項皤須髮世眼憎嫌遭棧絕君獨照人如冰
輪洗盡宿雲寒皎潔今日層樓空獨倚天高袞袞飛
鴻滅掉頭哦此賞梅詩如對北窗香噴雪愛君語妙
蛻塵埃道骨自能逃歲月玉兒豈是解清唱想見笑
中呵手折嗅看應作小顰嬌關心不與年時別一懽
紛然雲雨散落英滿地蛙聲歇可憐城郭都不知新
詩一出人爭說和羹他日願如君長紅裊花歌壽闋 
<other>次韻見贈</other>
 樓鐘尚殷床密室僧定後窗風鳴摵摵黃落知榆柳
蜘蛛忽墮絲燈花亦駢秀人從城郭歸村落聞夜嗾
讀詩映檐月兩清俱頓有斯人太白豪醉裏詩千首
要宜萬丁帶肘合黃金斗袖藏批誥手卻作僧扉扣
玉堂未放君此物君家舊飽永仍父職人望亦天授
<pb n="293"/>
懸知夜直清應念山中友莫以腕脫俊嘲我飯山瘦 
<other>季長出示子蒼詩次其韻蓋子蒼見衡嶽圖而
作也</other>
 曉煙幻出千萬峰個中我曾如懶融天公亦妒飽清
境戲推墮我塵網中人生萬境無不有道士寧知為
老楓去年雪夜宿絕頂笑聲響落千巖風今年千巖
在掌握煙雨又復分西東磨錢作鏡照千里必也高
人非畫工季長胸中自丘壑吐辭便覺春無功韓侯
玩世難共語精神滿腹仍疏通酒闌耳熱眩紅碧醉
語撼子崔嵬胸遙知墮幘笑不荅但見玉頰回渦紅 
<other>子偉約見過已而飲於城東但以詩來次韻</other>
 一杯愁倡低眉峰不平萬事都消融嗟余分身處處
有遙知到子談笑中平生蹤蹟亦可笑以醜見傳如
癭楓而公才大置閑地正坐道骨合仙風頗聞少年
類豪俠臂鷹走馬王城東爾來閉門看修竹藉甚但
傳詩句工懶於能琴稽叔夜癡於戀酒王無功明朝
此樂墮渺莽路隔關河魂夢通付子後堂以清夜料
理絲竹圍酥胸曲音少誤即回顧笑看盃面微波紅 
<other>季長出權生所畫嶽麓雪晴圖</other>
 湘西今日雲生早嶽麓雪晴看愈好朱欄青瑣寄木
杪下臨絕壑青松道知誰沙步泊漁舟舟中應容寂
音老愛山誰復如君者一幅湘西和我畫分身亦欲
看京華要使癡兒驚羽化 
<other>季長盡室來長沙留一月乃還邵陽作是詩送
之</other>
 邵陽歸去知幾里萬頃斜陽渡湘水一葉扁舟共看
山伯鸞德耀俱風味山中信宿不忍去班草松閒呼
不起波心月出臥不知但愛松風吹醉耳朝來拾得
浩蕩春雪英紅雨紛桃李大鐘橫撞山荅響遙知有
寺藏層翠想見道人出迎客犀顱戢戢三千指王事
得從方外樂佳處遲留固其理何當更和宿山詩要
看雲泉生逸氣 
<other>送季長之上都</other>
 十年不踏黃塵路老盡歸心餘一縷因同夜語想京
華歸心百尺游絲舉前年別我楚山邊解鞍班草弄
雲泉今年送公古城北花發水流聞杜鵑眉閒秀色
照春晚青雲故人紛滿眼門前車馬氣如雲知誰倒
屣迎王粲行看腕脫供十吏玉堂風景非人世萬乘
扣扉宮月斜夢驚呼燭度窗紗 
<other>西湖寺逢子偉</other>
 我行厭風埃日莫休逆旅疲坐捫蚤蝨呼童洗袍褲
起尋古招提思與幽人晤忽覺華氣生乃與周郎遇
笑談傾坐人我亦為停麈袖中出新詩貫珠穿妙語
麗如花林風清甚空階雨坐令羈旅情掣肘棄余去
太平疆場空英雄功業誤如君文武姿其可著閑處
霸凌舊將軍月黑射猛虎夜歸逢醉尉頗復較勝負
丈夫有用仝世態度今古何時紫泥書夜半搥門戶
邊風吹塞塵千騎紅粧女橫槊賦新詩唾手取黠虜
麒麟入圖畫佩劍撚白羽 
<other>和曾逢原試茶連韻</other>
 霜須瘴面豁齒牙門前小舟嘗自拏茅茨叢竹依壟
畬君來游時方採茶傳呼部曲江路賒迎門顛倒披
袈裟仙風照人虔敬加秀如春露濕蘭芽和如東風
吹奇葩馬蹄歸路衝飛花青松轉壑登龍蛇路人聚
觀不敢譁詩筒復肯來山家想見戟門兵衛遮湘江
玉展無纖瑕但聞江空響釣車嗟予生計唯摝蝦安
識醉墨翻側麻喜如小兒抱秋瓜宣和官焙囊絳紗
見之美如癢初爬愛客自試懽無涯身世都忘是長
沙院落日長蜂趁衙園林雨足鳴池蛙詩成句法規
正邪細窺不容銖兩差逸群翰墨爭傳誇坡谷非子
前身耶沅湘萬古一長嗟明年夜直趨東華應有佳
句懷煙霞 
<other>次韻曾嘉言試茶</other>
<pb n="294"/>
 不嫌滯留湘水涯時作新詩誇露芽此篇醉墨翻龍
蛇雷鎚雨雹飛塵沙開卷疾讀喜欲譁此郎真是能
世家氣如橫槊萬騎遮妙如琢玉無玼瑕縉紳傳觀
眾口誇矧余禿鬢纏袈裟崔嵬胸次書五車於人豈
止一等加坐令應手開天葩不因筆端夢生花何時
詞刃誅姦邪世途嗜好紛萬差風流掃地吁可嗟十
年去國道路賒兩手未忍置所拏賈生豈欲從螾蝦
淵明但愛談桑麻湘西有舍如藏蛙年來頗種東陵
瓜愛君才宜踐清華妙年聲譽聞童牙君看愛客自
煮茶紅粧聚觀爛朝霞撐突萬卷遭搜爬職宜蓮燭
燒窗紗不宜槐笏趨早衙未甘終老勤山畬尚能見
子昂霄耶想見霧窗煙縷斜 
<other>次韻許叔溫賦龍學鐵杖歌</other>
 君不見楚竹虛心勁如鐵上有娥英灑清血歲寒姿
含悽愴情亂點餘花涴高節又不見南山紫藤亦清
雅過頭標致宜老者一簪華髮烏角巾瘦拳扶之立
松下何如我公蓄神物鏗然振之露風骨橫拈倒用
驚老禪勁如紫藤節如竹個是雲門真正脈不學芭
蕉空指月十方都在此杖頭視之不見纖毫隔說禪
游戲時卓地魔外狐禪俱膽碎仙郎聞是旌陽孫文
章自宜掌帝制從來詩句人爭說時出一篇尉衰薾
此篇秀如望秋山奇峰自獻晴雲滅朅來酬唱已厭
飫與公傾倒良有素豈惟但和鐵杖詩追從已辦登
山屨 
<other>復和荅之</other>
 君不見功名欲致硯磨鐵桑公人閒駒汗血五季干
戈爭奪中低摧幾不保臣節又不見相如賦工合騷
雅九重偶有賞音者及見但為上林令斷國反在淄
川下長笑兩事俱外物自憐不是封侯骨獨愛華亭
百衲師小艇橫蓑一竿竹久住湘江諳水脈揭蓬慣
看湘西月聞道公眠畫戟叢相尋長恨城闉隔去年
卜居城北地客心每有悲笳碎慚愧詩筒走老兵病
眼那容見新制老來情緒那忍說夙瘴乘之覺疲薾
此生夢幻姑置之半掩殘經香篆滅湘中清境享已
飫湘山多情尉心素年來更欲學睦州古寺閉門工
織屨 
<other>次韻題顒顒軒</other>
 睡覺飛蚊繞鬢聲讀書偏愛小窗明梧陰滿地方隱
几想見搜詩毛骨清誰教風鑒在人閒眉宇淵然如
魯山指點虛無數歸雁摩挲香滑寫琅玕舊聞五色
筆如椽平生醉裏傲羲軒登軒不解顒顒意幽鳥自
啼華不言賈生憂鵬入其居子美亦遭牛酒污仙郎
兵衛森畫戟風調特與前人殊杖屨相從年可忘不
羞兼葭玉樹旁青眼特開浮世少白頭相逢故意長
尚記垂髫秀發時神彩不異崔宗之此生流落天一
角敢料長沙再見期 
<other>贈別不愚首座</other>
 道人貂蟬後骨面遠瞻視少年憎俗子竟以須髮毀
形骸已變盡終不沒豪氣君看談笑時時復出奇偉
湘西松下見班草問行李問儂歸何許披須開笑齒
名山皆吾家況復生如寄意行吾車馳身止吾駕稅
吾生天地閒大倉一稊米只今相會面寧知非寄耳
思歸固偶然吾詩聊一戲 
<other>題王路分容膝軒</other>
 詩眼愛雲泉玉骨含富貴精神畫牒開怒威亦和氣
材宜侍至尊廣殿儼劍履胡為簷隙閒僅止容膝耳
譬如橫海鱣蛣屈見脊尾卷而為一髮寓此涔蹄水
何當黑月夕戲逐風霆起懸知王氏軒又補湘中記 
<other>次韻游石霜</other>
 霜華舊游秋正深澗風落日寒蟬吟斂眸默數曾到
處笑看碧煙浮水沉朅來大旆為山至山綰煙鬟三
十二當時老宿契新豐坐令衲子如雲萃眼前無復
見此公歎息叢林掃地空空餘樓殿出雲雨塗金閒
<pb n="295"/>
碧光巖叢臥聽松風難比擬個中偈句誰宗旨賴公
摹寫入新詩公不作詩山媿恥 
<other>次韻登蘇仙絕頂</other>
 平生合腰萬丁帶誰使天涯宿溪瀨曉驅部曲上香
山路人如堵看飛蓋桂環卷舌嘯雲煙右轄風流是
謫仙輞川草樹入畫圖此風頹落今追還散髮巖阿
聊一快世議從來嗟迫隘為君戲語敵山光棘句鉤
章窮嶮怪詩成便覺王公輕整頓道山歸去情子廉
未必山林見市人中有安期生 
<other>次韻謁子美祠堂</other>
 心許房次律神交郭元振人品如奇峰橫秋聳孤峻
筆陣工斫伐忠義見詞刃仕如上瀨船饒力挽不藎
酒狂誇嚴武登高叫虞舜大愛淮南王甘作天廚擯
死猶遭謗誣謂坐酒肉饉荒祠叢篠閒下瞰湘流浚
夫子縛富貴高韻洗驕吝詩清如玉珮中節含溫潤
並轡揖此老讓驅不肯進嗟予固瞠若卻立那敢瞬 
<other>次韻雪中過武岡</other>
 今年湘山三尺雪大松夜倒蒼崖冽曉驚誰推華藏
界墮我坐前光不滅駝裘右丞鄣泥馬壯士甲趨花
灑鐵空齋夜對故人榻妙語霏霏如鋸屑窗寒霧暗
日生東恍疑珥筆明光宮蹁躚欲點朱藍袂一聲雲
斧山玲瓏明年麥秋歌歲豐夜香橫目祠上穹太平
無象天有道塞塵蠻雨長濛濛歸來笑臥北窗下侍
兒簇花鬧清夜老尋清境幾成癖一觥滿引酬譏罵
應思和月踏層冰快意暗驚夢猶怕詩成字字如貫
珠乞與人閒不知價 
<other>次韻連鼇亭</other>
 危亭為誰小臨此一泓碧晴天戲投餌戢戢見尾脊
而以鼇名之相顧愕坐客昔人醉魚海六鼇曾偶得
歸來眉目閒津津有矜色安知華藏界持取等戲劇
納之芥子中不見有迫窄巨細何足較未出是非域
夫子忻然笑請以書屋壁 
<other>同游雲蓋分題得雲字</other>
 公才如天驥超絕氣逸群低摧簿書中一笑置勿論
我如翦翎鶴俛啄窮朝昏生涯無窖子乞食嘗扣門
但為口腹累乖隔如參辰此夕復何夕共宿湘山雲
境清藏勝氣情高發幽欣天風吹笑語乞與人閒聞
念公翰墨場少年策奇勳世味如嚼蠟喜著磨衲裙
裴公師黃檗圓澤友李憕因法偶相逢則以法為親
安知我與子夙昔非弟昆吾聞三生石曾歌舊精魂
他年葛洪陂相尋定煩君先當理故事過山尋老仁
要同夏口村發甕驚前身 
<other>治中吳傅朋母夫人王逢原之女也傅朋作堂
名養志乞詩為作此</other>
 少節暮年名太重詔書致之堅不動當年捧檄良為
親安知坐中有張奉茅容避雨依樹叢旁人夷踞渠
獨恭朝來殺雞本供母從教床下拜林宗兩翁高行
今誰繼吳侯作堂深措置鏡中勳業姑置之自廣其
心養其志傳聞絕似廣陵公從來孟陶風味同未能
侯門煩倒屐想見窗戶開青紅夫人年高視聽捷扶
持不用如華妾十分金葉壽千齡笑看醉紅潮玉頰 
石門文字禪卷第五

<sarticle><article>石門文字禪卷第六</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>古詩</other>
<other>寄彭景醇奉議</other>
 我庵湘山麓君家湘江尾共看湘山雲同飲湘江水
君有負郭田飽食驕稚世小兒探井臼大兒了租稅
我獨生事拙饘粥每不繼君如李大夫時時容乞米
永懷湖山堂風物自閒美楞嚴初讀罷篆冷空窗几
微風拾殘紅幽鳥妨春睡蒼苔滿門巷榆柳陰覆砌
<pb n="296"/>
杖策亦窺園悠然望層翠歲時無營為祭奠修家禮
自覺去幼安正復不遠耳遙知讀此詩忻然開笑齒 
<other>宿湘陰村野大雪寄湖山居士</other>
 夢回聞打窗曉起喜覆瓦江山驚晝永秀色玄相借
升鞍風便旋浩蕩春隨馬不憂江瘴生更喜麥連野
湘山宜可老慶弔同里社乃爾癈推擠眷此多賢者
湖山薝蔔林為我花連夜想見老居士擁衲清入畫
山陰興未盡玉麈思對把政恐觸機鋒怒遭握拳打
遙知和此詩呵筆意閒暇妙語鬥清妍正圍紅紛寫 
<other>景醇見和甚妙時方閱華嚴經復和戲之</other>
 夫子和雪詩放意如注瓦手搏華嚴界笑中已見借
高詞師棗柏寧暇數班馬如登妙高峰如游廣莫野
怪公個中人亦入此保社朝來誰扣門寂音老尊者
扶笻坐山堂詩眼不知夜不入人閒世誰將作圖畫
但欠維摩女玉骨無一把紛紛散奇英梨花風雨打
湖山晚多態應接殆未暇此詩聊戲公詩成還自寫 
<other>雪霽謁景醇時方𡎺堤捍水修湖山堂復和前
韻</other>
 𡎺堤蓋南堂雪霰響新瓦我踏雪泥至自攜雙不借
愛公有俊氣句法洗凡馬清婉繼彭澤寒陋笑東野
願為西崦鄰投名入詩社餘年吾事濟過從有公者
何時聞折竹燈火共清夜曉堂人未掃如開輞川畫
平生學牧牛鼻索嘗自把而今失所在寧復事鞭打
吾詩一寄耳雕琢特未暇且欣兩俱健意氣要傾寫 
<other>和景醇從周廷秀乞東坡草蟲</other>
 周髯迂闊亦自笑安樂飢寒奈嘲誚東坡墨戲偶得
之保藏更作千金調自言吾富可坪國癡病已深那
可療坡初畫此適然耳髯以夸人無乃勦彭侯滿腹
是精神翰墨行藏兩俱妙應嗟玩物非尚德未欲奪
攘投火療乞之如易紫香囊豈弟高風珠自照此詩
醇釅等佳醞為君滿引那辭釂 
<other>題萬富樓</other>
 賢為萬人英筆力挽萬牛寶帶腰萬丁封及萬戶侯
彼富一二數其實富未周君看清曲江傑立萬富樓
山川占形勝佳處橫高秋丈人披白帢憑欄清兩眸
凜然無求姿一洗驕氣浮郿塢癡肉臠金谷酒色囚
名均謂之富涇渭實異流余窮蓄一喙得飽事事休
貧富若天淵飽豈有劣優此詩如橄欖初嚼欲棄投
終然成可口味永當見收 
<other>湘西飛來湖</other>
 武林散煙鬟一峰螺髻孤煙雲有奇態華木秋不枯
理公何許來望見輒軒渠曰此靈鷲峰何年來飛乎
個中有白猿為子抵掌呼至今呼猿澗飛波跳碎珠
竭來楚國南萬山爭走趨精廬開橫塘清可照眉須
高人家武林致此從東吳那知湘水西乃有飛來湖
連蕩滿秋色小艇藏菰蒲閒來倚危檻對立鷗炯如
我與湘峰色俱堪入畫圖 
<other>次韻周達道運句二首</other>
 問人欲買山便應知官情詩眼豔秋水袖手望空青
家蓄不貪寶寸田常自耕永懷柴桑歸悠然見真誠
不甘口腹累折腰求乳腥偶題五字句醉墨半欹傾
麒麟入圖畫鼎彝書姓名何如癭瓢中獨酌郎官清
鳥啼春寂寂院靜花冥冥懸知睡足處衾暖紙窗明
朱門連大藩知是故人宅登門一笑懽忘其身是客 
 叢林斷岸西聚落一水隔欲知往來數雞犬亦相識
人情改朝夕世議苦迫窄公輩月輪高不涴濁流色
撥書臥清曉井汲聞餘滴職嚴賓謁少境靜意自適
嗟余眷閭里邊風馬嘶北公賢義當親此外吾何擇
瘴痾蘇晝簟小寢喧鼻息夢驚哦公詩清懽洗岑寂 
<other>大雪寄許彥周宣教法弟</other>
 湘西雪連日荒寒發明鮮誰持華藏界墮我宴坐邊
遙知毘耶老薝蔔開滿前想見散華女笑頰微渦旋
不受禪律縛尚遭富貴纏遊戲翰墨中骨清聳詩肩
<pb n="297"/>
白灰紅麒麟玉液黃金然醉眼豔秋水落筆驅雲煙
放意吐秀句與雪爭清妍我詩出寒餓苦語秋蛩煎
定作笑拊掌望空鬚一掀 
<other>臥病次彥周韻</other>
 臥便午簟袪殘暑誰令殿閣風鷗語君來談笑破岑
寂尉此經旬攜手阻湘山解事不須招數峰入座爭
翔舞心知清境世不要勝踐從來數支許戲將平時
說禪口貶剝諸方呵佛祖眼高叢林不見人但許南
臺稱法乳忽驚詞鋒亂斫伐披靡千人如項羽詩成
相對兩咨嗟此生俯仰成今古 
<other>次韻朝陰二首</other>
 轆轤曉汲罷幽響聞餘滴不知雨毛空但覺炊煙濕
閒居少過從屋角寒藤入夫子獨念我問訊常絡繹
時來歎柴扃飢飽共休戚此詩麗如春妍暖破岑寂
如追薊子訓可望不可及 
 稻田翠浪翻風葉朝露滴按行阡陌閒歸來袍褲濕
駮雲漏日腳窗戶空翠入當年走京塵日莫馳山繹
此生彈指閒強半是悲戚朅來效支遁買山老閒寂
君真許詢輩詩語時見及 
<other>余病脾氣李宜中教余服仙茅乃從彥周乞之
彥周祖肩荷臨濟呵余鈍根敗闕病輒服藥
是以生死為二耶得藥作此謝之</other>
 嗟余早衰人多病良業疾脾勞禁晚餐腿重怯下濕
爾來又增添冷氣攻脅脊愁坐如蹲猿呻吟喧四壁
聞世有仙茅溫中等金石恐能袪吾疾僥倖延餘息
我家小郎君道眼窺罅隙恐余偷心在指數煩口擊
負負無可言頹然慚道力檢密念慧遠誦咒憶羅什
兩翁例一笑顛倒不足惜世尊病須乳侍者遣行乞
達磨五遭毒知毒乃敢食佛祖豈貪生避就唯恐失
二者如不坐吾罪亦可釋想見讀此詩笑中和易色 
<other>彥周見和復荅</other>
 既有疾可示非是都無疾如春有陽燄渴鹿想為濕
以君足疾苦例我痛腰脊忍痛而曰空觸墻為無壁
此論蓋四座聞者皆屏息吾聞有漏軀有病資藥石
漏盡病乃除其神則無隙譬如出礦金萬鍛受鎚擊
妙哉迂開老辯博見才力種性能文章怒罵成詩什
荊山玉抵鵲而為路人惜此詩不辭和而藥不厭乞
又如夢中人飢而獲飲食覺來輒大笑飢飽兩俱失
以是知法空妄盡方自釋解空如佛言不許離聲色 
<other>彥周以詩見寄次韻</other>
 兩詩護宗旨萬仞仰峻嶺攀緣不可及妙語出鋒穎
鈍根遭譏訶正坐不勇猛譬如策疲羸強以扛九鼎
頑冥雖難化豈不發深省坐令跛驢心奮迅起馳騁
愛君辯縱橫又畏面嚴冷直諒有如子敢不加虔調
尚記笑語時水軒同煮茗池閒如鏡空倒蘸垂楊影
歸來渡湘江一葉浮萬頃舟中亦曬藥欲以駐頹景
君儻終不嗔藥盡更當請 
<other>送彥周</other>
 虞卿脫魏齊拼意與俱去公卿一破甑掉臂不復顧
蕭何追韓信棄車遂徒走貪賢如攫金不見市人聚
會合意傾寫掩書想風度彥周雖綠髮風味映前古
高論傾座人能破萬毀譽獨立傲世波屹然如砥柱
令人每見之不敢發鄙語推墮吾法中偃蹇揖佛祖
死生人所怖玩之於掌股此生幾離別此別覺酸楚
夜寒眾峰高獨看霜月吐明日解歸舟西風白蘋浦
君去我獨留蒼茫煙水莫 
<other>長沙邸舍中承敏覺二上人作記年刻舟之誚
以詩贈</other>
 道人天姿心匠妙漆瞳含秋看飛鳥氣和不減華林
風韻高勝卻霜巖曉心胸冰壺不隔塵爭傳落筆如
有神不畫凌煙大羽箭來寫山林夢幻身清秀摩雲
洞冰雪更將已素稱三絕不作能癡顧虎頭定為露
頂王摩詰傳神寫照誰與功吾聞成在阿堵中擬將
<pb n="298"/>
萬匹鵝溪絹為寫漚中勝義空 
<other>王仲誠舒嘯堂</other>
 隔岸莫山秋翠重少焉月作冰輪湧閒披白帢登此
堂絳闕神清氣深穩齒應銜環舌卷桂兩鬢西風心
一寸此中不著絲竹耳但覺清圓林葉動餘韻夫須
百里聞風露清冥人跨鳳恐君夜殘亦仙去棄米叫
雲空目送 
<other>贈周廷秀</other>
 周郎南州俊毛骨特英拔結髮翰墨場聲光先逸發
上書論國事人危泰山壓居然竄南陬風埃到鬚髮
平生拙生事寒饑坐曠達相逢湘水湄清甚等苕霅
書近庾西臺詩如王右轄解尋磨納禪仍領凌波襪
春露試晴窗舌頰增脫活澆公剛直胸搜攪醫國法
氣當宿玉堂絲絢八磚踏當分買山錢放開痛一掐 
<other>次韻吳興宗送弟從溈山空印出家</other>
 身心俱出家豈復論家世一念斷攀緣即入三摩地
珍重大願王此法端可恃若能訓此心是畢丈夫事
君看宏覺師後身是曇諦儻欲貯甘露先將潔令器
自當福人天豈止能自利譬如雞出燖真復生厭離
空印法門傑淨慈數高弟初不荷吾法亦自為佳瑞
汝能傾心事建此平生志淨中有浮念何異目有翳
內外俱一如乃稱真正士以此談妙法要使天華墜
百里半九十良醫三折臂果解信此言不媿甘蔗裔 
<other>張野人求詩</other>
 醉看湘山二十春杖藜疾趨旋路塵兒童拍手呼不
住並行磨之不怒瞋人間禍福本無象引手按之如
有神草鞋不踏公卿門術中玉石兩俱焚不知世上
有憎愛一味但覺山林尊得錢行沽付一醉兒啼妻
號了不聞孔仲山為阿里卒吳門亦藏梅子真何年
笑跨紫雲去舉手山頭謝世人 
<other>寄卻子中學句</other>
 剛疏觸時怒髮之投海山沛恩出意外縲囚遂生還
湘西谷量雲結屋清蘋灣舉手弄雲水意適情自閒
大藩英俊地翰墨相追攀聚話蘭叢秀吐氣雌霓彎
我窮世諱見所至特見刪但餘遭夫子時時客扣關
邇來又識公喜忘雙鬢斑夷粹韻拔俗簡重語不煩
人品有如子合在臺閣閒歸來夢西津五峰解煙鬟
故人訝歸晚負負媿在顏此詩雖夢語亦足發天慳
乃知憂患烈不能鐫冥頑遙想為一笑秀句出飢寒 
<other>子中見和復荅之</other>
 世味嘗已遍嚲著匿雲山為問何能爾鳥倦自知還
湘西一千頃分我楊柳灣時為理魚蓑人眠舟自閒
公真功名人高韻不可攀譬如秋無雲璧月挂一彎
我詩聊寄耳猥語憑見刪峻句乃見辱嶮如履潼關
細看秀爭發紅英微雨斑坐令十年心清涼去煎煩
竹林在何許延頸佇望閒遙知醉逃暑玉纖侍丫鬟
得句有奇趣笑渦印朱顏引紙欲續和自歎才澀慳
應當恕不迨鄉閭念疏頑把卷味長哦松風嗽齒寒 
<other>次韻游衡嶽</other>
 結髮功名場吾豈厭朝市風埃涴袍褲樂事嗟無幾
那知望耆闍舉手弄雲水山空荅清嘯一洗風埃恥
赤岸橫落日孤煙起墟里陰晴故多態風物自閒美
歸來說佳處尚復喜見齒為作鶴腦側失床忘而趾
平生嘉遁心衍挽車輪起拭涕師懶瓚多事笑曇始 
<other>次韻游方廣</other>
 萬峰纏煙霏一線盤空路丹楹出翔舞半在生雲處
海人猿臂上哀湍不堪泝夫子英特人自是幹國具
醉耳厭絲竹來此良有故臨高賦新詩妙語發奇趣
便欲抱琴書亦作東家住山靈應拊掌笑公入窘步
自當眠玉堂蓮燭夜枉顧偶此愛山爾戲語亦瓦注
富貴本縛公雲泉寧可付置卷發遐想湘月微雲度 
<other>游白鹿贈大希先</other>
 昔人隱臨湘解跨白鹿游公來弔陳跡但有林壑幽
<pb n="299"/>
春風掃夕陰雌霓飲澗湫披晴望形勝衣裾空翠浮
道人高尻揖自陳語和柔烏猶為人好草亦能忘憂
矧汝家臨川共飲西津流欣然為題詩清絕如霜秋
詩成又自錄小字如蠅頭意重恐難荷鄉義良已周
遙乘知興耳興罷夫何求我和無好語效顰增歎羞 
<other>次韻題兀翁瑞筠亭</other>
 大圓鏡空越數量是中豈容男女相風橐俱聲未易
分前身後身翻覆掌種石玉生硯出芝人亡物在何
足奇請看襄母千里至庭竹駢根生瑞枝人言親少
而子老異事相傳爭絕倒心法之妙傳以麤此理難
與俗人道雲居的孫難共語辯如建瓶空氣宇不將
雙腳踏城闉卻侯詩句能寫真 
<other>次韻思忠奉議民瞻知丞唱酬佳句</other>
 兩詩清於玉堂臥氣如漢軍爭祖左高軒想見連璧
來輾我門前碧苔破為君哦此萬籟簧楚音變盡餘
微些文章自然真吐鳳句拙見之那敢和高才要當
萬錢食小邑折腰坐飢餓仲弓曾為太丘令義方亦
作吉陽佐丈夫功名未入手行樂莫嫌詩酒涴 
<other>次韻思晦弟雙清軒</other>
 門前無俗駕籬外有青山不出已成趣懶惰心所安
鳴鳩驚午夢意消風物閒可憐修竹林遮我茅三間
兄每緣詩來有時忘巾冠永愧隔壁呼束帶酬問端
此詩可三復句挾風霜寒令人想見之恨身無羽翰
壽子一杯水世隘軒獨寬 
<other>會福嚴慈覺大師</other>
 慈覺初見我背呼仰而應遂同宿湘上夜語如建瓴
犀顱氣不讋虎頷目有稜精彩類澄觀突兀掩萬僧
喬嶽占南極寒翠知幾層此老家此山親分漳水燈
寶坊天雨華午梵盤清冥欲知法席盛但看道價增
破夏出山來乃爾忘規繩蓋皮為之災公卿慕聲稱
我幸無子累癡鈍人所憎平生寢飯外摩挲一枝藤
少年入三吳題詩遍西興歸來舟彭蠡浪山雪崩騰
匡廬落笑中萬疊橫空青又嘗游并汾趼足渡河冰
衝虎上太行雞鳴見日昇此樂墮渺莽坐睡頭髯鬠
朅來湘西塢倦鶴整羽翎只待秋風健祝融期再登 
<other>慈覺見訪余適渡江歸以寄之</other>
 黃沙橫吹意儻恍江色摸胡迷背向剌舟開岸風掠
耳日莫歸來說驚浪旋添榾柮火蒙密堵立咨嗟羅
少長碗楪鏗然野炊熟井稅未輸夜舂響少年信腳
蹈憂患幾同＆CB21731;叟埋煙瘴歸來閒散贖辛勤老住江
村無雜想夢回書几有青燈雞一再鳴布衾暖遙想
老禪讀此詩應作掀髯笑拊掌 
<other>次韻蘇通判觀牡丹</other>
 東風背立知誰家扶頭醉韻中流霞天涯也識洛陽
面露叢幽蕊生奇葩兩翁賦詩皆妙語讀之令人欲
仙去坐閒亦著白髮禪勝游且願追支許擁毳同看
聊自娛春歸不肯略踟躕解空勿憶南泉老但言如
夢不言無 
<other>次韻元不伐知縣見寄</other>
 我讀元侯詩嶮若過驚浪忽於旋渦中濺雪湧千嶂
又如曹征西唾手縛袁尚又如花間春熟視迷背向
何從得此客要是萬夫望少年翰墨場開口取卿相
低摧牛刀中軒特見雅量君看風月湖自是無盡藏
應手物華妙纖穠見情狀平生冥搜眼已照鮑謝上
自當走奇勳豈止稱師匠嗟余衰退者那敢論輩行
正如羊叔子堅臥荅陸抗詩成急雨來掃盡層雲障
重慚無傑句酬君語豪壯 
<other>和元府判遊山句</other>
 舉手弄雲泉濺衣作跳波側耳聞遺音仰看幽鳥過
兩公作妙語清絕類陰何氣爽如南山晴嵐掩峨峨
意快如落暴萬仞崩銀河秀如華林風嫣然散微和
而余獨朴拙欲登選佛科十年類馬駒鏡謂磚可磨
楓瘤或見取此事古亦多噪吻成綺語寧恤犯尸羅 
<pb n="300"/>
<other>送不伐赴天府儀曹</other>
 長沙解嶺海浩壤冠南楚豈止風物繁山水亦清富
然以余觀之兩者未足數雖曰大藩地要以多賢故
元侯汝穎奇家世工酌古朅來簿書中見此廊廟具
三年令小邑野鶴翦翎羽側腦望雲漢奮躍思遠舉
忽聞除書至當得贊天府婢僕想京華一室譁兒女
便覺駝鐸聲吹帽黃塵路舉首望絳闕金碧礙雲雨
富貴本自天車馬氣成霧遙知念舊遊笑與同僚語 
<other>送友人</other>
 幽人獨負三尺琴自謂羲皇得意深經年不肯鼓一
曲欲造千里求知音夕陽渡口西風起黃葉紛紛墜
秋水送君默默上孤舟片帆忽舉風波裏此去吳中
風物好重複江湖我曾到桂子落時雙澗秋白猿啼
處孤松老卻入苕谿凡幾里連天震澤無窮已紅蕖
苞折流水香紫蓴絲軟鱸魚美何時興盡見歸舟古
今客路多飄流孤雲別鶴無縱跡空聽蟬聲野渡頭 
<other>聽道人諳公琴</other>
 道人貌臞骨藏年漆瞳照人方而淵家住湘山湘水
邊氣清日應嚼芳鮮羅浮飯石性所在定林飲澗老
更堅子其徒歟寧果然抱琴過我亦自賢玉徽按抑
朱絲絃借絃為舌傳語言誰家恩怨餘妒憐綺窗鶯
燕春風顛顛風盤空攪蒼煙蕭蕭吹鬢人未眠清都
絳闕斷世緣骨飛不到夢所傳秦箏心知是響泉置
之髯鬚一笑掀蕊珠三疊舞胎仙坐令遺世如蛻蟬
何年醉騎紫雲去此琴枵然成棄捐 
<other>你能禪三鄉俊宿山</other>
 湘西春色無人要萬頃鏡空飛白鳥小閣披衣眼力
衰一聲款乃酬清曉芒鞋閒穿聚落來此岸綠陰行
不了南臺老未忘鄉井抵掌清談輒高笑烹茶煮筍
未當勤放意賦詩語奇峭此生何處不戲劇萬事隨
緣真道妙何當借子西齋宿共看湘月千峰表 
<other>陪張廓然教授游山分題得山字</other>
 先生如梁鴻德耀亦愛山湘西十月留笑語煙雲閒
弄泉石梅塢喚舟青蘋灣藉草飲松下松風當吹彈
二妙生清妍山花插雲鬟粲然起為壽舞袖相翩翻
先生墮幘醉頗覺天地寬醉語忽成詩為題蒼壁顏
城郭遙相望但見千峰寒 
<other>又得先字</other>
 青山隨處有見之輒欣然獨於湘上山欲買歸休田
此邦多君子故欲吾終焉先生人品高白鷗春水前
弟子亦秀發玉樹相明鮮頗怪翰墨場亦著白髮禪
分題得難韻下筆風雷旋詩成愕眾口不復較後先
閒中有此樂安用食萬錢紫芝愛陸渾遂為好事傳
悠然見眉宇寧復羨遺編 
<other>送廓然</other>
 長沙古都會何以冠荊楚但曰財富強山水最佳處
那知號大藩實以英俊聚張侯官雖冷藉甚有名譽
心胸高崔嵬萬卷相撐柱君看逸群姿嬌不受控御
罷官當北歸一室譁兒女想見駝鐸聲桑棗黃塵路
倚馬草十制贍氣見眉宇此職誰當之夫子無媿負
璧門黃金閨獨宿無晤語時應夢湘江醉臥聞柔櫓 
<other>大溈山外侍者求詩</other>
 湘南古叢林鐘梵百世傳大圓百丈來縛屋巖石邊
煥然成寶坊服用如諸天經今成幾何已逾三百年
誰為中興者卓哉空印賢大鐘日夕撞圓音荅山川
衲子自成群晝誦而夜禪道人舊未識眉目何淵然
乞詩亦不惡篝燈臨網牋人生等浮雲達者無後先
我亦一戲耳走筆成長篇 
<other>送珠侍者重修真淨塔</other>
 清涼寂滅塔三世無鮮陳巋然塵塵中現此光明身
尚無有祖成寧當說有壞憫此情見者亦驚世議隘
泐潭道人珠願力無礙限行看蒼煙叢一切俱成辦
狐死必首丘馬嘶必望北蓋皆不忘本人豈宜忘德
<pb n="301"/>
秋風淨湘楚萬里浩無垠嗟予頹然臥羨子如孤雲 
<other>英大師年二十餘工文作詩勉之</other>
 英公南海來眉宇靜而淵少年辭海山腳力生雲煙
已能弄翰墨句好自可傳君看嵩仲靈骨瘦聳清堅
平生護教心光與星斗懸化去四十載凜然長在前
文章一技耳幾不減市廛要求出世法道眼照人天
吾言激後生君俊無忽焉千峰開宿雨蒙頭作深禪
古人亦何遠何必羨遺編 
<other>崇禪者覓詩歸江南</other>
 去年社燕前道人江南住一笑寒鴻來又在龍安浦
今年寒食後歸心忽飄絮不知換秋菊能復如期否
此生付浮雲忽散還復聚要之不可必恐作人閒雨
行藏類隱峰兩踏石頭路故山有遺恨缺典念馬祖
落日頹金盆蒼茫煙水莫離情渺難收摹寫入凝佇 
<other>送悟上人歸溈山禮覲</other>
 亂峰踢卓不容數寶構翔空盤萬礎溈源水作青蓮
香攧雷濺雪出煙雨住山老如大雄虎暗谷行藏文
彩露說禪不費絲毫力以空為印印諸祖道人乃是
小菸菟氣已食牛難共語悠然蹤跡似孤雲羨儂先
我山中去會當出缽螺頂閒見此頎然秀眉宇 
<other>贈珠維那</other>
 湘雲遮世路閒客此閒行彌日不忍去眷此山水清
暖窗欲春色茗碗雪花輕道人舊不識一見意已傾
人生無根蒂聚散如流萍聊炷返魂梅將以熏道情
此詩亦偶爾夫用四座驚 
<other>瑀上人求詩</other>
 道人江南來快作臨川語立談當夕照鄉間問安否
坐令十年心想見西津渡少年游諸方迺欲追佛祖
清韻不可摹彷彿見眉宇豈止義中龍當作文中虎
西風健行李暫會還徑去我如社後燕並立理歸羽
或似天上雲風約聊復住勿長應深谿當作人閒雨 
<other>送[啗-口+王]上人往臨平兼戲廓然</other>
 鶻[啗-口+王]腦骨緊腳力健生雲疊數一萬里捷於臂屈伸
肉佛不譏訶稱之返云云坐誦覺範詩抄錄亦甚勤
群兒爭欺之偽雜以佗文[啗-口+王]獨頷不語飯沙俱一吞
湘西雪達旦萬樹吐奇芬凍行如鷺鷥雪泥濺衣裙
解包呵直指又作飢猿蹲放意說臨平想見禪誦群
坐令冷齋中忽然變春溫明朝別我去掣肘徑出門
便覺西湖月夜坐生夢魂 
石門文字禪卷第六

<sarticle><article>石門文字禪卷第七</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>古詩</other>
<other>臘月十六夜讀閻資欽提舉詩一巨軸</other>
 青燈映窗山月西讀遍穎𦤎居士詩四蹄雷電駿騰
躍萬丈光芒豪放詞古錦濯江有餘麗夜光走盤無
價珠韻高不受富貴縛眼蓋縉紳說林壑一語不合
即拋卻太華摩雲森剔卓一往歸心如鳥工十分風
味似相同沉溟山水柳子厚撥置形骸龐德公攬轡
不當分此輩珥筆合在明光宮天床長哦起曳履旋
呵凍筆吐機鋒寄語公家王坦之為編乃翁詩集尾 
<other>次韻游南臺寺</other>
 青原生下一角麟單丁住山須底物試垂一語傳不
朽阿師鈯斧成乾沒憑欄小立與僧語浮雲卷盡千
峰出永懷倔強韓退之南遷正坐譏訶佛山雲開遮
良偶然自詫精神費詩律閻侯愛山得雲饒勝處遲
留多記述慕韓每每手加額見詩未讀壁先拂此公
文不數他人微詞天姿含宋屈 
<other>次韻讀韓柳文</other>
 穎皋韻秀徹如春在楊柳清遊每見刪題詩無與敵
此篇如用兵曹瞞破張繡神遠付一快奇變愕眾口
<pb n="302"/>
猶如含至美醇釅兵廚酒柳文馬頓塵驕嘶不忘驟
置於是文中碔砆雜瓊玖同時公與侯富貴可炙手
人驚風雲會自矜時命偶一懽難把玩忽焉成老醜
居然成斯集纍纍增培螻兩公獨如在並驅讓先後
文章有耿實言語置坐右我老坐詩窮奔走營升斗
時能吐佳句英華出枯朽 
<other>次韻新化道中</other>
 形骸寄簪紳趣味在林麓楚國富山水下車已心足
昨聞入層翠超放等奔鹿情高如謝安舉手弄落瀑
恰如紅粧女弓彎雙屈曲登高發清嘯餘響動林木
名山冠東南佳處數天目以比衡霍勝家雞例野鶩
歸來渡湘江水作鴨頭綠應懷絳翠山歸期何日卜 
<other>次韻題貯雲堂</other>
 雲蹤不容挽乃曰堂可貯知誰愛嶽色欲以遮藏故
嶽山冠世境自昔廬諸祖道德無鮮陳世相有今古
君看馬駒兒乃是僧中虎 
<other>次韻題明白庵</other>
 鼻端有餘地世議嗟迫窄君看閻夫子廣莫以為宅
去宦游人間面有無求色酒闌愛松風醉眼眩紅碧
俊爽類王濟端復有馬癖何當食萬錢四海蒙惠澤
湘潭紫翠間松下偶相逆袖中出新詩苦語涼肺膈
夜半來床前且以慰窮厄豈真謫仙人何其似太白 
<other>和宵行</other>
 不眠盥漱罷和衣肱再曲村落雞未鳴部曲炊已足
露行逢遠火盲龜值浮木馬上續殘夢不復較遲速
故鄉夫豈遠隨分有松竹自種橘千奴大勝五斗祿 
<other>次韻題子厚祠堂</other>
 元和八司馬子厚獨奇偉謫官無以敵妙語淩山翠
山以囚自名谿以愚為字醉心谿山間勝處無不至
至今永州祠大類羅池祀生存伍猿鳥遠像土偶侍
經遊香火罷感歎追前事才高出不容起坐終夜喟 
<other>和茶陵夢覺索燭見懷</other>
 聞弦能賞音公獨知雅曲易親復難忘終期老林麓
公如追風驥未見所歸宿嗟余老摧頹翩如啄苔鵠
遙知雙泉上頗亦蒔松菊何時聞夜舂並齋著茅屋
慧觀友李源高風當補續便覺雒秀間杖履笑追逐
今非茶陵夢猶欲更秉燭愛公押難韻敏若方破竹 
<other>次韻偶題</other>
 鈍拙無人著眼看一庵睡快如梁端那知高軒肯過
我終日笑語成盤桓畏公筆力不可敵坐令三峽回
奔湍威稜王節照湘楚誇聲眾口鋒刃攢此篇意氣
更傾寫句法超絕風格完許令賡酬亦不免但恨語
帶儒生酸苦嫌絲竹圍醉枕臥看煙縷凝雕盤雙泉
雲樹時到夢神武門前思挂冠朝來清事亦稠疊野
飯蓬窗分小團人間曲屈多敗意莫辭時此同幽懽 
<other>寄題雙泉</other>
 閻公立朝時凜然古遺直孤忠捍世波砥柱屹挺特
一旦成千古埋玉秀山側至今山中泉實以配公德
欲知其源深下漲千頃澤沙渠走清快石井湛紺碧
譬如澠與淄相去無尋尺日光每下徹山影必倒植
倚欄應忻然遊鱗見尾脊知誰念純孝滿掬種白石
粲然生玉英冥感吁莫測泉旁有精舍聞多登覽適
何時同二老追逐扶瘦策詩成坐假寐夢歷秋山赤
想見環珮清繞除餘響滴 
<other>次韻夏夜</other>
 隱几群動寂池塘浮夕光瓦溝急雨過熏風滿南堂
飛螢忽點衣小立聞荷香東南喜見月微雲復遮藏
長哦穎皋詩清語涼肺腸勁氣終不屈莫邪淬光芒
高懷寰宇間蠢蠢奔炎涼斯人古遺直天質自溫良
茲夜發遐想易親復難忘歸田無別意難以枘入方 
<other>和遊谷山</other>
 穎皋擘窠書棐几玉勒銀鉤照林麓山堂聚觀雜賢
鄙人人歡然如所欲獨餘耆年視凝遠就觀尚如隔
<pb n="303"/>
羅縠筠床瓦枕試新涼小雨南風正清熟岸中一笑
山荅響我亦為君聊捧腹晚晴軒檻亦何有隔屋茶
煙度修竹呼童索紙賦新詩詩成字字清如玉人間
何從有此客滿腹精神真可掬我慚衰老亦作詩譬
如菌芝生朽木 
<other>和曾倅喜雨之句</other>
 清狂平生笑李赤詩慕謫仙名烜赫尤勝曲影傍權
門愛其炎炎手可炙袁絲若至晁錯逃熱中未老嗾
與嗷猶勝怒及水中蟹不合郭縈持雙螯何如一庵
聽松雨潑眼晴窗發茶乳更無俗子作白眼但有水
沉橫碧縷長愛朱生論不卑神明不欺寧自欺買金
賞誣豈不美尚笑世俗今澆漓玉川作詩曾救月退
之抵掌誇奇絕公今又賦喜雨詩詩成肯寄甘露滅
氣吐虹蜺辭吐雲才大端如梁與棼麗如宮華蜀錦
色駿卻千檣萬馬奔屈宋宗枝君得髓江左風流復
興起試手作詩君勿笑毫忽增之至弓秭長哦月出
湘淹東翰墨場中久策功千篇翻水不足道絕愛風
味如醉翁 
<other>次韻過醴陵驛</other>
 解鞍成小寢部曲營夜炊此生一寄耳夢幻相拘縻
風飧雜舍者水宿依江湄何時步八塼壓犀簾幕垂
三湘在圖畫開屏供臥披公宜宿玉堂明甚無可疑
今復聊爾耳間作虎頭癡 
<other>次韻</other>
 先生絳闕姿名字占仙籍妙年取榮名翰墨乃其職
而云賦歸歟戲語吾不逆醉翁昔仙去人間暫休息
文字頗橫流士氣久不懌公實不出後議論有精識
冰壺含青春不容一塵隔吐句如善射字字皆中的
佳麗增奇峭欹側多醉墨高辭敦故舊讀之氣橫臆
閱深似退之頓挫雜拋擲如春飾萬物妙用無罅隙
故人困長哦其節不容擊自昔聞公家諸郎居連璧
道學進未艾慶澤流無斁紛華脫髮棄酌古分陰惜
汎觀得其要雲升復川益孝友如機雲爭攘笑丕植
聞風方對食不覺起投筴神交夢成趣意合氣自激
廬陵在何許縱望手加額那知湘江上握手笑墮幘
妙處無陳鮮傾蓋如夙昔歸來看屋梁喜極心更惕
弟兄定世家富貴已尋逼而我世憎嫌莫景桑榆迫
相從可忘年頑魯幸勿責一懽難把玩轉顧成陳跡
閉門工寢飯且復適吾適遙知不吾詫頗嘗有此客 
<other>次韻游南嶽</other>
 退之倔強遷揭陽道經衡山愛青蒼逸群駿氣不可
禦頓塵初控青絲韁朝雲偶開豈有意妙意放浪高
稱揚我生少小善詩律讀之坐令身世忘朅來結友
本上座南遊私喜初心賞橘洲看雪已清絕更櫂野
航浮碧湘忽驚萬峰上雲雨走棟飛檐雲雨旁知誰
憑欄俯落日跳丸一笑千巖光紫金雞含一粒粟磨
塼作鏡傳遺芳小庵自披慈忍服十方普熏知見香
巉巉玉骨撼不應但誦妙偈聲琅琅只今般若臺前
路過者拳拳加敬莊我尋遺跡恍自失譬如一葦航
渺茫三生為掃坐禪石往事令人思建康紹隆佛種
有神足九旬妙義談汪洋當年以法施窮乏無數珠
璣曾斗量而今但有樓觀好再拜顧瞻空涕滂我公
王事獲勝踐自謂此樂非尋常情高賦詩亦感慨十
年出處何明詳竹軒莫涼暑雨過風簷把玩情激昂
初如冰輪湧東崦漻漻雲幕方高張俄如奇兵出不
意鐵衣雪刃森堂堂細窺如春在花柳芳心皺眼開
包藏魂驚豪氣立毛髮風檣駕浪奔龍驤韻如玉色
映晴晝清如碧瓦粲曉霜適如醉鄉識歸路醇如燒
春浮玉觴意公前身是太白醉貌宜披雲錦裳芳津
浣匙飯雲子美液澆齒嘗瓊漿吾聞高辭殆天得寧
論結髮翰墨場酸寒鳥跡無足道坐令藉湜仆且僵
皆言筆端有五色不然古錦纏肺腸夜闌掩卷耿不
寐空庭曳履心彷徨譬如三伏黃塵道坐令炎燄欣
<pb n="304"/>
清涼又如病鶴長側腦仰看千仞孤鸞翔嗟余膽大
亦欲和韻險恍疑登太行何時坐隅乞詩稿襟量懸
知容攫攘吾恐斯文將斷絕長哦披髮下大荒兒曹
乃欲犯矢石洪鐘何異施莛芒公如珠玉在淵石榮
輝草木皆煌煌讀其詩律似仙曲不雜人間笙與簧
我非賞音空嘆息擬欲學之嗟未皇遙憐與僧登絕
頂意適暗驚人世忙詩成氣燄如項籍叱吒千人誰
敢當自嫌白髮世不要萬回歌舞聊佯狂盤珠豈有
影跡露霧豹不欲文彩彰那知湘上偶邂逅氣岸欣
逢許子將霜鬢須面一破笑城隅古寺眠閒房心知
貴賤不同調且復抵掌談江鄉稍待暇日陪杖履對
公豈敢談文章茲遊正類羊叔子湛然與山俱不忘 
<other>次韻曾英發兼簡若虛</other>
 大曾秀發如層顛小曾秋水隨方圓二豪說詩氣壙
逸而我老坐如蹲猿弟兄駿氣驥墮地自憐老欲蠶
三眠一庵收身萬事外但有壞衲長堆肩會看連璧
登集地腰間纍纍金印懸分緣自是公家事安知不
秉卿夫難平生忠義要活國濃笑東川無杜鵑古城
野寺香鑪裏白灰已燼餘凝煙瘴痾未損方曲臂靜
如鴻鶴相倦攣清詩寄我忽驚矍秀對白鷗春水前
長哦曳履吐佳句餘韻發越鳴朱絃坐令萬象受控
勒知君有筆真如椽細看字字有根蔕滿掬明珠誰
為穿詩檀從此不休息受降君已臨中堅 
<other>復次元韻</other>
 君家廬嶽蒼崖顛睡足茗碗浮輕圜十年不歸空蕙
帳夜鶴哀怨驚曉猿朅來湘尾寄城寺夏簟清涼便
晝眠扣門剝啄誰過我上騰火色仍鳶肩軒然辯論
雜今古不覺前席心旌懸以身徇國愛子布塞門以
土推孫堅雖云詩窮少陵老飢寒正坐拜杜鵑遙知
鈴齋賓謁主贈以紫硯浮松煙作詩寄我對岑寂為
散頑麻雙腳攣弟兄高才當濟世會看笑揖人主前
嗟余百念已灰冷倦易斂翼為虛弦粥魚齋鼓日課
辦仰屋臥看三條椽管寧木床五十載好事空傳膝
處穿何如斂目十年坐道樹身同金石堅 
<other>贈別若虛</other>
 殘暑霽嚴威新涼釀歸思夢驚聞松聲兩鬢到萬事
中情怯離別此別仍對子追惟初識面寧復計有此
明朝舟洞庭驚浪銀山起醉眼失湘楚妙語凌淮泗
我如浮水葉遇坎當自止行將看荊山歸老鹿門寺
今不欠無言但是欠一死淮山有奇逸要是天下士
若問寂音老煩君一舉似 
<other>和陳奉御游梁山</other>
 公詩自雄放故我甘雌伏韻高霜月苦洗盡瘴霧毒
游絲映明窗小字為公錄便覺春爭妍勝氣增林麓
永懷矍鑠翁論兵到精熟子陽井底蛙提耳論禍福
歸來得真主簡易心屈服才高犯眾忌薏苡致謗讟
梁生付一笑何必較直曲山僧亦何知魚鼓聽齋粥
陳侯金閨彥論清如屑玉南游興未已甚欲乘桴木
湘西獨何幸旌旆先見辱松間偶相值論交一言足
雲山久乾沒賴此佳句贖 
<other>次韻曾韻句游山</other>
 夫子謫仙隱於儒仲連太白真其徒栴檀林間法檀
度翰墨場中行秘書譬如山川有珪璧光被草木蒙
碔砆又如羽毛有麟鳳瑞照百鳥藏鶚鼯玉堂金馬
未入手公不自嘆旁人吁猒看朱門森畫戟暇日聊
為山水娛下車褰衣卻部曲縱望林壑情忻愉朱陵
洞口見落石引手匊雲跳明珠詩成萬象在掌握磨
琢無玷如瑾瑜旁觀十吏不駐足一日萬口傳荊湖
南山道人紛紜至摹寫磬石煩丹朱歸來盡以錄寄
我意句不盡情有無為公長哦立風檻明月滿軒時
卷舒吾聞駿馬日千里未遭剪拂隨鹽車嗟余駑鈍
世鄙笑分甘垂耳同騾驢世間安得支遁眼畫作嘶
風神駿圖 
<pb n="305"/>
<other>次韻游南嶽題石橋</other>
 飛梯上雲雨猿臂攀層巖天風吹鬢須茲行非人間
幽泉不知處但聞鳴珮環嶮艱礙清快洄渦走平寬
澗壑落萬仞濺雪驚潺潺懸崖忽見寺白晝方掩關
境令人遐想坐久生清寒山空寂無人鳥啼花不言
雲披獻青嶂風檻爭卷簾 
<other>和游南臺</other>
 筍輿翩追隨頓撼雜搖兀蒙騰穿聚落超放上巉絕
山腰轉巇嶮部曲失行列身世逐雲輕眼力與天闊
撞鐘千指集樓殿寄林末同來久倦局相向懷抱豁
市朝昏利欲走鹿不忘渴公獨蛻塵埃風蟬妙脫骨
盤桓拊孤松松粉落金屑誰卷青帝雲推出銀蟾闕 
<other>和游福嚴</other>
 雲開見樓閣峰頂知有寺眾峰讓高寒蓋是出其類
媧山下僧譚笑走魔外戲忽於一毫端集此大千界
曹溪正脈深不斷蓋如帶流而至衡霍百川蓄匯澮
迺知般若臺自昔分燈地清游亦不惡俯仰憶前事
寶構出灰燼人逝時亦異永懷韓潮州夜與千峰對
仙去三百年音容浮如在妙語落人間斷碑臥榛檜
公亦潮州裔聲勢翩已似低摧夙昔心慘憺經游意
林高句天成容貌鄙組繪刻之蒼崖陰與山增勝概 
<other>次韻游高臺</other>
 蒼杉三十里不復逢川原忽然在林杪萬峰延目觀
長崖有積雪松聲雜風泉是時春正深風威猶折綿
君堇金閨彥而有清淨緣和雲掃車轍引手酌靈源
山空破岑寂笑語荅雲煙魯僧作鷹顧驚此佳少年
何以比人品白鷗春水前既非山澤儒亦非地行仙
諧峰堆重疊千葉開青蓮景淨若有得茲遊良偶然
部曲亦欣羨諠譁下層顛歸來念清境依約聞啼猿 
<other>次韻見贈</other>
 已甘老死長松下賞音乃有如公者謬當大匠許才
能名器從來豈容假但欣一笑說江鄉意氣平生要
傾瀉先生之詩自豪放寒陋心知鄙東野此篇粹然
有精思百鍛良金方出冶汗顏縮手置袖間對公誰
敢言騷雅自憐華髮住江村地偏心遠過從寡茆簷
捫虱鳥聲寂故絮懸鶉成磊苴右耳已從前月聾更
欲忘言到瘖啞多生垢習磨未盡公詩又欲臨窗寫
何當看公醉岸幘約束萬象閑揮洒眼寒獨立梁宋
郊一尾追風睇奔馬讀罷新詩發長歎春色驚回阿
練若浪禿宣毫和不成自笑才慳真注瓦 
<other>次韻曾機宜題石橋</other>
 公才受斧斤鼻端有餘地一官游人間窮達置度外
著屐登名山眺覽吞眼界倒傾蛟龍室聊為翰墨戲
搏取華藏海几間日相對石橋亦何有萬峰作階陛
平生冠世境勝踐得君輩壞壁題新詩一洗俗眼眥
我本箇中人久負未歸債我自負名山名山豈余棄 
<other>和游南臺</other>
 老思垂一足飯想成沙纕頓斧盤石上分燈續螺江
坐令遺蹟地咄嗟成寶坊永懷青松下睡快欣明窗
曾侯有逸韻詩律挾風霜重來拜白塔前身疑姓龐
山僧作巴音聳肩頎而長願施筆供養普熏知見香
吾觀三公子凜然萬夫望何當吐佳句刻石照沅湘 
<other>寶月偶值報慈坐中走筆</other>
 十年塵土中厥狀浸成俗坐令眠雲衣化作征人服
此行欲買舟尋我舊山谷識君御水傍笑齒璨明玉
肅靜鶖子儀脩拔孝基目殷勤撫道義祖道欲傾覆
賴子今妙年真風跬可續聞之厚自愧所趣在幽獨
君言如不欺是亦含生福須臾讀君詩氣韻麗可掬
心胸何玲瓏多能吾所伏春流日夜急歸心難管束
良會故已述妙談何日復吳山嘉有餘為君置茅屋
頭白早歸來暮雲無使矚 
<other>和忠子</other>
 牛車注經宗兩角那問虛舟移夜壑竹間掃除聞擊
<pb n="306"/>
聲戲作伽阤歌獨腳心波不興類古井情緣脫盡如
遺籜高笑癡兒倚富貴危如乳燕方巢幕已辦山藤
待湖月不把芒鞋穿聚落安知沙門自有體全象紛
然眾盲摸要之行藏不屬人手自安然隨展握 
<other>和堪維那移居</other>
 世路驚風波山林知歲寒君看爭奪中忽覺深渺漫
歸來湘西寺兀坐依蒲團摩挲折腳鐺規以穩處安
湘山亦多態扶杖時游觀偶逢林下人班草一笑懽
霜風水痕落歲月難遮攔但覺頷髭白不知知歲殘
堪公故園舊義膽見急難相逢開肺懷傾倒無餘殫
所居隔聚落日喜成媻媻作詩誇我賢寧知如玉冠
遂分湘山翠茅簷相對看往事都莫理有求真禍端
飯罷口挂壁時往發長歎暮寒因有雪爐暖且檀欒 
<other>送元老住清修</other>
 湘水有廬山蜀僧有吳韻無塵而俱清雪月夜相映
書癡喜借人香癖出天性垂涕撥黃獨糞火曾發哂
三年我東鄰家顛開小徑一飯必招呼嘲之終不慍
明朝趣去我歲逼青陽近子已飽叢林件件無遺恨
贈子湘源春山窮春不盡 
<other>和杜司錄嶽麓祈雪分韻得嶽字</other>
 歲晚湘水濱黃塵似河朔江流涸欲盡缾罌汲餘濁
鬧聞雙旌出千騎爍山嶽雪雲卷山去天宇獻遼邈
嬌鴉集風枝凍鶴時俛啄譚兵杜牧之賦詩果橫槊
山雖非故人識面亦已數文章固餘事正爾全三樂
太丘令國器讜議久揚榷長吉有美材嶄然見頭角
君看分韻詩夭力那容學嗟余老山林輩流殊齷齪
寧料寒窘中見此三卓犖和詩無傑句鈍澀費磨琢
窮略似孟郊必劣追韓偓 
<other>贈鄒處士</other>
 長沙人物秀而雅爭如絕致名天下率更之書更古
今鍾王筆蹟遭凌跨藏真草聖夢英篆齊已詩篇洞
青畫易生寶覺未暇數邇來鄒敦最聲價巨公要人
邈已遍戲畫寂音老尊者繩床壞衲氣深穩霜須瘴
面情閑暇平生剛褊語忤世定知見此遭譏罵涼都
貴人如玉叢富貴熏天光照夜凌煙風姿劍拄頤妙
手當煩為圖寫 
<other>鄭南壽攜詩見過次韻謝之</other>
 碔奔世既以為玉芝蘭那知不為蕕人間萬事醉不
理攜被來為林壑游雪花成山過驚浪五展暮天開
橘洲篙師絕叫風掠耳蕭蕭兩鬢空颼飀松聲盤空
上煙翠顧陟佳處每遲留袖中出詩愕坐客涔蹄乃
爾容吞舟東坡句法補造化山谷筆力江倒流兩翁
連聯竟仙去暮年見子忘百憂念當明日江南路幕
阜倚天佳氣浮故人問我今何似為道摧頹如慧球 
<other>次韻漕使陳公題萊公祠堂</other>
 萊公少年日逸氣生雲泉定策清東宮天子為矍然
奇豪不世出獲一以當千親征功第一尚記破虜年
想見和易姿垂柳春風前我公嗣前列剛特才亦全
方持使者節眉宇秀而淵高樓獨自登愛公能補天
高情弔陳跡妙語吐新篇如風行水上渙然成漪漣
乃心在王室何時朝日邊正坐霖雨手豐年自留連
何必羨遺蹟公自當濟川 
<other>次韻經蔡道夫書堂</other>
 書堂山崦西微路經桑柘婉婉綠陰中傴僂牽羸馬
須臾將平川時過幽谿瀉源深人家稀落日耕釣罷
過墻傍脩竹深處開茅舍池塘遠軒窗秀露風清夜
盃盤燈火裏笑語茆簷下白酒瀉新糟醇釅如壓蔗
酒酣面發赤箕坐談王霸排斥出忌諱怪語令人怕
野僧舊不懽癡坐相嘲罵但作鶴腦側思歡殆無暇
夜闌乞新詩自愧非作者張燈掃西壁把筆強驅駕
萬景每騷縱此夕偶相借遂令諸人懽一一如圖畫 
<other>吳子薪重慶堂</other>
 吳氏季子世不乏子孫魁壘特秀發人言才業任世
<pb n="307"/>
重更覺文章有家法奉親作意構華堂想見青紅濕
窗闥堂中二老鬥康強夫婦承顏薦壽觴朅來兒姪
俱登第舉族請名重慶堂富貴鼎來推不去道德照
人閭里光富公玉食由及養范公諸郎盡卿相親養
子榮兼有德家聲置公范富上虛簷風月夜未央靘
莊成輪發清唱金鴨香清碧縷飄燈前玉頰醉紅潮
一尊滿勸何所祝盛事要看追八蕭 
<other>題嶽麓深固軒</other>
 湘西峰頂寺樓閣藏煙翠危臺占家顛小軒寄幽致
游人常不到石壁照溪邃於世復何求此生眠食耳
翛然亦何有蒲團空曲几憑高俯城郭車馬環磨螘
城郭望諸峰時見孤雲起 
<other>贈別通慧選姪禪師</other>
 選本住山人精進激惰懶規模如乃翁鐵喙石肝膽
豈特七閩英蓋亦叢林揀子少長庚曉我老碧雲晚
相親出數面別袂聊一挽是非一言足勃窣百事辦
分攜青蘋灣相對秋滿眼 
<other>中秋夕以月色靜中見泉聲幽處聞為韻分韻
得見字</other>
 夜清成水宿月出波灩灩那知是中秋老眼欲淒眩
此生天地間飄泊如蓬轉朅來泊湘瀕此月凡七見
冰輪上天衢萬里不知遠夜深渡明河輪側明河淺
西樓欲吹笛餘聲落哀怨魂靈到月脅寒露紛滿面
林光潑流泉天大微雲卷阿崇具紙筆橘亦磨破硯
詩成月華清幼婦與黃絹 
<other>鄧循道分財贍族湘陰諸老賦詩同作</other>
 卜式與弟貲如塞無底竇其愛止弟耳親舊竟何有
二疏得賜金盡以散親舊但可施一時安能繼其後
然於簡編中耿光白如晝鄧侯功名姿穎脫蓋天授
分財贍族人約券規永久君看純孝心履狶先履瘦
紛紛窶人子懸鶉露兩肘雨雪抱兒女扣門易升斗
鄧氏豈無貧炊煙滿蓬牖安知寒微中不復生奇秀
陰功雖無形報應捷於口此風起頹俗能使薄者厚
作詩附家傳想見為拊手 
<other>贈陳靜之</other>
 仙郎如驚鸞風格殊秀整文章體自然五色麗雲錦
紛紛少年場英氣橫筆陣家聲盛漢魏未暇數唐晉
元龍特豪偉太丘苦剛正相逢黃卷中崔嵬山嶽峻
君當世其家已見逸群駿笑談不自覺滿坐湖海韻
富貴率致身華裾宜綠鬢功名偶然耳何必以身徇
未近翠雲裘先看班玉筍 
<other>弔性上人真</other>
 漆瞳照人韻拔俗平生直性如劈竹世情好惡我不
知是是非非一言足昔年訪道辭七閩丹青生此身
外身要將留悅倚門意此心亦是酬慈親慈親未老
身先逝夢境悲歡成一戲展開覿體露全機偪塞虛
空何處避 
<other>宣和七年重陽前四日余自長沙還鹿門過荊
渚謁天寧璋禪師留二宿作此</other>
 孤城渺湖天長隄篆湖水柳衙行未窮已過沙頭市
連檣來萬艘荻叢出千雉節物近重陽風日正清美
忽驚樓閣開寶坊墮平地璋公十年舊出迎一笑喜
昨夜及相山歲月入歎喟茲行歸鹿門已作終焉計
不辭信宿留愛子多故意說禪有家法翻手了千偈
鐵脊敵魔外宗風永零替我留固隨緣思歸亦偶爾
為君賦新詩萬象困朝戲去留未用較吾生真一寄 
<other>瞻張丞相畫像贈宮使龍圖</other>
 天下張荊州乳兒識名譽醫國陸宣公護法崔元度
平生風雷舌咳唾作霖雨隔闊餘十年一旦成萬古
羊曇欲作慟生存華屋處支遁亦傷心路偶經姚塢
賴有克家子春色連眉宇君看談笑時亦是榦國具
會看如乃翁獨立無喜懼文章有種性家法致工主
此詩公應聞想見笑掌拊 
<pb n="308"/>
<other>初到鹿門上莊見燈禪師遂同宿愛其體物欲
託跡以避世戲作此詩</other>
 上莊俯漢江古木雜桑柘槐衙陰廣陌麥浪漲平野
連雲對囷廩用谷量牛馬我來二月破解鞍綠陰下
縱望煙霏中領略見楯瓦耆年骨柴崖迎客意傾寫
干戈爭奪餘身在相驚詫山空啼杜鵑龕燈自清夜
斂眉問儋州亟口談江夏以余遊二公老大知識寡
暮歸逢醉人往往遭捶罵鹿門有餘地賢矧如君者
為連修竹林規以構茅舍伏春舊所能犁鉏當學把
相見水過膝蓑苙清入畫 
<other>游白馬寺逢安心上人</other>
 繖蓋山前曾卓錫晉安王初造禪室水火定成人未
知部曲不前馬辟易床邊臥虎如睡犬王雖及門不
敢入冰雪親瞻道德容再拜平生願心息兩泉俱出
雌雄龍玉殼靈龜蛇五色聰禪笑傲賢王喜魚龜乃
能就掌食高風乾沒五百年依舊雲山如夙昔雨中
來遊春已老忽見江南少年客坐中偶生鄉井心想
見禪山倚天碧清境幽閒欣可名偶然得句因題壁 
<other>雪夜與僧擁罏僧曰聞唐劉義賦雪車冰柱詩
為退之所賞願聞其詩予曰忘矣僧請續之
口占以授</other>
 雪車比毛車弱水誰欲度飄然凌空去中疑載青女
朔風為通衢走轂不容馭大勝短轅犢更煩長柄塵
直達廣寒宮構基非下土天公亦薄相鏤冰以為柱
傍皆是銀床誰與揮玉斧仙妃倚之笑疑是漆室女 
石門文字禪卷第七

（佛歷二千九百四十八）年紀次辛酉（陰）歷（九）月（初一日）竣工
（中華民國十）（陽）（十）（第一號）
　　　常州天甯寺刻經處出資刻此全部
　　　　　　　　　經理清鎔謹識
　　　　　　　　　湖北陶舫溪刊

<sarticle><article>石門文字禪卷第八</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>古詩</other>
<other>送賢上人往太平兼簡卓首座</other>
 我昔遊潛山空翠插晴煙至今清夜夢猶能歷層顛
天柱如玉立貴氣朝山川下有童師廬雜遝皆奇賢
卓途龍山子靖深波間蓮近聞亦分座道眼照人天
道人使吳來衣裓餘芳鮮願求奇嶮句庶使大法傳
一拳無背觸何處見靈源 
<other>送一上人</other>
 子從大梁來會我秦淮道十年三度別此別吾甘老
學道如牧羊敗群者則鞭一切但仍舊自然常現前
子初不衣綿而今便故絮山舟日夜逃美貌豈長住
時至不相待勿恃骨肉間要當自努力譬如人上山 
<other>游龍王贈雲老</other>
 正中妙協百怨門寶鏡孤風天下聞緇州道價直乾
坤毛骨真是延公孫楊廣山頭草木熏公獨深密護
靈根衲子雷動雲崩奔暗中明露涇渭分醉李有叟
笑臉溫膽大三世一口吞枯木能花為誰春春光化
為吳山雲即今住山典刑存木蛇且無刀斧痕我游
山隈野水濆松間見之鬢為掀留我更宿聽啼猿人
間行役膏火煎公特見戲非誠言頹綱已墜引手搴
乃欲奔走鞭短轅要當努力續烈燄大興洞上追曹
源 
<other>三月二十八日棗柏大士生辰二首</other>
 大千微塵偈章句妙難求公為疏通之如海決江流
堂堂鬚垂膺漆點橫清秋十虛圓當念三世集毛頭
平生說禪口想見光迸浮世間眼久滅法寶空海洲
年年春欲暮禪室清香留迷途指南車戴恩負山丘
<pb n="309"/>
願從清涼山威光作依投行當方山見跬步披衣裘 
 ○思慮不及處但曰剎那際不曰剎那際寧當有三
世於此剎那中尚不容擬議安得有死生一切諸怖
畏苦樂欣厭情及分心境異是名顛倒想不名隨順
智如人游夢中所歷經千歲及其夢覺已不過食頃
耳稽首願悲幢發此不傳秘願分無盡燈酬此四弘
誓 
<other>送常上人歸黃龍省侍昭默老</other>
 心花發明照十方死生窟宅無隱藏此老唾笑生馨
香法中骨髓僧中王平生一子傳餘芳譬如少林有
神光只今孤憤昭默堂天魔外道走且僵夢寐想見
猶清涼況子徑歸侍其傍明日扁舟浮渺茫我不得
俱空歎傷但餘一句煩寄將暮阜山前為舉揚仰山
久不見臨濟瘦損法身三尺長 
<other>運禪人求偈</other>
 石室如仄磬春雲如翠被翛然無事僧來此時枕臂
無求即無憂有身還有累永懷彭尊宿一席曾遁世
天子不得臣公卿不敢致高風不可攀百世猶興起
運禪佳少年杖錫成戾止偶從城郭來衣裓滿空翠
覓歸如子規掉頭須去耳山林與聚落蜜無中邊味
子心有分別動息若差異錄以贈其行不語開笑齒 
<other>餞枯木成老赴南華之命</other>
 正中妙協如何會羅仙隱身露衣帶芙蓉克家桐城
孫海上閒名聞至尊天書夜到道林宮大鐘橫撞山
＆CB18954;瓏山容光澤鳥聲樂一番佳氣生巖叢曹溪寶林
甲天下樓觀翔空盤萬瓦夢中先已逢祖師異世曾
同香火社人言骨清辟瘴霧隘詞一律撩人怒大陽
直裰果有靈所至自有天龍護寄語山頭錫杖泉久
枯遽湧寧非天老師不作奇特想已脫聖凡情量纏 
<other>送禮禪歸臨川</other>
 已披出世衣影莫落塵俗何山無叢林棲息一枝足
奈何清淨心甘受熱惱毒譬如伏櫪馬心不忘馳逐
又如火鐵丸氣燄不可觸禮禪客湘山山翠在眉目
蓋嘗視此輩高笑一捧腹今亦欲還鄉當戒前車覆
吾聞真實心不受罪與福精進緣不懈此語君勿恧 
<other>送顓街坊</other>
 水西南臺小精廬名雖是律禪者居粥魚茶板如指
呼履聲童首鳧鴈趨分身香積太闊迂食時至則當
持盂養師反哺如烏雛荷眾司更如鴈奴逢人若問
明白老為言病起加清臞 
<other>寄南昌黃次山</other>
 次山心地平如鏡照海照毛無少賸劉公訶之昏霧
蒙張公磨之復清瑩張劉皆是善知識大黃甘草各
醫病驚起荷山大字遂＆CB18954;瓏撞鐘山荅應夜燈午梵
賽心願望歸引領如鶴頸一朝骨祖在面前笑不成
聲兩目瞪小兒化去聊折災婦翁告殂適其命但得
夫妻各身健回觀閣中夜鳴磬欲知成佛妙法門不
與人爭是捷徑 
<other>寄題紫府普照寺滿上人桃花軒</other>
 武陵源深並溪入無數桃花鬧春色水面紅雲欲崩
壞波間爛錦光相射昔人誤行偶見之歸來醉眼眩
紅碧秦時雞犬不聞聲但覺曉窗煙霧白那知紫府
亦仙源此華萬樹燒晴川少年苾芻誰教汝照花作
意開幽仙靈雲說悟被花笑南泉欺客花不言何如
睡足無一事倚欄紅雨春風顛愁來想見故山路未
歸先作山中篇 
<other>宋迪作八境絕妙人謂之無聲句演上人戲余曰
道人能作有聲畫乎因為之各賦一首</other>
<other>平沙落鴈</other>
 湖容秋色磨青銅夕陽沙白光濛濛翩翻欲下更嘔
軋一十五五依蘆叢西興未歸愁欲老日暮無雲天
似掃一聲風笛忽驚飛羲之書空作行草 
<other>遠浦歸帆</other>
<pb n="310"/>
 東風忽作羊角轉坐看波面纖羅卷日腳明邊白島
橫江勢吞空客帆遠倚欄心緒風絲亂蒼茫初見疑
鳧鴈漸覺危檣隱映來此時增損憑詩眼 
<other>山市晴嵐</other>
 宿雨初收山氣重炊煙日影林光動蠶市漸休人已
稀市橋官柳金絲弄隔谿誰家花滿畦滑唇黃鳥春
風啼酒旗漠漠望可見知在柘岡村路西 
<other>江天暮雪</other>
 潑墨雲濃歸鳥滅魂清忽作江天雪一川秀發浩零
亂萬樹無聲寒妥帖孤舟臥聽打窗扉起看宵晴月
正暉忽驚盡卷青山去更覺重攜春色歸 
<other>洞庭秋月</other>
 橘香浦浦青黃出維舟日暮柴荊側湧波好月如佳
人矜誇似弄嬋娟色夜深河漢正無雲風高掠水白
紛紛五更何處吹畫角披衣起看低金盆 
<other>瀟湘夜雨</other>
 嶽麓軒窗方在目雲生忽收圖畫軸軟風為作白頭
波倒帆斷岸漁村宿燈火荻叢營夜炊波心應作出
魚兒絕憐清境平生事蓬漏孤吟曉不知 
<other>煙寺晚鐘</other>
 十年車馬黃塵路歲晚客心紛萬緒猛省一聲何處
鐘寺在煙村最深處隔谿脩竹露人家扁舟欲喚無
人渡紫藤瘦倚背西風歸僧自入煙蘿去 
<other>漁村落照</other>
 碧葦蕭蕭風淅瀝村巷沙光潑殘日隔籬炊黍香浮
浮對門登網銀戢戢刺舟漸近桃花店破鼻香來覺
醇釅舉籃就儂博一醉臥看江山紅綠眩 
<other>汪履道家觀雪鴈圖</other>
 水落陰湖洲渚生風折敗荷枯葦莖白沙鑿鑿墨雲
重熟視滿空翻玉英湖邊兩鴈誰教汝穩臥自多高
世情惠崇逸想巧圖畫定應愛汝夢漏清 
<other>穎皋楚山堂秋景兩圖絕妙二首</other>
 一鷗低飛落平湖一鷗驚顧行炯如紅衣脫盡蓮蓬
綠翠蓋凋殘荷柄枯更有數蓬臞已老無人折之欲
傾倒陌上殘紅空自好為誰點綴湖邊草 
 溪邊兩鴨自夫婦生而能言似相語婦先浮波喜轉
顧夫欲隨之竟先去水際清蘋各占叢風撼荷花已
退紅不見清香雲錦段空餘霜葉伴枯蓬 
<other>和李令祈雪分韻得麓字</other>
 何處軥輈叫雲木植杖松間逢白足一牛鳴地兩禪
叢窗戶青紅照林麓江寒雲怒相摹胡雪意欲作先
停蓄連空推下翻玉英想見軒渠笑捧腹 
<other>和李班叔戲彩堂</other>
 李侯何以悅其親戲著彩衣覓梨棗閑騎竹馬畫堂
前慈顏一笑自忘老毛義捧檄難忘客茆容殺雞終
得道愛公純孝配古人甚欲卜鄰安井灶 
<other>送隆上人歸長沙</other>
 湘中樂哉山水國道人歸去正秋色拭目重看雲蓋
雲搓手新嘗橘洲橘湘西幽居多故人松下相逢應
倚策開軒萬頃鴨頭青睡起一聲風月箔 
<other>六月十五日夜大雨夢瑩中</other>
 希夷先生海門住久不見之想眉宇夢中相見荔枝
村覺來一枕芭蕉雨行藏顧影應自笑世事吞聲不
容數從欲若士為遠遊莫作雲中隱身去 
<other>予作海棠詩曰一株柳外墻頭見勝卻千叢著
雨時寓居百丈春晴上南原縱望萬株浩如
海追前詩之失言相隨苾芻請記其事</other>
 春晴積雨分陰晦林光山色生精彩閑上南原看野
棠一川零亂紅如海柳外一株何足道戲語謗花今
日悔道人請我重賦詩倉卒煩詞為刪改 
<other>山寺早秋</other>
 千本蒼杉俱合抱夕陰相映寒蟬噪殘僧獨歸清入
晝秋色滿庭濃可掃霜鐘初歇月未生但覺篝燈一
<pb n="311"/>
點明階除環珮走流水樓閣誦經童子聲 
<other>送僧歸雲巖</other>
 和氣津津出眉宇平生快活隨緣住憶昨思山林下
來如今卻向城中去燕子初飛簾幕風海棠睡重清
明雨重唱龍山諸佛機紅塵動處雲成縷 
<other>至撫州崇仁縣寄彭思禹奉議兄四首</other>
 去年歲飢民減口晨無炊煙閒甑缶面餘菜色短氣
中經營有錢易升斗抱孫買鋤今歲豐黃雲䆉稏村
村同東林鼓聲是誰致聰明慈惠隴西公 
 吏姦今古同一律邇來間見復層出一邑雀息行鏡
中公則生民無別術放衙下簾調索絃來禽青李浴
清泉吾儕呈押日課辦亦作岸巾相對眠 
 我年政如牧民術敗群者去羊蕃息向來盜竊如有
盟飛躡垣墻度窗隙下車夜戶民不閉終夕四鄰無
犬吠一懽醉倒不須歸以塼支頭路傍睡 
 爭歌來為民父母百里民心始安堵外臺選才第薦
之何必知賢奪而去當持馬足臥車轍報汝百年終
有別蹄涔不著橫海鯨簿書那容萬人傑 
<other>余還自海外至崇仁見思禹以四詩先焉既別
又有太原之行已而幸歸石門復次前韻寄
之以致山中之信云</other>
 北去憂如會澠口危甚相如跪瓦缶南歸喜勝脫鴻
門那卹范增撞玉斗筠谿野寺鄰新豐亦與叢林魚
鼓同懸知他日君念我定作少陵尋贊公 
 脫桔寧知縛禪律但欲閉門長不出死禍平生九蹈
之痛恨防身苦無術此言了如意在絃此心炯如月
臨泉山中樂可驕稚世一榻暑風清晝眠 
 平生心懷濟時術百未一施空歎息庭閒晝永僧至
門心回酒醒月窺隙東方先生語開閉投骨心知致
群吠千金珠在九重淵儻能得之必龍睡 
 飄零乳兒失慈母來歸家山在阿堵瘴痾烝洗百念
空但有詩情磨未去虛名實禍車覆轍道鄉端與人
間別膝穿木榻五十年君看此翁亦雄傑 
<other>信上人自東林來請海印禪師過余湘上以贈
之</other>
 五湖東歸風轉柂柔櫓聲中飛鳥過開蓬不信是廬
山忽驚落瀑從空墮道人箇中三十秋那知今始載
歸舟白藕池邊月初吐應對鄰房說舊遊 
<other>忠子移居</other>
 忠子壁觀永皇暇移居自提雙不借借車祭灶非我
事可聽夜舂響西舍人言渠儂大類我試手作詩便
聲價我詞勿學郊島寒謫仙筆端能造化 
<other>楞伽端介然見訪余以病未及謝先此寄之</other>
 楞伽劇談喜高笑一缽安巢在雲杪我游廬山二十
年聞名常多識面少道林過我古南臺路逢泥軟手
提帶臺輿瓦合今果爾更呼鄰僧相與來 
<other>次韻雲居寺</other>
 行盡崇岡與峻嶺今朝又入緣雲徑世塵已覺蛻埃
輕道心遂作燖雞淨小軒容膝俯千里磨錢作鏡江
山映平生林壑竟成癖南來獨覺茲遊勝 
<other>無學點茶乞詩</other>
 政和官焙來何處雪後晴窗欣共煮銀缾瑟瑟過風
雨漸覺羊腸挽聲度盞深扣之看浮乳點茶三昧須
饒汝鷓鴣班中吸春露如未沾著則尟趣 
<other>巴川衲子求詩</other>
 水西南臺底氣象綠疏青瑣湘江上門人俯檻看諸
方笑聲散落千巖響巴音衲子夜椎門要識汾陽五
世孫問渠何所見而去峰高難宿孤飛雲 
<other>十月桃</other>
 雪中桃花夜來折兒稚犯寒爭欲摘老仙呵手撚吟
筆指以謂余還歎息已作匆匆十月開人間安得千
年枝 
<other>李端叔誕辰</other>
<pb n="312"/>
 未見犯寒梅已有催春雨催春春未歸卻有曇花飛
飛香塞世間何人知鼻處遙知與世且同波隨分盤
飧付兒女 
<other>雨後得無象新詩次韻</other>
 雨餘步林幽松風初到面寒蟬相應鳴小立無人見
但愛東南山色作旋螺轉入門庭院度飛螢梵放哀
聲滿深殿 
<other>用韻寄誼叟</other>
 識君童牙中豈止論半面雖同萬頃山經年不相見
平生草頭露蜂月跳珠轉永懷終夜不成眠但見突
兀遊霄殿 
<other>任价玉館東園十題</other>
<other>涵月亭</other>
 亭外物清曠人間多熱惱夜晴登此亭水月相媚皓
多君心鏡空光明寫懷抱憑誰持此意舉似寒山老 
<other>覽秀亭</other>
 尚記登臨時風日初盎盎忽驚無邊春登我眉睫上
情歡鳥聲樂意適游絲放我非連眉郎搜詩聊植杖 
<other>四可亭</other>
 四注開野亭面面可人意我來俯危欄蹇傲成縱倚
應接迷向背轉顧風掠耳鄰寺一聲鐘墟落孤煙起 
<other>第一軒</other>
 名園富家致此軒冠群目檻次狀元紅窗橫尊者竹
坐客定無雙試茶谷簾綠願聞聖諦義飛辯橫塵玉 
<other>如春軒</other>
 檻前搖綠玉杯面吹紅鱗主人飽談笑和風熏坐賓
但覺天宇迥塵滓欲清辰雖非曲水會自是斜川人 
<other>寒亭</other>
 欲問春消息蒼茫嫩日斜茅簷聚喧雀栗林棲暮鴉
絮袍裹足坐得句往往佳忽起步微月呵手拗梅花 
<other>浩庵</other>
 水勝萬斛舟至剛柔繞指丈夫養浩然其略蓋如此
朝登青雲上正色決大事暮歸臥此庵捫虱口如耳 
<other>方便堂</other>
 虛空亦何有領略四時事君看繁盛時中有凋零意
然省可自觀那作明日計當游無所還自住三摩地 
<other>覺庵</other>
 念起則為凡覺之則為聖人言此為覺此覺未真正
但了一切空聖凡皆幻影宴坐不言中心波如古井 
<other>鑒止軒</other>
 小軒臨止水一泓湛寒碧瞭然見眉須洞徹塵不隔
夫子作止觀涇渭不相入跏趺學僧禪諦視鼻端白 
<other>書華光墨梅</other>
 一枝已清妍交枝更媚嫵見之已愁絕那復隔煙雨
錢塘千頃春想見西津渡他日到南屏莫忘孤山路 
<other>惠侍者清夢軒</other>
 小軒面層崖叢蕉手自種高風追二朗生涯與師共
默坐每觀身爐煙作雲湧蕭蕭半夜雨亦足清君夢 
<other>次韻性之</other>
 一笑形骸外便能攜手行雲容與山靨今日眼偏明
共坐松下石仰聽松上聲古人亦何遠安用社中名 
<other>筠谿晚望</other>
 小谿倚春漲攘我釣月灣新晴為不平約束晚來還
銀梭時撥剌破碎波中山整鉤背落日一葉軟紅間 
<other>和杜撫勾古意六首</other>
 一尾掣電去萬蹄讓雄長邇來隨磨驢驅逐付廝養
頓塵忽驕嘶逸韻發奇想公眼如支遁神駿蒙擊賞 
 歲月走舟壑不能老喬松何如取塵劫安置彈指中
我老世不要閉關師道蹤自欣方得計人笑伎之窮 
 長松援丈蘿無事登青冥因緣偶然爾初非出經營
我受氣類似掄材置勿聽翟公亦癡絕書門議交情 
 午夢清斷續殷鬢飛蚊鳴微風亦見戲故掩讀殘經
相見洞天曉霧重花冥冥秀句吐奇麗乃爾未忘情 
<pb n="313"/>
 秋晚凋紅翠幽懷到眉峰玉纖弄彩筆落紙翩驚鴻
道山歸計好高情付疏慵何獨謝夫人特有林下風 
 暮年一杯春愁邊賴開拓醉鄉歸路穩城郭見隱約
萬事付頹然破幘風墮落胸次竟何有八窗洞空廓 
<other>了翁有書與謝無逸云覺範真是比丘</other>
 墮馬哭淮王牧羊仗漢節古人守忠義視死如棄禊
吾是真比丘死生見窟宅一飯不願餘孤坐閱歲月 
<other>題延福寺壁</other>
 在山為遠志出山為小草龍潛蟠則神雞雌伏知道
人情難把玩過眼如電掃留雲峰下寺白髮歸去好 
<other>棗柏大士生辰因讀易豫卦有感作此</other>
 人間解纕沙開視兒眼前缽飯度永日一裘支十年
月巖與雲壑佳處輒留連誰云道林黠猶覓買山錢 
<other>次韻周達道運句</other>
 大澤深壑間難藏舟與山此身唾霧中安得長朱顏
講公如夙昔婁永嘗追攀定作甕中畫磨衲映青綸 
<other>次韻遊水簾洞</other>
 清夜讀君詩思豁神亦傾豈惟折慢幢要已倒降旌
重哦水簾句纖穠開畫屏想見落筆時遶紙走風霆 
<other>游廬山簡寂觀三首</other>
 廬山覺未老儼然舊風姿樹石亦仙骨逢春更華滋
瓜分煙翠層千丈垂白霓貪看讓爭席舍者爾為誰 
 蒼石大如屋古木出虯枝四注陰其下地坐黃冠師
山行倦日永聚話遂忘疲行看洞中境都是寂音詩 
 怒龍鬥未已角尾相攀牽巨石為解紛背腹遭虯纏
千年毒不死槎牙帶雲煙樹間宜畫我乞與人間傳 
<other>送人</other>
 相送復相別不異人間月無心去復來有魄圓還缺
此別興何如西風秋月初暮鴻千里至能寄八行書 
<other>別人</other>
 尺水未到海茲行多嗚咽病客未還家回腸蘊千結
水有到海期病客歸何時臨岐一揚袂落日寒風悲 
<other>信師相別</other>
 子昔送我日出岫雲無心今我捨子行窮猿瞑投林
勿歌行路難勿效兒女泣處處得逢渠千江共一月 
<other>白日有閒吏青原無惰民為韻奉寄李成德十
首</other>
 李侯端自重不肯下南璧君看英特氣自可凌太白
小邑試牛刀乃有政和色 
 舉筆濡大千揮斤隘八極置之臥病軒翻身觸破壁
起來一調笑庭樹掛斜日 
 地生金色光女作師子吼此軒初不然風日穿窗牖
莫作兩頭看空花竟何有 
 客來清對榻客去閉深關聊為文字飲酬唱相往還
朝來公事少白日吏長閒 
 少年韻如春才可供十吏故人半青雲隱几肘門寐
行看登玉堂清坐追陸贄 
 朅來民訟少槐影覆閒庭看山久成癖詩眼耐空青
長憐謝安石箇中著娉婷 
 花光浮縣郭麥浪漲郊原吏散僧投謁詩成月上軒
何妨橫麈尾相對兩忘言 
 密室調弦索晴軒較畫圖撿書憑錦瑟背句遣奚奴
一懽同煮茗此興不能無 
 深原曉犁耕隔谿夜春簸竹間伊余行童稚供日課
入境觀化風親視民勤惰 
 單衣試嫩寒花下愛清晨不恨簿書惡何妨閒岸巾
定應懸睿想憂樂自同民 
<other>雨中聞端叔敦素飲作此寄之</other>
 但見杯中春潑面不知門外雨翻盆人間萬事一虻
蚊正恐卷氈為鱉飲何妨跨頃作猿蹲此生隨處有
乾坤短李貌和髯似棘王郎耳熱氣如霓不知今日
是何時醉鄉城郭無關鑰世路風波太嶮巇且看相
枕爛如泥 
<pb n="314"/>
<other>端叔見和次韻答之</other>
 俊詞方覺春照眼秀句忽驚絲出盆睡餘兩鬢尚殷
蚊行樂風軒須痛飲窮吟空屋笑愁蹲筆端浩蕩吐
乾坤落筆新詩敏風雨撚鬚豪氣劃虹霓侍兒扶掖
醉吟時靖節田園尋窈窕謫仙風味自嶔巇何如春
甕揭黃泥 
<other>再和復答</other>
 道鄉是宅扶歸路法喜為妻笑鼓盆蟭螟膽大敢巢
蚊遊戲秋毫鋒際立卷藏法界眼中蹲自然函蓋合
乾坤醉裏兩篇開爛錦雨前千丈挂彎霓楊梅櫨橘
恰嘗時自笑此生真逆旅人情何處不同巇禪心且
作絮沾泥 
<other>睡起又得和篇</other>
 幽夢驚回煙霧帳清泉起弄雪花盆風簷斜日一區
蚊淮水雨開縈練淨鍾山雲卷露龍蹲癡禪剛道屬
乾坤綠髮筆端能吐鳳雪髯胸次尚盤霓道山歸去
定何時身外聲名徒暴曜夢中憂患自臨巇鳥靴長
恨涴塵泥 
<other>復次韻</other>
 句健未須纏法律飲豪那暇較瓶盆疾雷破柱一聲
蚊吟狂不覺跨驢穩醉臥都忘對虎蹲箇中別是一
乾坤八篇俊逸狂時語五色光芒雨後霓清吟要不
負明時嗟我拙詞傷弄巧愛君難韻解平巇且歌滑
路雨成泥 
<other>晚歸自西崦復得再和二首</other>
 人歸西崦步翠麓月出東峰湧玉盆詩如琥珀妙藏
蚊摩頭長詠笑自語劃席冥搜臥復蹲筆端三昧撼
乾坤眾人俯看旋磨蟻忠義平生貫日霓也知用舍
各由時各處山川非設險笑中陷阱卻藏巇此時擬
議轢中泥 
 世事回頭驚破甑年華脫手墮空盆機鋒火聚不容
蚊蠅蠓未欲乘風去捫虱閑為抱膝蹲掌中訶子是
乾坤營寨詞鋒盤屈劍吸川酒膽倒垂霓脫巾露頂
笑狂時任意清閒饑得食關心名利醉登巇濁流心
念已澄泥 
<other>肇上人居京華甚久別余歸閩作此送之</other>
 毳帽駝裘一尾輕半開便面氣如春醉歸穿市月隨
人此境要非吾輩事摩頭忽憶海山濱蕨芽荔肉齒
生津十分春壓能眠柳一再風撩解笑花故山應摘
雨前茶從我覓詩如觸鹿為君肥字作棲鴉句中有
眼莫驚嗟 
<other>送因覺先</other>
 南澗茶香笑語新西洲春漲小舟橫困頓人歸爛熳
晴天迥游絲長百尺日高飛絮滿重城一番花信近
清明 
<other>妙高墨梅</other>
 日暮江空船自流誰家院落近滄洲一枝閒暇出墻
頭數朵幽香和月暗十分歸意為春留風撩片片是
閑愁 
石門文字禪卷第八

<sarticle><article>石門文字禪卷第九</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>排律</other>
<other>次韻曾候見寄</other>
 客食石門寺而今僅兩年衰遲嗟我老邂逅識君賢
聖域人稱亞儒林秀譽先未揎攀桂手已許買山錢
壟麥秋期近庭槐晝影圓方思歸去日忽得寄來篇
意合蒙推獎情親出愛憐格幽凌雪勁詞錦照人鮮
把玩欣無猒行吟卻悵然句追工部袂氣拍翰林肩
世已驚殊異名宜改半千永懷風露重遶遍舊池蓮 
<other>王舍人路分生辰</other>
<pb n="315"/>
 貴出賢王裔宗連母后因秋容漱毛骨春色照簪紳
報國忠誠著驚人句法新慣看青禁月屢夢玉關塵
博古知無敵窮經亦絕倫後宵通七夕今日是生辰
佳氣凌湘浦非煙壓楚闉綠醽浮白螘綺席繞花輪
壽綴諸天獻詞容野客陳不凋蟾窟桂難老海山春
已作瞻雙闕行看據要津功名先入手圖畫在麒麟 
<other>閻資欽提舉生辰</other>
 節序春將半風光過上旬人間識英物地上見麒麟
凍雨晴還暗非煙夜達晨懽聲動湘楚和氣滿簪紳
孝友疑無比恢疏亦絕倫一身渾是德終日不違仁
夢已游青禁行當侍紫宸立朝知大體博古見全醇
詩妙終聯鼎文高類過秦公廉清似玉剛正凜如神
幙下名流集堂中綺宴陳貫珠歌白雪浮蟻皺紅鱗
自幸承顏舊仍容造膝頻何時渡弱水同看十洲春 
<other>陳奉議生辰</other>
 華國生賢俊江山孕秀靈鴨頭淦水綠螺髻玉筒青
敏捷收科第奇豪見典刑笑談回暖律詩句挾風霆
官偶求彭澤才宜在漢庭麒麟橫逆氣鸑鷟斂修翎
民訟多閒日棠陰自滿亭浪傳書課奏須看鼎彝銘
仲夏逢佳節非煙聚杳冥數蓂餘一葉推道間千齡
阡陌登豐後笙歌爛熳聽綺筵環妙麗壽斝捧娉婷
歡洽連更燭情高促畫屏九衢花照夜萬井月開扃
風颭銀河動天驚玉露零三台星密處旁有老人星 
<other>次韻曾伯容哭夏均父</other>
 青松傲霜雪事誤亦迍邅或脫斧斤厄則遭藤蔓纏
北渠材砢礧聳壑色芳鮮不作千楹棟終為萬斛船
那知過華屋長慟搖空鞭增擊疑仙去超搖棄我先
但餘殷枕淚無復對床眠憶昨游湓浦曾同上紫煙
春光隨杖履笑響落雲泉尚想登臨處仍哦唱和篇
暗驚生死隔默數十三年臺憲登群彥秋風吹一鸇
誅姦志未舍謀國疏空傳醉馭毛車度誰推日轂旋
歲時嗟易得力命古難全報施徒云爾功名信偶然
清忠光竹帛英氣斂山川哭子如臨敵當勾失短鋋 
<other>五言律詩</other>
<other>湘上閒居</other>
 夜清暑雨過四壁草蟲鳴一枕幽人夢半窗閒月明
摧頹弘法志老大住山情忽憶陳尊宿編蒲度此生 
<other>西齋晝臥</other>
 餘生已無累古寺寄閑房睡足無來客窗空又夕陽
叢蕉高出屋病葉偶飄廊起探風簷立飛蚊鬧晚涼 
<other>秋夕示超然</other>
 夜色已可掬林光翻欲流一鉤窺隙月數葉攪眠秋
清境扶歸夢殘缸替客愁搜詩時畫席忽覺此生浮 
<other>早春</other>
 山中春尚淺風物麗煙光澗草殷勤綠巖花造次香
浮根爭附絡細葉正商量好在幽蘭徑無人亦自芳 
<other>送僧還長沙</other>
 去袂不容挽子規真滑唇煙村相送處風物更撩人
麥浪空翻日花房尚鎖春遙知到湘浦蘆橘恰嘗新 
<other>次韻真覺大師瑞香花</other>
 淺色鬧花堂清寒熏夜香應持燕尾剪破此麝臍囊
有恨成春睡無人見洗粧故山煙雨裏寂寞為誰芳 
<other>次韻誼叟悼性上人</other>
 井美泉先竭犀殘角有通斯人難再得陳跡已成空
麈尾夢應寄楞伽寫未終平生說禪口不見怒號風 
<other>除夕和津汝楫</other>
 今夕亦常夕人偏故國思不堪槎凍耳聽誦未歸詩
家室諠譁後深簷雨雪時爐香待清旦此意有誰知 
<other>啟明軒次朗上人韻</other>
 澄滓動精色開軒萬象分光無回避處眼自覆藏君
霞縷縈經軸煙絲減篆文個中無賸語題目是先聞 
<other>回光軒</other>
 暮色眩紅碧登臨聊倚欄日終猶返照坐穩可深觀
<pb n="316"/>
夢幻諸緣寂圓明一顆寒洞然無向背莫作轉頭看 
<other>次韻黃元明</other>
 靜室依清几開書映隙光悟迷初不隔語默故難藏
妙可忘情會深無以意量臨機辨神駿正要略玄黃 
<other>寓鍾山</other>
 生涯如倦鳥棲息此山中睡足誰呼覺煙消篆已空
翻經欺眼力斜日借窗紅臥聽銅瓶泣青松萬壑風 
<other>讀中觀論</other>
 平生智眼濁塵劫著心深長向環輪上空將始末尋
十方真寂滅一念去來今妙觀調琴指知誰解賞音 
<other>對雪嘗水餅</other>
 雪粲羅敷喜報春呈舞腰旋風寒正密到地暖還消
輕薄凌梅蕊蹁躚攪柳條幽欣嘗水餅舉箸一長謠 
<other>清明前一日聞杜宇示清道芬</other>
 籬外花如海閒軒小寢驚最先聞杜宇更覺近清明
雲怒必為兩風和拗得晴阿芬甘劣我笑裏恰詩成 
<other>閒門</other>
 杯飯終永日一裘支千秋餘生已無累此外復何求
懶出門常閉欣眠榻可休拋書方手倦啼鳥破深幽 
<other>四月十一日書壁</other>
 夜久茅齋靜階泉遶珮鳴行高人莫識道遠自深明
掃榻酬閑味依蒲任性情叢林終不負一衲傲平生 
<other>次韻雲庵老人題妙用軒</other>
 開軒閒隱几萬象競趨陪風揭松聲去雲推山色來
觀身真作夢視世一浮埃日暮庭陰轉幽禽接翅回 
<other>讀瑜伽論</other>
 此生已無累一席可窮年細嚼寶公飯飽參彌勒禪
懶修精進定愛作吉祥眠夜久山空寂唯聞遶砌泉 
<other>鍾山有花如比丘狀出穠葉間王文公名為羅
漢花僧請賦詩</other>
 通力元無礙隨緣自應真此生花上露故現葉間身
知見幽香在伽梨翠色新一枝聊把玩未愧鷲峰人 
<other>寄題行林寺照堂</other>
 聞說行林寺杳然叢秀間堂清開水鏡山好理煙鬟
有霧窗呵暗無塵扉自關人牛今不見蓑苙兩俱閑 
<other>與性之</other>
 物外不可必相看一笑休好山終入手墮甑懶回頭
知復何時見聊為此日留定難瞞道眼得喪兩浮漚 
<other>僧求曉披晚清二軒詩二首</other>
 披衣汲南澗落葉在庭除獨立無人見幽行偏自如
嫩寒冰齒頰精色到衣裾卻倚蒲輪坐橫看貝葉書 
 旋螺堆空青重疊不容數夕陽穿貫之濃薄自呈露
數點沒煙鴻一聲伐雲斧殷床鐘未消流螢自開戶 
<other>春日谿行</other>
 側布寶坊地白沙楊柳灣憶曾嬰死禍不自意生還
已覺無鄉夢今真是故山谿花眠霧雨春在有無間 
<other>送僧歸故廬</other>
 投名新入社臥病偶思歸渡澗脫芒屨扶藤下翠微
寒松猶帶雨瘦骨不勝衣若見翁鑽紙當施百丈機 
<other>焦山贈僧二首</other>
 白下門連寺清游入夢中骨驚誰囓指世事謾書空
梵行芙蕖淨天寒晝火紅曉窗應破夢臥聽鳥呼風 
 對床聽夜雨佳約是當年放曠隨緣去閑心不習禪
倚蒲趺足坐擁衲蓋頭眠今識君歸處齋餘有澗泉 
<other>題反身軒</other>
 盡力覓不得歸來題反身平生未解沒寧解救滔人
有累路岐遠無求滋味親養心唯寡欲妙物久如神 
<other>宿本覺寺</other>
 一宿路旁寺霜清夢亦寒憶曾游覽處來覓舊題看
病衲成新塔層樓隱敗垣青山猶不老千疊似翔鸞 
<other>題芝軒</other>
 軒下亦何有靈芝駢秀生山川呈美瑞草木被光榮
清甚紫檀露色深黃菊英武陵續遺事應著此軒名 
<pb n="317"/>
<other>次韻王安道節推過雲蓋</other>
 秀傑長沙幕高才自敏強同僚推俊逸黼坐畏剛方
慣吐珠璣句宜便宴寢香秋來能過我聽雨夜連床 
<other>題含容室</other>
 斂足脫雙屨閑房倚瘦藤百川朝巨浸一室納千燈
至味寧分別常光絕減增剎塵彰帝網妙觀現層層 
<other>人日雪二首</other>
 今年人日雪更在末山巖瀉行想堆垛打窗時兩三
夢回清語默寒重壓衣衫面壁孤風坐知誰繼夜參 
 律管未回暖春先到曉巖與君清作對得月便成三
秀色報虛幌幽欣宜衲衫相看超語默覿露不須參 
<other>次韻周運句見寄</other>
 頑鈍世推鄙而君偏切磋借神觀有漏騎氣到無何
昔共飲臨汝今同家汨羅衡門似長吉軒蓋幾時過 
<other>重會雲叟禪師</other>
 氣味似前輩見之長眼明閑須研法味老不減詩情
草聖因蛇鬥禪枝解虎爭一堂聊寄傲疏快餞餘生 
<other>次忠子韻二首</other>
 湘雲刺世眼獨可著閑蹤鷗迥千尋雨江寒一＆unrec;風
旋鑽新火後初脫夾衣重坐客經年別蘭芽茁舊叢 
 新秧翻翠浪青子退紅英穫麥風光近絡絲歡笑聲
亹勝幽夢破醞造小詩成好在歸來燕營巢占畫楹 
<other>和曾逢原待制觀雪</other>
 魂清寒妥帖寺近汨羅江夜迥疑生月夢驚聞打窗
地罏無宿火經閣有殘缸起望兜綿界誰推墮陋邦 
<other>初過海自號甘露滅</other>
 本是甘露滅浪名無垢稱欲知遭鎖禁正坐忽規繩
海上垂鬚佛軍中有髮僧生涯何所似崖略類騰騰 
<other>早登澄邁西四十里宿臨皋亭補東坡遺</other>
 天下至窮處風煙觸地愁村囂聞捉拗岸汁忽西流
鳥道通儋耳鯨波隔萬州趁雞行落月悽斷在蠻謳 
<other>過淩水縣</other>
 野徑如遺索縈紆到縣門犁人趁牛日蛋戶聚魚村
籬落春潮退桑麻曉瘴昏題詩驚萬里折意一消魂 
<other>楊文中將北渡何武翼出妓作會文中清狂不
喜武人徑飲三盃不揖坐客上馬馳去索詩
送行作此</other>
 蘭叢聚貴客花輪環侍兒三盃吾徑醉四座汝為誰
但覺眩紅碧了不聞歌吹翩然上馬去海月解相隨 
<other>渡海</other>
 萬里來償債三年墮瘴鄉逃禪解羊負破律醉檳榔
瘦盡聲音在病殘鬚鬢荒餘生實天幸今日上歸艎 
<other>夜坐分題得廊宇</other>
 一雨餞殘暑瘴痾穌簟涼臥聞山果落起覺斛蘭香
幌內水螢入階除露葉光知誰愛清境步屧響修廊 
<other>出獄李生來謁出百丈汾陽二像為示因而摹
之作此時即欲還谷山</other>
 一缽寄城市皤然鬚鬢長風埃窮百丈翰墨老汾陽
家在青松岸門連白鳥行知誰施舟尾載我下沅湘 
<other>次韻周倅大雪見寄二首</other>
 萬瓦粲清曉披衣挂北窗春先歸楚國誰獨釣湘江
瘴熟甘欺得詩嚴合受降更憐風絮比想見髻鬟雙 
 白晝通紅火蕭蕭驚打窗折綿寒未透兀夢睡先降
那敢犯詩壘自然摧慢幢重看寄來句呵手剔殘缸 
<other>次韻卻子中學句出巡</other>
 安石性夷粹公今亦重遲追惟理髮處領略辦裝時
高節貫終始寸田齊坦巇功名恐未免才業係安危 
<other>次韻鄧公閣睡起</other>
 歸計寬為約山行短作程旅亭驚午夢布穀正催耕
翰墨堪華國雲泉負此生一篇敘閑適細味有餘情 
<other>次韻衡山道中</other>
 嶽色墮馬首嵐光忽滿襟眼寒知意適句苦覺愁侵
沃野獻新綠殘晴釀晚陰天涯驚去鴈料理欲歸心 
<pb n="318"/>
<other>贈鄒顏徒</other>
 肉眼倒皮相高才多陸沉火知三日玉貧試一生心
世路多追逐雲山獨見尋聖賢酌古力勸子手勤斟 
<other>投老庵讀雲庵舊題拜次其韻二首</other>
 但覺意清淨不知山淺深年華暗凋落老境已侵尋
三世樓鐘舊一生香火心高風難補綴永愧壁間吟 
 道鄉歸路晚世跡陷泥深老死先通耗病衰今見尋
規模高世意料理住山心月在孤峰頂凍猿時一吟 
<other>熏上人歸雲溪</other>
 聞道衡峰北寺當猿叫村夜樓千嶂月晝榻一溪雲
我慣蹈憂患君方蛻垢紛莫嫌林下石蘚涴褶衣裙 
<other>題使臺後圃八首</other>
<other>諦觀室</other>
 優入聖賢域湛然觀道真一身渾是德終日不違仁
深靜啼林鳥虛明見隙塵篆畦凝碧縷紅燼白灰新 
<other>賞趣堂</other>
 胸次有丘壑笑談無俗氛幽懷常自得佳趣與誰論
曳履尋花圃扶笻卓蘚痕地嚴賓謁少卻坐看罏熏 
<other>會心堂</other>
 稱意有余樂幽歡常會心小山供賦詠危榭每登臨
下視千峰月聊揮一弄琴尚嫌閑適少富貴苦相尋 
<other>阜安堂</other>
 禮義成風俗豐登民阜安此堂共僚屬把酒聽吹彈
地富湖山美宵晴風月寒勝游無俗韻意適有余歡 
<other>戲彩堂</other>
 承顏忘勢位喜懼兩遲迴堂上綵衣舞樽前笑靨開
金鐶應學探竹馬欲相陪未必稱純孝高風獨老萊 
<other>獨秀堂</other>
 天質自奇峻千尋紫翠重謾煩君獨秀不願掩群峰
與客共秋晚搜詩到暮鐘夕陰寒欲滴倚檻見纖穠 
<other>清音樓</other>
 霧暗軒窗失風高簾幕低夜晴湘笛起樓迥嶺猿啼
憑檻人如玉搜詩氣吐霓還驚一聲鴈翻影月平西 
<other>蒙齋</other>
 妙物雜而著深藏一默中誠為反身樂蒙亦聖人功
客至風生麈吟餘月挂空莊周稱社櫟神拙意無窮 
<other>次韻李方叔游衡山僧舍</other>
 道鄉見城郭世路謾升沉寺勝增佳氣壁間餘醉吟
僧殘過客少山好為誰深寧識通泉尉獨懷經濟心 
<other>次韻謁子美祠堂</other>
 顛沛干戈際心常系洛陽愛君臣子分傾日露葵芳
醉眼蓋千古詩名動八荒壞祠湘水上煙樹晚微茫 
<other>次韻達臣知縣祈雪遊嶽麓寺分韻得遊字</other>
 叢祠香火罷山寺偶同遊鑪撥紅金湧窗空碧縷浮
旋敷自疊布暖甚紫茸裘試作吉祥臥夢清如素秋 
<other>題夢清軒</other>
 小軒人不到脩竹過墻生眼倦經長掩身閑夢亦清
微風吹篆縷活火發茶鐺遙想佳眠夕蕭蕭雨葉聲 
<other>題一擊軒</other>
 閒把松枝篲掃除門徑塵驚聞一擊竹頓見十方身
煙翠連窗暗霜筠解籜新老禪搆軒意應欲悟來人 
<other>次韻胥學士</other>
 筆下慣生春年高句法新還將吐鳳語來寄牧牛人
敏若盤珠妙深如社櫟神長哦答清境璧月上重闉 
<other>題曾逢原醉經堂</other>
 酌古有深意開編中聖人百家笑糟粕六藝飲全醇
兀若墜車適盎如浮盞春淳于吞一石同味不同塵 
<other>隱山照上人求詩</other>
 落髮道林寺隨師家隱山萬緣都放捨一衲遂安閒
璧月照宵定金風掩晝關平生無媿業塵世許誰攀 
<other>龍山亦名隱山余宣和五年十一月中澣日過
焉有淛道人鴻公乞偈為作</other>
 迷路不知遠但知寒日斜過溪逢菜葉西崦有人家
<pb n="319"/>
斫額驚來客拄鋤方種畬鴻禪效古者當效此生涯 
<other>游靈泉贈正悟大師</other>
 支徑入山寺雲林如見招小軒臨絕壑危閣礙層霄
瓶泣地罏暖屋晴巖雪消大師京國舊放意話州橋 
<other>七月初九夜坐西軒雨止月出不勝清絕</other>
 夜雨止還作小軒清有餘暴寒吹客夢殘響滴階除
明滅青燈在簾櫳璧月孤故山歸未得千里漫平蕪 
<other>甲辰十一月十二日往湘陰馬上和季長見寄
小春二首</other>
 雨暗書雲節梅偷破臘春里閭相餽餉風物近袁筠
吳語知無伴楚衣聊試新忽驚身是客流落老湘濱 
 風埃九十里霧雨濕馳裘鴈過回詩眼江寒聚晚愁
魂清方怯雪句冷更含秋殘岸連孤嶼依稀似橘洲 
<other>題閱世軒</other>
 江水似人世倚欄歸思多無窮流歲月可畏易風波
此與老僧看不妨閑客過為君聊借榻清夢到無何 
<other>雲庵生辰</other>
 探手取空劫瓜分破一塵洞然無空缺獨立不鮮陳
試問聲前見何如頂後親死生浪遮掩漏洩是今辰 
<other>次韻濟之和劉元老偶成之句</other>
 世亂驚流落名高子可依元龍謝襁負叔冶冒重闈
黃屋方回望青山敢問歸三橋伏道几應嘆眼中稀 
<other>贈成上人之雲居</other>
 天上歐峰寺人間無事僧偶從白沙岸步入碧螺層
服匿連空缽敷羅挂瘦藤遙知雲起處一室掩香燈 
<other>四月二十五日智俱侍者生日戲作此授之</other>
 與佛同生月猶遲十八朝參禪唯自肯求法轉相遼
谷響千斤重虛空五采描布毛吹起處豁爾萬緣消 
<other>謝大溈空印禪師惠茶</other>
 鐘鼓五千指翔空樓殿開不知大溈水何爾小南臺
讓子鈯斧信閒禪春露杯故應念岑寂先寄出山來 
<other>愈崇二子求偈歸江南</other>
 人笑南臺小難安十八僧日貧因日富宜減不宜增
忽去兩禪衲如分一室燈床寬齊頂禮睡快免相憎 
<other>曹教授夫人挽詞</other>
 禮敬良天性求賢比孟光搢紳聞懿淑閭里發慈祥
饌按今誰舉山衣尚篋藏榮名增史牒有子類鸞皇 
<other>贈尼昧上人</other>
 不著包頭絹能披壞墨衣愧無灌溪辯敢對末山機
未肯題紅葉終期老翠微余今倦行役投杖夢煙扉 
<other>興闌</other>
 春晚忽憑檻滿眸佳景來鴨頭波蕩漾螺髻色崔嵬
苔嫩錢無數花殘錦上堆一甌雙井釅何必酒盈杯 
<other>與海兄</other>
 春寒真料峭久客厭江城雲重欲為雨風和尚未晴
意隨飛鳥去事逐亂埃輕畢竟閒居好煩君念此情 
<other>題靈鷲山</other>
 側徑入招提回峰據極西雲虛籠殿閣地僻絕輪蹄
啼鳥棲高木飛花泛碧溪誰當學龍濟垂手接群迷 
<other>燈花偶書</other>
 岑寂一閑僧春宵清興增竹窗催夢雨蘭室對祥燈
世事知虛幻人情剪愛憎短長都分定不恨百無能 
<other>懷友人</other>
 不見鄰峰友還同楚越遙每勞孤枕夢時過小溪橋
憑檻疏簾卷臨風細雨飄何當奉一笑令我此情消 
<other>賦竹</other>
 龍孫盈檻秀天柱聳雲奇陰鎖安禪石根侵洗硯池
瓏璁伸粉節偃蹇鬱蚪枝敢謂桃兼李羞鄰雪後姿 
<other>早行</other>
 失枕驚先起人家半夢中聞雞憑早晏占斗辨西東
轡濕知行路衣單怯曉風秋陽弄光影忽吐半林紅 
<other>賢上人覓偈</other>
 懶修枯骨觀愛學文字禪江山助佳興時有題葉篇
<pb n="320"/>
相逢未暇語輒復一粲然豈須究所學覓偈亦自賢 
<other>黃蘗佛智</other>
 道譽聞寰宇光華照錦江祇園居第一佛智果無雙
鳳闕帝恩厚柏庭禪將降僧中真領袖傳法瑞堯邦 
<other>題溈源</other>
 臨機不墮照如水已知源從此常流出其聲離語言
算沙嗟意馬捉月笑情猿若解提空印休登立雪軒 
石門文字禪卷第九

<sarticle><article>石門文字禪卷第十</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>七言律詩</other>
<other>十五日立春</other>
 千年像教唐朝寺雪後新年晴復陰殘僧無事春又
至游客不來山自深長廊掃葉望空翠小閣卷經橫
水沉三生白業有言說一念淨心無古今 
<other>晚步歸西崦</other>
 屋除有路入深壑曳履翛然獨往還播穀風光寒日
近摘茶時節亂出間花枝重少人甘老燕子空忙春
自閒歸晚斷橋逢野水更能揎手弄潺顏 
<other>宗公以蘭見遺風葉蕭散蘭芽並茁一榦雙花
鬥開宗以為瑞乞詩記其事</other>
 深林忽見蘭芽茁不謂無人亦自賢數葉橫風作纖
瘦雙花含雪吐明鮮照人秀色雖堪畫入骨真香不
可傳今日東君應擇婿誰家兄弟鬥清妍 
<other>黃幼安適過予所居題詩草聖甚妙</other>
 懷袖功名手未探亂頭睡美厭朝參筆端五色藻萬
象胸次大千供劇談山寺尋僧宿風雨水軒見月出
東南題詩滿壁龍蛇動盛事他年說草庵 
<other>元夕讀書罷夜寐</other>
 燈下文章已倦看欲憑詩苦洗辛酸世途忽起風波
易富貴不忘貧賤難姚塢路迷安石塚桐川水落子
陵灘臥聞屐響東廊靜催粥華鯨吼夜殘 
<other>示忠子</other>
 夢冷寒庭半夜雨幽欣臨曉一番晴柳嬌困頓欲眠
去禽作清圓喚起聲曳履點殘山寺靜開經拾得紙
窗明去年今日岐亭路吹鬢塵埃研足行 
<other>訪鑒師不遇書其壁</other>
 獨自來游微雨後道人乞食及清晨應門童子能迎
客滿地榆錢欲買春花醉發狂風日釅柳眠喚起語
音真政當借榻酬無事熟鼾從教聒四鄰 
<other>資國寺春晚</other>
 龍鄉戒曉月空斜喚起清圓響絡車燒筍餉田村窕
窈拾薪煮繭語諠譁美忻崖蜜嘗新果香識山樊稱
意花歸去路迷光已夕浸門春水一池蛙 
<other>聞龔德莊入山先一日作詩迎之</other>
 夢暖不知窗霧白＆unrec;寒初愛縠羅輕欣聞明日一龔
至想見隨軒二李行夜雨曉晴寒食近水流花發子
規聲披襟散坐青林下依約斜川萬古情 
<other>晚秋溪行</other>
 熟路沿溪過石橋掃除秋晚淨迢迢幽尋忽見蘭芽
茁小立仍逢柿葉飄撲摝水飛雙去鳥＆CB18954;瓏山響一
聲樵歸來半掩殘經在燕寢香凝碧未消 
<other>張氏快軒</other>
 草樹分明天遠大酒闌登賞更從容眼寒數點鴈橫
雨耳熱一窗風度松光滑紙開秋色闊淋漓墨潑暮
煙濃欲傾蛟室瓊詞句試借溫江卓筆峰（一作替） 
<other>秋晚同超然山行</other>
 諸方游遍渾如夢古寺歸來獨掩扃無復詩篇雲錦
段但餘心境木蛇形高秋霜葉魚腮赤落日遠山螺
髻青步盡松陰忽回首綠蘿疏處見谿亭 
<other>送淨心大師住溫州江心寺</other>
<pb n="321"/>
 萬鍛爐中百怨門哲人雖往典刑存掃除臨濟實頭
謗稱賞黃龍的骨孫夢澤於菟三口視丹山雛鳳九
苞文還鄉妙曲誰能聽一笛波心兩岸聞 
<other>和清上人</other>
 駒兒墮地已汗血毛骨蕭森落眼中今見馬群方弄
影會看雷電疾追風媒龍何止十倍價凡馬終當一
洗空我是道林能賞駿識君語妙到無同 
<other>升上人過石門</other>
 門巷榆錢疊紫苔十年心事首重回暑風院落書籤
響煙雨江村畫牒開瓦枕藤床初破睡蔗漿冰碗欲
生埃風簷獨立看遺照忽有溪僧犯犬來 
<other>夏日偶書二首</other>
 碧縷橫斜試水沉紅腮甘冷嚼來禽含風廣殿聞棋
響轉日回廊暗柳陰強撚冰紈餘睡色倦憑棐几適
閒心攀翻涴衲黃塵事過眼雲蹤不可尋 
 偏地知誰柳際門消閑自掃竹西軒井花曉汲聞餘
滴篆燒風摧覓舊痕夢境消磨驚歲月道鄉彷彿見
藩垣寶書半摺山房寂臥聽嬌鶯說怨恩 
<other>鄒必東竹枕</other>
 黑甜誰欲當閒味此枕令人穩稱心風骨子猷居處
竹典刑元亭醉時琴宜籠霧鬢清圓語聽學朱絃發
越音不用製囊裁古錦春寒長搭鬧花衾 
<other>竹爐</other>
 博山沉水覺塵埃旋斫凌雲綠玉材自拭錦繃含淚
粉要焚銀葉返魂梅意消未掩黃庭卷火冷空餘白
雪灰應把熏衣閉深閣流蘇想見畫屏開 
<other>七月四日晝夢雲庵和尚教誨久之而覺作此
示超然</other>
 夏窗午睡誰呼覺院靜惟聞遶砌泉夢裏緒言猶可
記壁間遺像尚依然襯珠定使拳披見坐榻當令膝
處穿塔在層峰衰眼力何時同汝掃頹塼 
<other>雲庵塔有雙桐作此寄因姪</other>
 十年不掃先師塔聞有雙桐護石根多寶佛應分半
座主林神對現前身詩成坐對南州祖寫寄山中玉
澗因他日就陰當縛屋歲時香火願為鄰 
<other>中秋對月</other>
 好天涼夕病衰餘散步中庭瘦策扶禪客相逢宿山
寺玉輪同看上雲衢十分歸思懸江國一半秋光入
鬢鬚草露濕衣香霧重更將毛骨洗冰壺 
<other>至上高謁李先甲會淵才德修</other>
 先甲志大性重遲是中可築平生基心期功名定不
赦未識所與游從誰淵才人間汗血驥德修天上麒
麟兒知君懷中有卿相探手但未忙取之 
<other>次韻睿廓然送僧還東吳</other>
 征夫應為指柴扉湖水當門可濯衣飛鳥已知今日
倦舊鄰那悟昔人非山情已作燖雞淨世味真如嚼
蠟微遙想夜航無管束棹歌應載月明歸 
<other>送瑩上人游衡嶽</other>
 紫蓋峰頭樓閣生朱靈洞口水雲晴盤空路作驚蛇
去落日人如凍蟻行重郭老師今健否藏年珍木但
聞名定應自掃巖邊石時發披雲嘯月聲 
<other>寄草堂上人</other>
 首夏年芳尚可尋興來芒屨恣登臨回頭故國煙波
闊分袂幽人歲月深落日杜鵑山館靜熏風芳草柳
塘陰知君宴坐忘機地謾寄新詩話此心 
<other>酬潛上人</other>
 滿鉤疏箔卷簷楹秋靜江天刮眼明梵冊已翻千偈
妙爐香未散一堂清沾衣菊露情難釋風搖松聲夢
不成我與道人緣分熟可能朝夕厭逢迎 
<other>贈為上人游方昭默之子也</other>
 年少辭師作遠游人言虎穴不生彪家聲自古能名
世氣宇如今已食牛奪得我機方肯住從教棒打不
回頭雲山萬疊翛然去江漢無風一葉舟 
<pb n="322"/>
<other>鄧秀才就武舉作詩美之</other>
 丈夫氣自磨牛斗正似豐城獄屋刀富貴豈終憑鐵
硯功名先看擲霜毫蘆華未稱迎風帽紫綬從來賽
綠袍杖策軍門君記取祖宗漢室舊勳勞 
<other>崇勝寺後竹千餘竿獨一根秀出呼為竹尊者</other>
 高節長身老不枯平生風骨自清臞愛君脩竹為尊
者卻笑寒松作大夫不見同行木上座空餘聽法石
為徒戲將秋色供齋缽抹月披雲得飽無 
<other>童子名道員年五歲餘不茹葷隨母往來禪林
旦夕稍長即與落髮覓詩作此授之</other>
 氣與秋容一倍清出塵風骨自天成逢僧論性人皆
說指佛高談母亦驚已覺君家鍾善慶從來我法付
豪英他年勘遍諸方老古寺編蒲更道情 
<other>題水鏡軒</other>
 小軒明快照巖阿得道幽人喜氣多但視世間如水
鏡方知夢境有山河佳眠不礙林光入清坐何妨夜
月過我亦思歸老丘壑結鄰西崦肯容麼 
<other>同吳家兄弟游東山約仲誠不至</other>
 東山重到讀題名勝踐清游此合并霧雨開晴秋滿
眼暮雲欲合句先成走禪璧月寒林靜來客蘭叢玉
樹清我老吐詞如朽木蒸成芝菌報升平 
<other>器之示巽中見懷次韻</other>
 折腳鐺尋穩處安對君此夕久盟寒狐裘不合須羊
袖藥簏何妨缺夜千秋壟此時驅健犢道山何日跨
歸鸞仙鑪只隔數丘耳上水船方厄瀨湍 
<other>書鑒上人香嚴堂</other>
 堂前叢玉知誰種叢下高人自掃除未論擊聲回顧
眄先欣秀色上眉鬚隨宜萬偈風宣說頓現千身月
寫摹就地對誰曾畫餅當年饞水救飢無 
<other>冷然齋</other>
 以身為舌毗尼藏儼此空齋鏡面清蟬蛻塵埃軒蓋
集蝶成魂夢篆煙輕蘆圖世界分遺境玉麈天花委
落英缽在道山歸去好摩挲風馭笑平生 
<other>謝性之惠茶</other>
 午窗石碾哀怨語活火銀瓶暗浪翻射眼色隨雲腳
亂上眉甘作乳花繁味香已覺臣雙井聲價從來友
壑源卻憶高人不同試暮山空翠共無言 
<other>訪友人二首</other>
 海棠雨過尚嬌春袖手來尋林下人未話柳條堪結
紐且欣梅子可嘗新孤蹤袞袞風中絮萬事紛紛夢
裏塵他日別山重會面定知談笑絕鮮陳 
 日暮荒城倚瘦藤江南春思倍添增那知淮水黃塵
路忽見廬山綠髮僧乞食久辭煙際寺連床今對夜
深燈明年我亦尋君去同陟天池最上層 
<other>石臺夜坐二首</other>
 故鄉乃有此叢林下板何妨著寂音永與世遺他日
志尚嫌山淺暮年心凍雲未放僧窗曉折竹方知夜
雪深琢句自應清似玉更宜坡字硬黃臨 
 歲晚山深過客稀一燈清坐夜同誰滴階寒響雪消
後通火活紅灰陷時斂目舊游真可數蓋棺前事尚
難知古今不隔諸緣淨畫出巖中道者詩 
<other>胡卿才時思亭</other>
 祗今冢木上雲雨想見音容無恙時竟作懷歸戀雲
舍空餘淚眼看風枝功名未洗終天恨歲月難忘罔
極悲已覺夜林無觸鹿但看几硯出靈芝 
<other>題此君軒</other>
 解知無竹令人俗日報平安候起居所以此君揖冰
雪長吟餘翠滿衣裾瘦行清坐搜詩處雨葉風枝解
籜初試作小軒聊寄傲愛君生計未為疏 
<other>喜文首座至</other>
 機鋒不減矮師叔聞說叢林最飽參無暇對人收泠
涕卻能為我出寒巖春江柔櫓何時聽夜雨山房且
對談掣電一懽端可貴此生俱是再眠蠶 
<pb n="323"/>
<other>超然自見軒</other>
 叢林爭致致不得繭足徑來尋儼師幽境自能情外
見高懷獨出世間癡清晨倚檻臨黃卷五月亂山關
子規夙習尚嗟消未盡壁間時錄和陶詩 
<other>清大師還姑蘇塔其師骨石弔之兼簡其弟</other>
 聞說高懷照雪霜道容一見自清涼今隨生死晦心
月空使湖山藹德香故紙不堪看竹籠凝塵那忍拂
繩床安門弟子真持遠獨為斯人未始亡 
<other>閩僧不食已四十年贈之</other>
 銀髮齊眉衲半肩相逢古寺獨欣然自云出嶺三千
里人見空餘四十年擬欲就君求此術預憂臨食必
流涎何如萬事隨緣過飢即須飧困即眠 
<other>元祐五年秋嘗宿獨木為詩以自遺今復過此
追舊感歎用韻示超然二首</other>
 獨木江頭纜客船暮江秋色雨依然落霞片段紅繃
水危岫參差碧挂天名利到頭成底事田園歸得是
何年崢嶸壯志消磨盡滿目西風只自憐 
 蹤跡漂流不繫船舊游曾到意茫然玉笙哀怨初涼
夜秋月嬋娟落木天往事已嗟如昨夢壯懷無復似
當年鑪峰當眼空相向因念區區想見憐 
<other>與客啜茶戲成</other>
 道人要我煮溫山似識相如病裏顏金鼎浪翻螃蟹
眼玉甌絞刷鷓鴣斑津津白乳衝眉上拂拂清風產
腋間喚起晴窗春晝夢絕憐佳味少人攀 
<other>宿香城寺</other>
 夜晴風細月華清遶寺霜筠雪竹聲錫響僧歸帝青
寶夢香人宿水沉城古今不隔塵都盡心境俱忘鏡
對明枕臂曉猿三叫絕小窗燈暗讀殘經 
<other>自張平道入瑤谿</other>
 衝虎曾經落照村千峰盤盡始登門慣聞跛腳阿師
法喜見橫行道者孫愛客精神清入畫游方蹤跡夜
重論杖藜又入層雲去知有安公舊隱存 
<other>九峰夜坐</other>
 千峰萬峰自雲雨一宿兩宿心頹然不知人間歲云
暮但覺澗風吹夜泉地爐火燄水正泣篝燈委昏僧
未眠古人去我不甚遠何必想像臨遺編 
<other>同世承世英世隆三伯仲蔡定國劉達道登滕
王閣</other>
 承英連璧光照坐更著阿隆如鼎安老兵先馳啟關
鑰西山奔走登欄干劉郎端默自凝遠蔡侯奮髯牙
齒寒但餘衰老百無用搜句倚欄方細看 
<other>寄李大卿</other>
 瓶盂又復寄西州彌勒同龕古寺幽睡起忽殘三月
夏朝來拾得一簾秋浮雲世事慵料理斷梗閑蹤任
去留投老山林多勝概杖藜何日復同游 
<other>余居百丈天覺方註楞嚴以書見邀作此寄之
二首</other>
 風定晴雲欲墮崩林梢樓閣旋添增一生高世清閑
侶千尺當門紫翠層對客不妨拴壞衲倦禪時作靠
枯藤暮年古格叢林在重撥塵龕大智燈 
 三世如來尊頂法覆藏深密碧螺寒通身是眼自不
見擘面出頭窺更難四義僅能分肉髻八還終恐隔
花冠爭如劈佛丹霞手揭露從教覿體看 
<other>寄龍安照禪師</other>
 隨分叢林古格存龍安真是泐潭孫獨持一節無求
世勘破諸方不出門石虎已忘蹲草見木蛇久滅住
山痕遙知百事俱衰落尚有工夫虱自捫 
<other>聞龍安往夏口迎張左丞遂泝流至鄂渚相別
還山作此寄之</other>
 無盡龍安兩勍敵大梅龐老是同參近聞赤壁同登
賞想見清風助笑談已作汎舟游夏口又成橫錫過
江南歸來萬壑松聲在依舊閑雲沒草庵 
<other>別龍安</other>
<pb n="324"/>
 朅來幕阜峰前寺彌勒同龕兩見秋今日他山生遠
念何年此地復重游主人有道忘欣厭閑客無求任
去留索紙題詩聊贈別更哦江海一沙鷗 
<other>次韻無代送僧歸吳</other>
 春掠湓江綠染眸多情還解向東流故應夜夢清蒼
勝欲趁春光爛熳游飽學尚嗟心未死痛吟已覺鬢
先秋何當一棹華亭上閑唱波寒月滿舟 
<other>懷友人</other>
 尋常輕別尚消魂何況交情過弟昆孰謂此身閑日
月自慚疏跡信乾坤泠泠小雨江邊路薄薄浮煙竹
外村回首舊游方契闊孤舟何處宿黃昏 
<other>汪履道家觀古書</other>
 風流前輩已成塵筆跡猶為世所珍促膝猛觀驚盛
事臨風長想見斯人氣生偉逸龍蛇動秀發精神點
畫新破篋尚能多此物且欣汪子未全貧 
<other>悼性上人</other>
 三年三過龍安寺亹亹清談解逼人顧我偷閑久無
侶與君數面自成親轉頭忽作幽冥隔彈指空驚夢
寐新病眼看秋欲淒眩攀翻投老一傷神 
<other>秋日還廬山故人書因以為寄</other>
 風葉鳴廊夜色晴隔雲微月稍分明下簾徒怯衣裳
薄拂榻空驚枕簟清病眼得秋還少睡壯心於世尚
多情何時卻作廬山去渡水穿雲取次行 
<other>誠上人求詩</other>
 我昔車輪翠裏行只今懷想似前生那知古寺僧窗
下偶見高人眼倍明秋月半鉤留客意凍雲千頃欲
歸情杖藜笑出千峰去添得蒼崖響答聲 
<other>雪夜讀涪翁所作愛之因懷其人和韻奉寄超
然</other>
 溪雨初收岸草微柳絲堪入綠羅機望中情遠恨煙
樹何處暖多嫌衲衣卻信真人還有夢豈關禪子未
忘機春風痛與傳消息教憶舊山新翠歸 
<other>公亮超然見和因寄復荅之</other>
 高人秀句入幽微濯出秦川錦一機剪製未為春步
幛暗投先作夜行衣語尊九鼎真難荷意的千鈞善
發機早晚杖藜松下見應疑劉遠谷中歸 
<other>瑞香花</other>
 靈根聞是花中瑞可憐亦肯乘春開色深卷肉淺巴
錦香濃入骨生秦梅也知秀麗不群品最宜陰潔幽
庭栽落英紅葉不忍掃從教狼藉蒙蒼苔 
<other>別靈源禪師</other>
 平生風骨秀琳琅水鏡胸懷未易量聲利光中忙趣
少煙霞影裏淡心長雲泉隱德無情動猿鳥侵身不
亂行他日定歸當卜築青藜紫蕨壯詩腸 
<other>贈許秀才</other>
 虯髭鐵面鶴精神水鑑心胸不受塵吹耳松風靠藜
杖敞衣山月岸綸巾虎頭猿臂成何事道骨方瞳亦
可人他日西湖如過我飲君一味武林春 
<other>送軫上人之匡山</other>
 何處高人雲路迷相逢忽薦目前機偶逢菜葉隨流
水知有茅茨在翠微瑣碎夜談皆可聽煙霏秋嶺欲
同歸翛然又向諸方去無數山供玉麈揮 
<other>與晦叔至奉新</other>
 欲去未成還執手西風疏雨晚絲絲暗驚歲月行飄
忽那更人生苦別離君已到心工筆語我今歸計老
茆茨冷齋後夜誰同宿莫向燈前讀此詩 
<other>送敏上人</other>
 密林病葉強翻紅已覺清秋夜氣濃懶復小窗邀獨
秀卻應歸夢挂雙峰水分淮甸當懸席路遶匡山可
振笻若見虎溪谿上月為言相憶作衰容 
<other>過孜莫翁</other>
 禹穴朝來散晚參一程隨便達雲巖南山任把浮雲
蔽西嶺猶將落日銜幽徑野花開舊菊石床楸子下
<pb n="325"/>
高杉投宵夜永寒無寐良憶真僧衣不蠶 
<other>次韻二僧題永安壁上</other>
 二休書壁詩爭妙促席吟時愧不同豪句大鯨秋駕
浪俊才細馬曉追風支笻放蕩千峰裏萬事收藏一
笑中約我清溪老蓮社茅茨相映小橋東 
<other>贈王司法</other>
 輕帆已有渡江期高會清游惜此時水閣颺煙晴試
茗雪窗剪燭夜論詩衝寒遠鴈來橫浦弄色新梅半
糝枝林下自知無一事亦應風月動關思 
<other>和許樂天</other>
 滄溟曾見化微塵花發桃源幾度春俗眼莫輕狂道
士此身應是謫仙人清彈一曲悲風遠絕唱千章白
雪新異日三茅成卜築卻因瓶錫得為鄰 
<other>師復作水餅供出五詩送別謝之</other>
 草堂野飯蜀江濱妥貼寒光刻削人忽展五篇爭疾
讀便驚四座暖生春已欣蓮社風流在更覺溪山氣
味新放箸翛然廬嶽去門欄他日夢應頻 
<other>贈鑒上人</other>
 毗尼藏出清淨寶精進林生功德香但得身心常寂
靜自然毛孔發靈光蒼苔不厭芒鞋弊空翠偏宜壞
衲荒好在虎溪長不出阿持何意尚遊方 
<other>贈靜上人</other>
 雪摧枯慮默如瘖秋壓寒松老不禁一室閉門稀識
面半窗斜照自拴針重城此日留詩別疊巘何年結
伴尋衰退寧堪久塵土相看滿眼是歸心 
<other>表上人久事雲庵過余石門</other>
 凍折枯杉已死灰豈宜安著在塵埃偎衰不入今人
眼精進曾親古佛來愛子渠渠念綈惠為余得得出
巖隈蒼顏華首供衰暮未死重逢更幾回 
<other>次韻超然</other>
 翠寒空覺此生浮歲月催人鬢易秋忽憶倚天廬嶽
去更尋清境武林游情親愧與高人別興發徒煩夜
月留他日西湖遠相憶為君一笑散沙鷗 
<other>寄楷禪師</other>
 龍蛇頭角混埃塵臨死方知老淨因三度傲辭天子
敕一生甘作淨名身虎皮羊質成何事牛馬襟裾亦
謾陳須信屈原千載後空門猶有獨醒人 
<other>璲首座出示巽中詩</other>
 左手不仁右手明懷情亦復棄藜床不知門外山花
發但覺君來笑語香頎紹神情掃秋晚瘦權詩句挾
風霜兩翁杖屨相追逐此夕因依夜話長 
<other>贈李秀才</other>
 門掩青山相並居愛君家法不蕭疏錦囊舉子能佳
句瑞鳥隱公多諫書學士八塼聲價在謫仙千首笑
談餘清朝第一他年事且看歸來著翠裾 
<other>贈修上人</other>
 我愛修公亦自賢未忻城郭愛林泉醉騎鯨背詩遺
落閑把牛毛字細編還我青山當夏晚乞君佳句著
床前雨餘獨憑煙雲上目送孤鴻落照邊 
<other>次韻超然竹陰秋夕</other>
 月脅雲行夜未深滿庭風露葉辭林知誰墻外千竿
竹分我窗西一畝陰山好已無歸國夢老閑猶有讀
書心剩題詩句酬幽隱歲月翩翩接趐禽 
<other>廬山寄都下邦基德祖諸故人</other>
 勢占江南三百里煙霏相映出層樓芒鞋竹杖山兼
水坐看行吟春復秋浮世萬途成底事吾生一飽更
何求故人京洛風埃地能信山中此樂不 
<other>送宗上人歸南泉</other>
 燈外佳眠試冷齋欲成歸夢暗驚回一軒秋色侵衣
重半夜波聲拍枕來江國潮平人獨令海山家在意
徘徊倚藤明日秦淮上看子風帆十幅開 
<other>晚坐藏勝橋望石門</other>
 好山千葉青蓮曉斫額令人意已消微出樓臺知有
<pb n="326"/>
寺倦行雲樹忽逢橋此生未覺叢林負肯處真教日
劫超閒拾墮薪成淺立細泉幽澗響寒蜩 
<other>至圓通僧覓詩</other>
 漱霧跳珠響澗泉千峰秀出雨餘天共驚繡帽銅腮
老重到香罏石耳邊清境荒涼歸歎息故人迎笑尚
依然明年過此還相見應及春風社燕前 
<other>送僧遊南嶽</other>
 古寺閒關聊作招夏秋歸思謾迢迢枕中柔櫓驚鄉
夢門外秦淮漲夜潮想見舊房生薜荔不堪疏雨在
芭蕉何時卻理緣雲策峰頂同誰看石橋 
<other>送隆上人</other>
 人生聚散等兒戲夢境紛然此一時老去漸知為客
味秋來長作送人詩感君義色分心曲慰我年華兩
鬢絲想見故鄉霜菊後屋頭千樹橘纍垂 
<other>次韻諒上人南軒避暑</other>
 人間酷暑推不去愛此南軒一榻空眼倦拋書成午
睡夢悠誰復羨王公豈知塵土隨肥馬但覺熏風掠
壞桐起步西園閒倚杖石榴花出數枝紅 
<other>贈吳山人</other>
 已得希夷旨趣深平生蹤跡任浮沉壺中景待和煙
臥海上山須帶鶴尋月裏一枝慵舉手人間萬事肯
關心出塵風骨憑誰識且枕焦桐混世吟 
<other>東溪僧聽泉堂</other>
 諸方游遍歸來晚閒構虛堂贖世紛雷轉空山動林
葉雪飛亂石濺溪雲石橋舊處龍湫吼漱玉曾看嶽
色分拄策眼高雙耳聵上方白塔卻親聞 
<other>送莊上人歸雲居</other>
 青鎖曉開殘雨上煙鬟春解笑聲中叢林今日猶雌
伏膺簡當年是法雄露碗憶嘗安樂味錦籠曾著瑞
香濃何時玉缽青林下與子婆娑小立同 
<other>上元宿百丈</other>
 上元獨宿寒巖寺臥看篝燈映薄紗夜久雪猿啼嶽
頂夢回清月在梅花十分春瘦緣何事一掬歸心未
到家卻憶少年行樂處軟紅香霧噴京華 
<other>次韻黃次山見寄</other>
 君詩清絕似沅湘寫妙宣心氣味長地僻且為三徑
樂才高真是萬夫望隨流我自分涇渭賞駿誰能略
牝黃自古豐城匿神物斗牛應覺動光芒 
石門文字禪卷十

<sarticle><article>石門文字禪卷第十一</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>七言律詩</other>
<other>春日同祖賢二道人步雲歸亭忽憶東坡此日
詩有懷其人次韻</other>
 誰家楊柳欲遮門依約東坡醉處村捶地不堪華屋
句仰天空記刻舟痕尚餘千載風流在乞與三人語
笑溫歸路松風吹凍耳共追前事弔英魂 
<other>與客論東坡作此</other>
 東坡醉墨浩琳琅千首空餘萬丈光雪裏芭蕉失寒
暑眼中騏驥略玄黃機輪妙轉風雷舌春色濃纏錦
繡腸可惜騎魚天上去斷絃空壁暗淒涼 
<other>京師上元觀駕二首</other>
 及時膏雨已闌珊黃道新泥曉未乾白面郎敲金鐙
過紅妝人揭繡簾看管絃叫月宣和氣燈火燒空奪
暮寒咫尺鳳樓開雉扇玉皇仙仗紫雲端 
 閣雨輕寒斂夕氛青牛畫轂已爭奔皇州浩蕩風光
裏紫陌喧闐笑語溫冠壓花枝馳萬騎簾垂繡箔卷
千門特傳詔語君恩重凝睇天階謝至尊 
<other>次韻天覺進喜雪</other>
 萬馬天街聽啟關曉光佳氣潑人寰春生殿閣玲瓏
外秀發園林頃刻間為瑞懽聲浮動植爭妍詩句麗
<pb n="327"/>
江山從教飛上朱藍袂點綴彤墀玉筍斑 
<other>別天覺左丞</other>
 童頰清光已渾圓共驚玉骨解藏年庵中篆縷長凝
帳門外雲濤欲際天道眼從來無異見微蹤何幸預
談禪新詩滿篋江南去又作叢林盛事傳 
<other>李德茂家有磈石如匡山雙劍峰求詩</other>
 胸次能藏大千界掌中笑看小重山飛來華嶽一峰
失幻出匡廬雙劍閒偶觸篆煙雲點綴戲澆硯滴瀑
潺顏莫將道眼生分別隨意聊安几案間 
<other>余昔居百丈元夕有詩後十年是夕過京師期
子因不至</other>
 北遊爛熳看并川重到皇州及上元燈火風光記前
事管絃音節試新翻期人不至情如海穿市歸來月
滿軒忽憶寒嵒曾獨宿雪窗殘夜一聲猿 
<other>都下送僧歸閩</other>
 汴水悠悠去不回綠波垂柳眼初開日邊無意事迎
送海畔有山歸去來白卻人頭忙日月緇飄山衲亂
風埃此行若到忘情處拂石猿聲後夜哀 
<other>夜雨歇懷淵才邦基</other>
 劇笑無因見秀眉勞生會合恨難期永懷京國舊游
處伏枕夢魂初破時戰葉蕭蕭山雨後遶床唧唧草
蟲悲明年定復西歸去船尾何妨載我隨 
<other>寄權巽中</other>
 摩雲標格久去眼傳得詩詞錦段新雪玉在躬秋滿
鬢風雷為舌語驚人留連南浦西山雨棄擲鑪鋒繡
谷春何日詩肩擁寒帔對床聽我說京塵 
<other>書承天寺西齋壁</other>
 半年客食毗陵寺頗厭塵埃污衲裙雖有一身猶外
物且將萬事付浮雲忽思放浪佳山水要與頑麻散
骨筋涼夜滿庭風露重竹梢微月欲紛紛 
<other>靈隱送僧還南嶽</other>
 海隅相識笑談餘清境同疑在玉壺方作靈山棲小
嶺又隨苕水出東吳透鬚白雪驚衰老脫手青春入
歎吁懸想他年衡嶽寺雨窗相對話西湖 
<other>宿靈山示月上人</other>
 地靈形勢自天成山色溪光潑眼明北岫飛來么鳳
落東鄰相去一牛鴻霜筠遶寺秋無數璧月臨軒夜
更清已約高人結蓮社他年香火寄餘生 
<other>送僧歸石門</other>
 曾學雲庵逸格禪別來江柳幾春煙相逢水寺初嘗
橘忽憶風簷共擘蓮遙想到山寒食後卻思分首上
元前與誰振策西湖路清曉一聲啼杜鵑 
<other>至西湖招廓然遊春</other>
 別後西湖長在夢相逢氣韻宛清真劇談要使君頤
脫大笑從教坐客瞋淮海飄零方見友湖山秀絕更
逢春快當火急追清景莫厭尋幽散策頻 
<other>廓然得石門信歎其踵席非其人用韻酬之二
首</other>
 相對天涯歲月新石門消息遠難真乘閑且覓幾場
笑疾惡休生一念瞋襯鷺芙蕖方破暖藏鴉柳色又
殘春光陰如此空搔首行誦知歸倦鳥頻 
 頹綱安得見重新紅紫紛紛正亂真已矣無才吾自
歎慨然有志子宜瞋閑尋陳跡消磨日強作新詩挽
絆春振策蘇隄朝復暮路人應笑往來頻 
<other>廓然再和復答之六首</other>
 獨立湖邊一笑新紛紛世事信非真竹林逢寺端須
往藜杖敲門不怕瞋僮僕見人空自若軒窗幽處亦
藏春老僧那識閑來興怪我時時過此頻 
 與君藉草湖邊坐聽我論懷句句真慵鬥睡魔強分
怯懶酬詩債不須瞋亦知人壽一百歲已識老來三
十春相見幾回開口笑憂愁風雨可勝頻 
 湖水行歌鴨綠新吳音清軟十分真但知客子幽情
快不管游人醉眼瞋戈昔曾聞能倒日筆今猶喜解
<pb n="328"/>
收春剩將詩句藏深篋歸去須知展玩頻 
 處處山川俱勝絕滿村風物自純真橫舟隔岸殊堪
喚吠犬隨人不識瞋歸鳥獨飛當晚照鳴鳩相應正
深春心期卜築藏幽隱忽笑行行指劃頻 
 湖山昔夢雖非實開睫今游未必真久客情多空自
厭故山歸晚欲誰瞋聊將愁裏十分興更賞湖邊一
半春君儻肯來尤所願莫辜日日作詩頻 
 繞舍初晴對意新出門幽鳥語如真催耕布穀殊堪
聽勸客提壺卻莫瞋隴麥約風遠有浪海棠經雨忽
添春可憐好景無人共回首斜陽太息頻 
<other>明日欲往龍華瞻大士像廓然和前詩敘其事
又用韻答之</other>
 雙林大士不復見聞說龍華畫像真要向冰霜識風
骨願求清冷洗貪瞋空庭再拜儼如在扣几重看喜
勝春我亦鈍根期聽法質疑他日故應頻 
<other>又和前韻二首</other>
 頭白逢人宛似新自嗟世態不容真君才廓落宜無
合我語剛強屢被瞋千里來尋非愛雪一時行樂謾
游春鄰居冷淡應相笑數夕溫然語話頻 
 篇篇俊逸間清新老閱群才始見真秀卻採蓮溪畔
態豪吞指壁柱邊瞋肺腸舊信能纏錦文字今知解
鬥春筆力肯低容我和詩成無惜寄來頻 
<other>偶讀和靖集戲書小詩卷尾云長愛東坡眼不
枯解將西子比西湖先生詩妙真如畫為作
春寒出浴圖廓然見詩大怒前詩規我又和
二首</other>
 居士多情工比類先生詩妙解傳真只知信口從頭
詠那料高人作意瞋雲墮鬢垂初破睡山低眉促欲
嬌春何須夢境生分別笑我忘懷歎愛頻 
 輕狂舉世誰非偽遲鈍知余卻甚真未把僻懷投俗
好且將狂語博君瞋已嗟心折垂垂老忍看花飛片
片春滿眼閑愁圖不得江南無奈到心頻 
<other>錢濟明作軒於古井旁名冰華賦此</other>
 刮地陰風翦玉麈那知此井解藏春折膠墮指嗟時
事秀骨溫顏似主人碧甃湛明堪數髮小軒深靜可
收身超然高趣真難及浪士愚溪一笑新 
<other>鍾山悟真庵西竹林間蒼崖千尺歲久折裂余
與敦素行山中至此未嘗不徘徊庵僧為開
軒向之盡收其形勝名曰兩翁作此</other>
 水邊修竹纔堪數竹外蒼崖已半頹我輩自追方外
樂軒窗誰為此間開待邀山月三人共要聽松風萬
壑哀坐久篆畦香遶遍碧消煙縷雪殘灰 
<other>次韻敦素兩翁軒見寄</other>
 識暗長嗟未燭微坐令歸夢遶嵒扉忽驚塵土登鬚
鬢已覺雲山負衲衣孤坐知君扶瘦策此詩慰我脫
危機天藏鍾阜一區勝乞與君儕為發揮 
<other>大風夕懷道夫敦素</other>
 病覺春寒花信重起來散策夕陽中方收一霎挂龍
雨忽作千林攧鷂風淮水粘天雪翻浪吳山吐月鏡
緣空二豪詩眼應驚駭覓句遙知與我同 
<other>宿鹿苑書松上人房二首</other>
 數峰煙翠疊黃昏忽見松間窈窕門好境未將佳句
寫幽懷先與故人論隔林每恨音容阻此夕相逢笑
語溫雪意不成應有月夜深同看湧金盆 
 冷齋託宿自攜衾臥聽松風度栗林黃卷青燈紙窗
下白灰紅火地爐深夢回清響春嵒溜夜久幽香噴
水沈慣作橫刀眠下板為君令有住庵心 
<other>李師尹以端硯見遺作此謝之</other>
 歙珍先數刷絲紋那料端谿更逸群已作退閑今似
我溫然自重尚如君豈宜禪室埋聲價合在文場著
策勳忍垢風櫺應有夢夢隨筆陣掃煙雲 
<other>次韻王節推安道見過雲蓋二首</other>
 湘山名與故山齊寺在沙村斷岸西繫馬槐根秋雨
<pb n="329"/>
歇倚欄雲際莫猿啼公宜談笑光臺閣我合摧頹老
澗谿袖有新詩如瀉出逼人駿氣不容羈 
 睡起春衫取次披髻雲隨從倚欄時生憎柳底鶯聲
巧不分花前日影移伊昔笑來憂易老而今思去恨
難追林梢懸挂團團日無語東風玉箸垂 
<other>宿石霜山前莊夢拜普賢像明日到院見壁間
畫如所夢有作</other>
 十幅蛾眉紫翠寒何人逸想發毫端忽驚瑞色雲間
相曾向清宵夢裏看影像不真心自寂悟迷無隔指
空彈了然一念非新故我與群生入正觀 
<other>贈湧上人乃仁老子也</other>
 照人風骨玉頎然來慰衰途亦自賢肝膽秋光磨洞
徹齒牙嶽色嚼芳鮮應傳畫裏風煙句更學詩中文
字禪已作一燈長到曉定能百衲不知年 
<other>道林喜見故人</other>
 十年一別今重見風度依然照映人韻勝折松秋露
骨氣和寒谷夜生春三都君已傳名譽萬事吾今付
欠申夢境樓鐘同此聽獨尋陳跡記前身 
<other>送日上人歸石門</other>
 三界無家誰適從大千俱集笑談中江南湖外夢到
曉宴坐經行月運空狐死懷生正丘首鳥棲知暖擇
南風石門今日名天下想見沿崖一徑通 
<other>靈隱山次超然韻時超然歸南嶽住庵勸之</other>
 君亦工詩苦入神冥搜物象故應貧客兒亭下纔相
見巾子峰前便卜鄰夢裏筆期生蕊萼胸中鏡懶拂
埃塵何當鈯斧住山去要看青原一角麟 
<other>湘山獨宿聞雨</other>
 殷床鐘靜自垂簾庭樹無聲欲雪天山寺淒涼容我
宿地鑪深暖枕肱眠銅瓶秋蚓為誰泣蠟燭春花亦
自妍夜半夢回聞驟雨十年蹤跡一茫然 
<other>讀三國志</other>
 無計酬勞夏簟涼遺編枕上閱興亡氣增髯竟從玄
德笑裏瞞徒造子將漢鼎未移存北海蜀兵已挫失
南陽莫將勝敗論人物忠義千年有耿光 
<other>妙高老人臥病遣侍者以墨梅相迓</other>
 高絲纔歇轉輕雷無數晴峰笑靨開大士已聞方臥
疾小空端遣出山來寶方世路知無隔俗駕山靈故
勒回多謝高情餞春色十分渾在一枝梅 
<other>別李公弱</other>
 殘紅換得綠陰成隨分閑愁取次生須信百年終有
別未能一日便無情何時嶽色君同看後夜湘晴我
獨行好在西園行樂處為誰依舊月華清 
<other>贈關西溫上人</other>
 鐵面關西氣逸群平生蹤跡付浮雲瓜州渡口曾同
泛石廩峰前又見君荔子招呼閩嶺外白粳留滯汝
江濆拄藤更入西川去要讀豐碑未見文 
<other>將登南嶽絕頂而志上人以小團鬥夸見遺作
詩謝之</other>
 壑源獨步寶帶夸官焙無雙小月團未作濃甘生齒
頰先飛微白上眉端湯聲蜂稚秋窗晚乳面蛾兒春
甕寒飲罷為君登絕頂俯臨落日看桃丸 
<other>題草衣嵒</other>
 鉏頭當枕草為氈曾與高人說任緣豈料大嫌沽世
價未應虛費買山錢閑編木葉輕於紙細葺蘆花軟
勝綿石室至今增壯觀可知千載得人傳 
<other>與僧游石頭庵</other>
 我攜骨面潛谿子來訪西山鈯斧庵夢蝶人驚猶栩
栩藏鴉柳暗已毿毿峰連小閣宜春望水遶重城隔
夜談欲喚扁舟尋熟路與君支策上千嵒 
<other>題還軒</other>
 老去情枯道自肥大刀破鏡露全機山邊湖水無行
路枝上春禽亦倦飛半夜舟移空壑在故鄉家是昔
人非炷香閱遍楞嚴義坐看煙消一縷微 
<pb n="330"/>
<other>送曉上人歸西湖白閣所居</other>
 我憶錢塘雪鬢新三年東望肺生塵那知南浦清湘
岸忽見西湖白閣人熟視音姿疑夢寐便驚風物有
精神翛然又入千峰去惆悵孤雲野鶴身 
<other>法輪齊禪師開軒於薝蔔叢名曰薝蔔二首</other>
 人世百年蝴蝶夢紛紛栩栩逐春繁觀根戲掃旃檀
座隨意為開薝蔔園君每據梧深有味我來欲問自
忘言叢林何必猶迷照香在枝頭不在軒 
 響石岣嶁峰下寺小軒開處近山房苾芻來問宗風
事薝蔔為熏知見香聊復淡然成獨坐從教此語遍
諸方鈍根不識金輪轉摘葉尋枝謾嗅芳 
<other>南嶽法輪寺與西林比居長老齊公築堂於丈
室之西名曰雪堂作此寄之</other>
 法道陵夷賴典刑此堂真有救時心坐令衡嶽為嵩
嶽便覺西林近少林面壁高風知獨振薝花細雨為
誰深故應弟子分皮髓未愧駒兒善古今 
<other>送覺先大師覺先參佛照圓通二老</other>
 浮玉道人雷電舌法雲老師冰雪顏後來事聽諸方
外先數君游二老間只把黑甜酬世味從教螺鬢有
詩斑乘秋曳杖歸何處萬疊匡廬是故山 
<other>宿慈雲</other>
 門前便是小曹谿只欠孤猿嶺上啼水磨自鳴當濬
澮漁舟閑泊近沙隄經游況是閑心遠富覽誰能與
物齊一宿少留終未足會須移錫向高棲 
<other>和答素首座</other>
 勘破諸方剩得閑歸來嶽寺掩深關我行淺麓驚回
地君在翔鸞杳靄間契闊獨期當再見峻嚴爭說不
容攀勿矜出岫無心久弱羽衝風亦欲還 
<other>道林送鴻禪者江陵乞食</other>
 一篙湘水碧如螺瑩淨無痕不受磨曉霧有情呵素
鏡東風作惡卷纖羅老來談笑追隨少歲晚別離頭
緒多浦口送君聊倚杖會看歸棹掠晴波 
<other>還太首座詩卷</other>
 料理詩情難復難縈心結思傾毫端奪回天地英秀
氣坐令落紙生風寒老猿夜月叫蒼壁孤鶴曉霜疏
羽翰精神清韻知幾許付與後來能者看 
<other>送秦少逸</other>
 秦郎毛骨玉壺秋望見令人忘百憂便覺宗之未瀟
洒肯容如晦獨風流來為南嶽翛然別去作東華爛
熳游想見醉圍紅粉處雪牋佳句挽銀鉤 
<other>送僧歸筠</other>
 西津渡口唐朝寺到眼瀟湘厭飫看誰遣松聲環坐
榻更令嶽色墮欄干君如鳥倦今知返我與鷗盟久
已寒想見若耶溪上路正嘗蘆橘帶甘酸 
<other>宿臨川禪居寺書方丈壁</other>
 雨過沙村繫客船行間樓殿帶晴煙夜深霜月涼於
水門外雲濤遠際天禾稻豐登如棄土菱蓮甘美不
論錢好峰不住猶行役忽憶鍾山掬澗泉 
<other>朱世英守臨川新開軒而軒有槐高數尺因名
之作此</other>
 聖朝賢佐蔚如林天獨於君著意深喜氣欲傳黃閣
信夏窗先露綠槐陰望雲忽起懷親念隱几難忘濟
世心他日此軒成故事壁間應載野僧吟 
<other>世英梅軒</other>
 平生忠孝兩難忘乞得鄰州近故鄉清白夜晴千里
月肅嚴秋迴一天霜數行經徹臨清曉半印香消倚
夕陽記取東軒談笑處庭梅他日似甘棠 
<other>送琳上人（并序）</other>
孔子之門弟子三千人咸曰孔子自生民以來未
有獨宋司馬桓魋害之欲殺者數矣未濟其欲猶
至於伐樹削跡自是觀之則能賢者固難而知賢
者亦未易得者琳能口山谷又畜其像別余訪了
翁豈可多得哉作此送之然琳曰明年當過谷山
<pb n="331"/>
游南嶽諸剎也。
 髯琳身小膽崔嵬嚴冷中藏熱肺懷京洛歸來嘗自
說湘山游遍與誰偕解將骨董藏涪叟又負籚篅訪
了齋更說開春南嶽去要尋浯水看磨崖 
<other>次韻信民教授謝無逸游南湖</other>
 春游每覺客愁消最愛晴湖漲柳橋鴨綠皺寒初拍
岸鵝黃照影自垂條惱人風物今如許著意春光已
不撩但得與君同一醉何辭日日作詩招 
<other>思禹兄生日</other>
 文章瑞世本奇豪風鑒霜天夜月高且袖玉堂批誥
手戲來山邑試牛刀意長千里奔赬尾恩重三山壓
巨鼇滿薦壽觴何所祝祝公親見折蟠桃 
<other>崇仁縣與思禹閑游小寺啜茶聞棋</other>
 平生閱世等虛舟臨汝重來又少留攜弟來逃三伏
暑入門拾得一軒秋隔牆晝永聞棋響陰屋涼生見
樹幽又值能詩王主簿飯餘春露啜深甌 
<other>余居臨汝與思禹和酬甌字韻數首後寓居湘
山思禹復和見寄又答之</other>
 涔蹄小邑著吞舟未起風雷更少留饌客酒酣腮玉
纈侍兒歌送眼波秋詩成槲葉江村處想見楊花院
落幽綺席憶曾蒙設醴預聞談笑把空甌 
<other>次韻蔡儒效見寄</other>
 獨宿圓廬意自清夜涼林木寂無聲鏡中白髮今慵
剃夢裏浮華已懶爭故國別來空好境舊游誰共讀
題名遙知他日重相見握手應驚太瘦生 
<other>金陵初入制院</other>
 依然收付建康獄拴索瓏璁驚市人寄語小兒休嬲
相未妨大士戲分身懶於夢境分能所枉把情緣比
客塵笑視死生無可棟目前刀鋸若為神 
<other>寄超然弟</other>
 深掩圜扉夜向闌夢驚清境慰辛酸臥聞瓦壟集微
霰起覺衾綢壓薄寒憂患飽經心老大雲泉歸晚鬢
凋殘書空偶爾成詩句寄與西林阿永看 
<other>初至海南呈張子修安撫</other>
 南來稍復召驚魂知有留候異代孫未即解衣甘九
死試令騎馬賦千言瓊山有月光相射玉海無風浪
自翻戲下應傳獲羅什禿頭爭看戴華軒 
<other>抵瓊夜為颶風吹去所居屋</other>
 貪看長鯨吸舟楫忽驚嬌蜃吐樓臺朦朧醉憶王城
別汗漫游從海國來夜半颶風攜屋去朝來瘴霧放
天回會須橫笛騎雲背笑響從教落九垓 
<other>出朱崖驛與子修</other>
 投老南來雪滿顛羈囚不自意生全久為白骨今重
肉已臥黃泉復見天報德定應追結草效忠那肯愧
飧氈此詩清絕如冰雪乞與江山洗瘴煙 
<other>別子修二首</other>
 疆場探騎斷奔埃院落棠陰暗緣苔上疏乞閑追鮑
靘載書歸老繼吳恢爭懷父母三年化愁見風帆十
幅開勿剪青青隄下柳念公遺愛手親栽 
 漂泊孤蹤一轉蓬語音雖在變形容瘴鄉猿鳥今為
伍螘穴王候昔夢封海闊盲龜登木孔山高纖芥落
鍼鋒公歸不得參行馭心折淮南紫翠重 
<other>蔡州道中</other>
 北來行盡關山道梁宋郊墟眼力微飲食甘酸雜淮
甸語音清軟近京畿黃塵又向九天去槁項新從萬
里歸投老不堪行役苦手遮西日想嵒扉 
<other>余號甘露滅所至問者甚多作此</other>
 老儼化身甘露滅不妨須髮著伽梨虛舟閱世鴟夷
子慧帚掃除王伯齊香火共修心老大樓鐘重聽意
淒迷餘生未覺全無累折腳鐺猶手自提 
<other>海上初還至南嶽寄方廣首座</other>
 天風吹笑落人間白髮新從死地還往事暗驚如昨
夢此生重復見名山倦禪想見堆危坐知法應拋放
<pb n="332"/>
縱閑初嚼芳鮮動詩思一篇先寄倩君刪 
<other>陳生攜文見過</other>
 海外歸來兩鬢秋自嗟無地可逃羞攜笻肯過驚時
聽炊黍能為信宿留睡觸屏風譏富貴笑分臠社致
公侯遺編家世丹青著鐵硯磨穿未肯休 
<other>至筠二首</other>
 乞漿問路到筠溪天氣清和得所宜父老相逢班草
坐風光初過採茶時摩挲禪榻營春睡想像齋廚辦
晚炊白首不知舟壑走壁間來讀舊題詩 
 偶喚歸舟隔亂谿春山偏與晚相宜自尋熟路懸崖
去正是新秧剌水時身健已如秋社燕夢回猶看客
亭炊雨窗燈火清相對畫出淵明五字詩 
<other>示超然</other>
 秋光滿鬢萬事死慚愧眼明牙齒牢野寺閑眠聽風
雨海山猶夢渡雲濤事非白傅方驚鼎跡隱庖丁已
善刀一徑莓苔三十載未容此老獨奇豪 
<other>九日</other>
 去歲重陽瘴海濱病拈霜藥嗅清晨身閑已斷思歸
夢山好仍逢稱意人卯飯露葵欣旋摘夜窗風栗共
嘗新妙年衲子應相笑癡鈍耽源老應真 
<other>二十日偶書二首</other>
 春林院落曲欄東小立初迎到面風冰齒寒生花坼
信濕梅煙重雨毛空病衰老去登臨倦節物年時氣
味同卻掩鑪煙閉深閣忽驚西日借窗紅 
 此生早衰坐世故末路易歸驚嶮艱臨事無疑知道
力讀書有味覺身閑解醫憂患臂三折難隱文章豹
一斑永媿𡷗山赤頭璨不令姓氏落人間 
<other>陳瑩中左司自丹丘欲家豫章至湓浦而止余
自九峰往見之二首</other>
 鴈蕩天台看得足卻搬兒女寄蓬窗徑來漳水謀三
頃偶愛廬山家九江名節逼真如醉白生涯領略類
湘龐向來萬事都休理且聽樓鐘噎夜撞 
 與公靈鷲曾聽法游戲人間知幾生夏口甕中藏畫
像孤山月下認歌聲翳消已覺花無蔕礦盡今知珠
自明遠壑夕陽殘雨後一番飛絮滿江城 
<other>次韻李端叔見寄</other>
 一官游戲且同塵夢寐江湖亦可人軒冕久知身是
寄魚蝦纔說口生津解嘲鏡裏蕭疏髮時吐毫端浩
蕩春自古浯溪好風月買山終欲與君鄰 
<other>赴大原獄別上藍禪師</other>
 平昔巾盂共空璧只今樓觀礙層霄道心針水妙應
在俗眼雲泥謾覺遙道路為家身是寄死生如夢意
全消明年五頂東游遍來聽吳音發海潮 
<other>太原還見明於洪水上藍問明別後嘗寓則曰
十年客雲居感歎其高遁作此</other>
 清軟吳音笑展眉芳鮮猶在雪霜姿十年不下歐峰
頂一旦肯來漳水湄湘巘春深重記處風甌雨歇對
聞時紅塵未可因藏跡要卜雲泉結後期 
<other>溫上人自廬山見過</other>
 雀羅門巷榻凝塵千里相尋駭四鄰好事真誠虹貫
日照人清氣水含春忽驚我禍今無比高笑君癡亦
絕倫此別遙知想標格淺雲東崦對冰輪 
<other>荷塘暑雨過涼甚宜之見訪作此</other>
 居近池塘春意在路穿空翠夕陽多隔林放鹿哀怨
語掠水幽禽撲摝過得雨村囂覺風味分秧天氣愛
清和莫辭坐穩相尋數酣戰難回指日戈 
<other>重會言上人乞詩</other>
 海外歸來五見春梨衣兩識帝京塵此生已覺渾無
累為累空驚尚有身厚善最憐山解事歲寒更愛月
情親鷲峰峰下重相見雪作飛花一笑新 
<other>誠心二上人見過</other>
 破夏來尋甘露滅快人如對水晶輪煙雲掃盡詞傳
意知見不生情透塵旋縛茅茨吞遠壑偶臨簷隙見
<pb n="333"/>
歸人露芽便覺如浮雪品坐同分一盞春 
<other>秋夕示超然</other>
 殿閣知誰燒夜香矮窗燈火試新涼草蟲對語僧臨
砌露葉翻光月轉廊補綴高風三襪已破除午夢一
匡床與君遊遍人間世折腳鐺中味最長 
<other>鞦韆</other>
 畫架雙裁翠絡偏佳人春戲小樓前飄揚血色裙拖
地斷送玉容人上天花板潤霑紅杏雨彩繩斜挂綠
楊煙下來閑處從容立疑是蟾宮謫降仙 
石門文字禪卷第十一

<sarticle><article>石門文字禪卷第十二</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>七言律詩</other>
<other>謁靈源塔</other>
 高颿駕浪過南溟那料歸來掃此亭桃李成陰春老
大谿山好在鬢凋零瓦燈已照宮商石卵塔分藏服
匿瓶春雪尚能知客意蕩除毛孔瘴煙腥 
<other>春日會思禹兄於谿堂</other>
 門前谿水葡萄綠風掠松窗料峭寒忽憶十年同禍
福那知今日共盤飧盡籤書策齊幽架已買漁舟泊
小灘君會不嫌村落僻乘閑來此弄漁竿 
<other>招夏均父</other>
 北山深轉青松壑萬疊煙霏空翠堆元亮果堪中路
俟子猷那敢棹舟回鳥工魂夢尋公去蟬蛻塵埃出
郭來他日荊林談笑處行人應指兩翁臺 
<other>贈僧</other>
 欹枕無人夢自驚回廊廣殿午風清已浮春露澆詩
膽更炷水沉熏道情憂患撼床聞螘鬥功名殷鬢作
蚊聲欲依淨社陪香火僻處安排折腳鐺 
<other>資國寺西齋示超然二首</other>
 對眠偶此風雨夕又近寒嵒槲葉村謝晝未焚風鑑
在韋郎不見語言存歲時暗覺持山去憂患空驚斫
水痕綠髮彫零心已死成蹊桃李落華分 
 人間炊黍未及熟萬事只今歸欠申已織青駒餞華
騮更披白帢稱閑身遺編終不求甚解故人但願長
相親去年此日瓊南岸漲海翻天探騎塵 
<other>贈寄老庵僧</other>
 自憐玉缽雙峰信來訪牛頭懶比丘山色深濃過夜
半月華清亮近中秋已欣境勝如龍阜更覺庵幽占
鳳頭夢幻此身猶且在杖藜投老得追遊 
<other>懷李道夫</other>
 半篙晚漲綠楊灣接趐鷗歸霧雨殘數疊吳山圓楚
夢一番花信釀春寒別時小語依然在隔歲來書展
復看補袞胸中五色線只今應作怒蜺蟠 
<other>余所居連超然自見軒日多啜茶其上二首</other>
 三生事辦吾知要一室香凝獨掩門睡足便驚清晝
夜火紅消盡白灰存巷無俗駕螘紛繞鄰有高人玉
粹溫隱比价膺猶可媿會茶時復到幽軒 
 功名今古一雞肋美味那知是禍根掃跡世途龜曳
尾僻居煙霧豹埋文如期見訪穿窗月不告而行出
岫雲火浴未為無伴助塔吾遺骨尚煩君 
<other>徐師川罪余作詩多恐招禍因焚去筆硯入居
九峰投老庵讀高僧曇諦傳忽作數語是足
成之以寄師川師川讀之想亦見赦二首</other>
 歸來臥起有餘適老去消磨無雜緣門外不知何歲
月夢中亦覺在雲泉千年高道誰酬價一世清閑我
賣錢安得道人江北去此詩先錄寄師川 
 古書漫滅字斕斑眼倦頹然整頓閑以法為親疏世
相視身如幻寄人間業緣有盡今脫手老態無因日
上顏已辦一瓢期澗飲要刳余潤到崑山 
<other>雲嵒寶鏡三昧</other>
<pb n="334"/>
 寶鏡當機不密傳纖毫滲漏墮言詮圓伊三點分賓
主妙挾雙明絕正偏暗裏丹青元異色句中涇渭本
同川嬰兒索物哆啝耳與物寧瞋語未全 
<other>過永寧寺</other>
 已背荒南過永寧犯寒呵手捉枯藤雪如鏡底頷絲
白山學誰家眉黛青射影風光知脫離伐冰門巷覺
添增故人不用驚風帽我是前身臥像僧 
<other>十一月十七日發豫章歸谷山</other>
 急景窮冬一千里筍輿部曲去忽忽候船班草江津
岸曝日探簷山店中袖手歸休今日是隔生冤債轉
頭空湘西雪後青松徑想見聲盤萬壑風 
<other>立春前一日雪</other>
 明日立春今日雪雪中殘響滴虛簷方增謾說寒威
在不絕潛知暖氣添客去旋開書對語閑多偏與懶
相兼湘山自古愁眉淺縱御鉛華不到尖 
<other>明年湘西大雪次韻送僧吳</other>
 夜殘陡覺寒生骨夢斷空驚月轉簷瓶響臥聞秋蚓
泣火紅起撥白灰添欲酬清景尋儂去更棹扁舟與
子兼要倩新詩寫愁絕笑呵凍硯蘸毫尖 
<other>題清富堂</other>
 此堂冠絕湘西勝枯木名多道不窮用谷量雲當衣
缽以江盛月展家風買山歸隱真寒乞借竹為軒落
笑中綠錦漲連青玉浦剪裁磨琢費詩工 
<other>湘西暮歸</other>
 筍輿鼓角背層城湘水涸盡行沙汀嶽麓雪雲獻樓
閣橘州煙雨學丹青此生多艱付跛挈投老餘閑到
寂惺蒼鬣萬身門窈窕歸來風葉掃空庭 
<other>效李白湘中體</other>
 夕光江搖魚尾紅何處扁舟開晚篷鴈字初成春有
信煙鬟空好雨無蹤荒寒數葦橘洲岸領略半窗湘
寺鐘浦口行人已爭渡林下歸僧欣一逢 
<other>次韻王舍人蘭室</other>
 起爇清香試返魂松花閑泛刷絲紋幽齋事業誰同
辦小斛蘭叢手自分家世到今猶玉食交朋強半在
青雲笑談麈尾延僧宿要聽清言洗俗氛 
<other>次韻熏堂</other>
 無言桃李已垂陰小雨南風自滿襟佳客偶來持茗
碗寶書看罷整瑤琴未容絲竹陶閑適盡把雲山付
醉吟圖畫麒麟他日事不將行樂負初心 
<other>次韻寄傲軒</other>
 道夫飛鳥倦知還一缽安巢又故山無累自然增逸
興有名終恐廢長閑背時生計風煙上隨意園林指
顧間應笑市朝爭奪者暗驚清鏡失朱顏 
<other>次韻吏隱堂二首</other>
 拄笏西山爽氣新萬人如海一閑身堂中自蠟登山
屐門外從增沒馬塵美祿方辭緣肆志華軒偶羨見
清真遺編半掩思標致未必今人愧古人 
 此堂華構面層城意趣追回萬古情落帽被嘲真有
道買金償謗亦求名黃庭卷掩凝香縷畫戟門深列
衛兵安用山林笑朝市戲將軒冕寄餘生 
<other>次韻集虛堂</other>
 從來鮑靚有仙風腦滿方知氣自沖萬事收藏微笑
裏十虛俱集一塵中乾城不礙丹青色天女何殊大
小空滿地落花春寂寂岸巾時倚曲欄東 
<other>次韻宿東安</other>
 淡雲缺月兩微茫獨酌沽來竹葉香已把功名比雞
肋更驚世路似羊腸心情老去俱消盡詩律年來覺
倍強解誦東坡北歸曲此身安處是吾鄉 
<other>次韻宿黃沙</other>
 無計遮攔歲月飛歲除江寺老垂垂自圍紅火堆危
坐熟讀黃沙感歎詩已笑因山論肥脊更驚逢水說
分離重湖去國三千里想見殘缸夢斷時 
<other>次韻雙秀堂</other>
<pb n="335"/>
 窗戶青紅花木繁午陰修徑接深關人如巢許逃名
跡山學娥英露髻鬟採菊悠然常獨見望雲時復對
僧閑夜聞松雨驚飛瀑疑宿匡廬黃石間 
<other>次韻垂金館</other>
 風簷負日背胡床千顆初驚昨夜霜噀霧香爭和露
擘過牆枝作照林光佳名曾用題書尾小字仍呼背
藥囊先與兒曹為美兆讀書窗映笏頭黃 
<other>次韻贈慶代禪師</other>
 蓮峰千葉吐晴煙玉頰遙知一粲然梅塢雪消香錯
莫庵僧老盡氣完全暗驚夢蝶人間世回看醯雞甕
裏天誰見清言橫麈尾滿庭風露竹娟娟 
<other>次韻宿清修寺</other>
 湘山也學廬山好落瀑聲飛繡谷風正欲求歸向兒
說戲將收拾入詩中浪驚醉枕寒松響春滿茶鐺活
火紅清景骨飛嗟未到故應唯許夢魂通 
<other>次韻自清修過大溈亂山間作</other>
 行盡湘南盡處山愛公高韻不容攀會當拭目瞻雙
闕應笑尋幽到百蠻甚欲解鞍休犖确更能揎手弄
潺顏定知醉看千嵒曉大字題名石壁間 
<other>次韻郴江有作</other>
 持節南來喜欲狂弄舟時得棹清湘然膏獨宿率牛
洞枕玉曾眠錦瑟傍未可便尋閑作伴不須先以醉
為鄉金城馳至陳方略要指先鋒一破羌 
<other>次韻題罷徭亭</other>
 聞君新構罷徭亭邂逅河源又報清郡郭不輸天子
賦谿山偏協野人情唐虞暇日饒耕鑿秦漢當年浪
戰爭風月倚欄如可借待攜斗酒話昇平 
<other>次韻題西林廓然亭</other>
 堂堂葉脫露遙天自炷臨軒一穗煙貴客獨遊聊爾
耳道人相見亦欣然是身已悟浮漚久萬象中觀寶
鏡圓寄語橫機莫相試刻舟甘作小乘禪 
<other>次韻題方廣靈源洞</other>
 萬峰剔卓起孤峰慚愧靈源與世通花異空懷上林
苑夢清疑宿廣寒宮泄雲吐雨遮金地濺雪跳珠落
石中忙裏為君成妙語豐碑正欲就崖礱 
<other>次韻題高臺</other>
 午梵知藏釋梵宮危臺遙喜石橋通下無俗駕攀緣
至中有高人笑語同解執易為摩詰語經行難續德
雲風千嵒萬壑吹松雨替說儂家勝義空 
<other>次韻題上封</other>
 天柱唯連紫蓋峰路危不與眾峰通瓢沽狹徑疑相
值芊火何人想此風借榻醉魂窺凍螘憑欄詩眼送
飛鴻空嗟千偈出山去半摺遺編看未終 
<other>次韻邵陵道中書懷</other>
 邵陵山水麗風光游遍歸來夜話長秋翠等閑開雉
堞驚湍哀怨韻笙簧隨鞍此景憑詩寫他日塵紛一
笑忘上閣與誰同小立墜金拄笏說三湘 
<other>次韻雨中書懷</other>
 剩雨殘晴暴所長客窗花氣噀餘香每懷追逐雲泉
慣無計遮攔歲月忙誰謂伐冰連戚里年來盡室泛
沅湘詔書行看椎門至已覺眉間一點黃 
<other>次韻題化鶴軒</other>
 當年羅網得雙舄想見胎僊風度幽朱頂顧吾今未
識長身意子是其流山家趣味無人共王事經過作
意游千里帝城何日去不妨佳處且遲留 
<other>次韻題澹山嵒</other>
 華屋張燈展畫屏當年纖手指嵒扃宦游那料重湖
隔醉裏空驚疊嶂青繡口詞章人復見筆華聲價夢
通靈詩成獨立西風晚滿眼歸心插羽翎 
<other>次韻游浯谿</other>
 浯谿山水今無恙浪士曾為爛熳游大字中興餘斷
碣小舟空此醉垂鉤詞源不減無雙譽人品當時第
一流地坐摩挲增歎息高標想見尚橫秋 
<pb n="336"/>
<other>次韻題南明山淩雲閣</other>
 獨上淩雲百尺樓欄干一曲一遲留丁丁樵斧空山
裏泛泛漁舟古渡頭蔽日綠陰鳴好鳥際天芳草牧
青牛回頭城市分塵土堪笑王孫取次游 
<other>次韻言懷</other>
 此身已覺此生浮去作雲山老比丘古寺閑門人莫
問寒綃蒙首涕慵收道林風月心能了子美工夫志
未酬為問太原王處士一甌春露可同不 
<other>次韻宿聖谿莊</other>
 家聲十輩擁朱輪更畜青牛解鬥奔應念高樓閑舞
袖故憑山月洗吟魂助春泉落量雲谷輸稅人歸吠
甑村被冷夜晴成好夢馬隨香霧入修門 
<other>次韻拉空印游芙蓉</other>
 翰墨平生氣吐霓詩成先喜示筠谿山中見客應偏
好筆力知公不肯低夜寂據梧飢鼠出嵒空同聽怪
禽啼上方聞說非人世更陟緣雲第幾梯 
<other>次韻縱目亭</other>
 高情與客憑欄處便覺身藏語笑中已許此生當樂
死不辭老去坐詩窮遙知兵衛戎衣盛只欠花輪小
袖紅絕境天藏今日獻千峰登睫豈人工 
<other>次韻游鹿頭山</other>
 吐詞秀似出盆絲好古幽情八詠思論字來尋魯公
碣因詩曾訪少陵祠留題楚俗爭傳去懶賦山靈必
有詞定價文章比珠玉此篇不獨慰吾私 
<other>次韻題清風亭</other>
 特築飛臺丈室旁便驚形勝發天藏登臨時作一聲
嘯已覺翛然兩袖涼待月拭除昏霧色看雲入得野
花香君看抖擻鈴幡意欲替禪翁為舉揚 
<other>次韻法林禪寺</other>
 聞道高人願力深幽居端與法為林風泉松雨隨宜
說密室晴軒共一音意妙故應人不薦地偏還喜我
相尋夜闌更入詩三昧消盡平生未死心 
<other>次韻憑欄有作</other>
 金殿誰焚南海香靄然芬馥撲回廊數枝銀燭高低
照兩箇清螢上下光風度素秋驚宿鳥水春碧澗濯
游舫欄干獨倚無人問細細孤吟月滿堂 
<other>次韻渡江有作</other>
 棄舟植杖首重回隔岸遙聞津鼓催淮上梅傳春信
至江南山逐笑聲來行瞻瑞霧籠雙闕更看神光發
五臺王事幸陪方外樂為君點筆走風雷 
<other>題善化陳令蘭室</other>
 種性難教草掩藏蒼然小室為誰芳槲培几案軒窗
碧坐款賓朋笑語香糝地露英猶潔白快人風度更
纖長議郎嗜好清無滓獨有幽蘭可比方 
<other>快亭</other>
 大丘作邑付絃歌剩得清閑可奈何滿地棠陰驚晝
永小亭詩眼覺天多佳眠夏簟便光滑醉耳松風喜
再過想見句成書棐几侍兒濃笑出微渦 
<other>次韻卻子中學句游嶽山攜怪石歸</other>
 衡嶽乘春著意游詩詞不獨錦囊收又攜峰頂雲房
石歸致閑齋夏簟秋塵下笑談且同夢胸中涇渭自
分流忽驚几案寒層出臥看令人憶故丘 
<other>和周達道運句題怪石韻</other>
 愛山心志如君少王事何妨陟翠微怪石方欣典刑
在新詩仍寫畫圖歸客來一室煙光滿掌上千嵒眼
力稀頗怪周郎賞音者獨於此境尚彈機 
<other>次韻見寄喜雨</other>
 議郎詩膽久崔嵬敏句無煩急雨催玉局波瀾嗟已
絕少陵風力賴追回蕩晴香霧吹紅藕迥地花茵疊
紫苔靜極涼生聞剝啄渡湘知有道人來 
<other>次韻題方圓庵</other>
 比物曾聞知姓名樹間斛懸林百升此庵外圓似盂
覆其地中方如鏡平善不近名真有道高非絕俗更
<pb n="337"/>
幽情會當目擊維摩老端作毗耶問法行 
<other>贈許彥周宣教游嶽彥周參機道者</other>
 一幅紗巾九節笻翛然生計似龐公孤雲野鶴登空
去萬壑千嵒墮笑中岣嶁晴披應獨往懶瓚醉臥與
誰同遙知勘破癡禪老想見臨機面發紅 
<other>次韻游南嶽</other>
 天迥游絲百尺輕水寒時覺縠紋生琢磨佳句輸吾
弟文點春眠付老兄山寺獨來無一事竹軒相對有
餘清永懷東院成千古寂子難忘叔姪情 
<other>次韻彥周見寄二首</other>
 詩先春色附湘船來與幽人結淨緣句好空驚碧雲
合韻高疑在白鷗前君應歸誦陶彭澤我亦南尋率
子廉想見江頭同握手採茶時節雨餘天 
 歸思啼禽日夜催寶書臨罷意徘徊榆錢滿地買春
去嶽色渡江排闥來行樂風光清夢曉臥披煙雨曲
屏開興來敏速詩千首落筆人驚挾怒雷 
<other>彥周借書</other>
 湘上清山爽氣浮開軒相對亦風流但工酣寢成疏
懶甚拙謀生太謬悠數筆江村供晚望一蓑煙雨助
詩愁借書知子能醫國有志常先天下憂 
<other>彥周法地弟作出家庵又自為銘作此寄之</other>
 迂闊庵成又自誇要令妙語發天葩未容臨濟終仆
地正賴雲門已出家少日浪曾參泐水暮年端合在
丹霞贈君革屣游山去勘破諸方一笑譁 
<other>二月大雨江漲晚晴作三首</other>
 春寒作意攪吟魂欲出雲濤已濺門入畫瀟湘連雉
堞落梅煙雨暗江村依蒲覓句壯心在附火抄書老
眼昏一掬幽懷收拾得謾題窗紙與誰論 
 我在湘西畫牒中時高時作送飛鴻事治山翠經旬
雨印可春晴盡日風引步幽探聊自適滿懷疏快與
誰同東君傾寫無餘蘊都放山茶稱意紅 
 投老歸來楚水濱水清聊可濯衣塵拼心樂事都還
汝入手清閑不與人尚有笑談消白晝更無情緒管
青春暗驚少日王城外走馬爭先看寶津 
<other>陳大夫見和春日三首用韻酬之</other>
 詠君好句欲消魂想見朱轓畫戟門解組正當強健
日載書歸老水雲村虛堂風撼牙籤響密室嵐蒸畫
牒昏偶在湘山最佳處舊游閑與野僧論 
 無復搜詩慘澹中便能落筆敏驚鴻高情不在兩疏
後句法追回二謝風傾蓋未論桑梓舊忘年先喜唱
酬同朱顏長覺清光溢不學東坡是醉紅 
 詩軸來尋寂寞濱把看字字蛻埃塵江南家世休相
問陳氏文章不乏人嶽色渡江長自好桃花滿縣不
勝春克家有子如麟鳳骨相吾驚是要津 
<other>過溈山陪空印禪師夜話</other>
 濃翠濕衣三十里渡谿知背幾重雲忽驚寶構從空
墮便覺風光與世分夜久天香凝錯莫庭閑花雨自
繽紛他生曾伴安禪地此夕樓鐘復共聞 
<other>空印以新茶見餉</other>
 喊山鹿蔌社前摘出焙新香麥粒光撼樹師應懷大
仰傳甌我欲學南陽要看雪乳急停筅旋碾玉塵深
住湯今日城中雖獨試明年林下定分嘗 
<other>空印見招住庵時未能往作此寄之</other>
 獨立天衣四世孫作家手段典刑存大溈路峻諸方
讓空印風高四海聞有願欲依龍象眾無求羞逐鶩
雞群此生一聚灰中骨終葬千峰頂上雲 
<other>空印見和用韻答之</other>
 棋布諸方盡子孫道緣渾似雪峰存全提蓋色騎聲
句直要臨機以眼聞圍繞千僧名冠世指揮萬象語
驚群獨能收此無家客分占溈源一塢雲 
<other>龍興禪師大陽的孫居枯木堂新植楚竹余愛
其家風為賦之</other>
 門外追奔沒馬塵。堂中安頓自由身。修筠有淚知誰
<pb n="338"/>
恨。枯木開花為我春。隔岸雲山猶可借。滿懷風月未
全貧。小詩勿笑清如晝。聊為高人戲寫真。 
<other>題德明都護熏堂</other>
 占叢濃碧繞虛堂。堂上仙郎戲比芳香並蕙蘭終漏
泄色。同草木浪遮藏過牆。山潑軒窗翠吹鬢。風生燕
寢涼敏豆。才高家法在。要看落筆擁紅妝。 
<other>題季長冰壺軒</other>
 閑軒清。似冰壺。水軒上人。如元紫芝坐。覺秋光。漱毛
髮。客來春色滿談詞。寶書讀罷依蒲久。玉麈經行曳
履遲。卷挂一聲林葉動。黃昏月出雪消時。 
<other>明應仲出季長近詩二首次韻寄之</other>
 露葉朝陽沃棗桑。暑風吹鬢蕩蓮香。已欣點水蜻蜓
款更覺營巢燕子忙。翠浪舞翻爭漲壟。黃雲剖盡想
登場。小樓楯瓦誰庭院。弱柳多情故掩藏。 
 偶尋鄰叟問桑麻。踏盡山礬糝徑花。傳得新辭春爛
熳。更驚行草醉欹斜。遙知小縣少公事。想見高情照
物華。尚念無家甘露滅。一蓑煙雨似玄沙。 
<other>和傅彥濟知縣</other>
 句法疑君每太高。湘南山水助揮毫。暫臨小邑聊觀
政。未見全牛可受刀。珠玉光難藏瓦礫。芝蘭香豈掩
蓬蒿。坐令百里清如鏡。吏猾民姦豈易逃。 
<other>寄題劉居士環翠庵</other>
 平生不識劉居士。想見茅庵枯粹姿。百八珠輪紅瑪
瑙。萬千峰遶碧琉璃。笑人經卷鑽故紙。彼世金珠似
笊籬。折腳鐺中誰共過。小龐真是出家兒。 
<other>次韻思禹兄見懷</other>
 刺桐花映野薔薇。湘水侵門過客稀。此日音書經歲
隔。何時麈尾對君揮。樓高三楚天空闊。夜久千嵒月
正暉。我託叢林如越鳥。南枝雖穩亦思歸。 
<other>次韻思禹題方竹</other>
 不改平生歲寒操。近來隨世解方圓。知君出異驚群
聽。顯我循常是一偏。但見蒼官遭寵錫。那知青士亦
超遷。水花院落春風晚。庭種連蕉怪石前。 
<other>蜀道人明禪過余甚勤久而出東山高弟兩勤
送行語句戲作此塞其見即之意</other>
 眾中聞語識巴音。京洛沅湘久訪尋。張口茹拳君聚
落。垂膺拭涕我山林。碧嵒花墮鳥飛去。蒲坐葉飄針
正紝。袖裏兩勤大饒舌。丈夫聲價老婆心。 
<other>送珠上人重修五宗語要</other>
 五宗抄語挾風雷。佛日將傾賴取回。薝蔔花香已零
落。旃檀塔坐更塵埃。鈍根厭看摩挲去。妙手端能拂
拭開。當有異人來荷法。叢林因子見奇瑰。 
<other>光上人送墨梅來求詩還鄉</other>
 南嶽有雲留不住。東歸結伴過湘湄。解將疏影橫斜
句。不換垂珠的皪詩。臞甚鳶肩寒入畫。清哉鶴骨老
難醫。定知入嶺風煙暮。正及追胥餽歲時 
<other>送瓊大師歸禪寂</other>
 近聞禪寂似叢林。總眾能為世所欽。百巧難磨真實
行。兩塗不改歲寒心。衣今椹色如栗色。語未吳音變
楚音。盛夏入城緣底事。扁舟湘水獨相尋。 
<other>贈道法師</other>
 道公膽大過身軀。敢逆龍鱗上諫書。獨欲袒肩擔佛
法。故甘引頸受誅鉏。三年竄逐心無愧。萬里歸來貌
不枯。他日教門綱紀者。近聞靴笏趁朝趨。 
<other>谷山沙彌求詩</other>
 十里松風長不老。一庭秋色為誰閑。偶逢此日休新
夏。偏見耆年憶故山。貧裏有秋同舉箸。法中添口共
開顏。偶然弄筆成詩句。乘興留題屋壁間。 
<other>贈羅道人</other>
 蛻塵標韻矯翔鸞。鬢髮樓颼風露寒。脫舄骨飛何日
見。解衣沐浴萬人看。肯來從我翛然住。皆說他人屈
致難。戲作貓聲行聚落。自忘身是晉郎官。 
<other>次韻張司錄見寄</other>
<pb n="339"/>
 不曾識面已傾倒。便覺胸中涇渭分。句精不減李長
吉。才高大類沈休文。看山詩眼湛如水。拄笏爽氣高
摩雲。他年竹屋夜連榻。妙語懸知過所聞。 
<other>郭伯成榮登</other>
 快馬東風走帝京。歸來門巷綠陰成。頃知一第文章
貴。能致三公袞冕榮。子涉風波方箠探。我閑几硯覺
塵生。贈詩誰似王摩詰。翰墨場中獨策名。 
<other>題天王圓證大師房壁</other>
 閉戶不妨依聚落。開軒隨分有山林。殘經半掩世情
斷。好鳥一聲村意深。籬外霜筠森束玉。屋頭露橘欲
垂金。能營野飯羹紅醬。渡水何辭數訪尋。 
<other>寄題達軒</other>
 羊腸世路替人愁。袖手歸來事事休。只有信緣唯得
計。不過隨分復何求。數聲屬玉滄浪晚。一塢黃雲⿰禾巴
稏秋。寄語封侯塞垣外。何如高臥小軒幽。 
<other>題雲嵒筠軒</other>
 雨葉風枝小徑通。拂砧清坐有誰同。粉衣香滑秋叢
瘦。泉珮丁東夜壑空。半世已歸彈指內。前途都付枕
肱中。隄防老境猶多事。折腳鐺炊腐顆紅。 
<other>逍遙遊山歸見示唱和詩軸口占和之</other>
 游遍名山過水西。夜談奇語盡橫機。君如檻鹿猶思
奮。我似棲禽已倦飛。聞道老禪能眷舊。更煩諸衲借
餘輝。欲知勝踐多佳思。懷得新詩滿袖歸。 
<other>送誼叟歸北山</other>
 南臺山淺北山深。深處開軒更茂林。作夏懸知成契
闊。扁舟乘興一相尋。燈青竹屋風雨夕。谿遶石門鄉
井心。投老都忘身是客。坐中談笑盡吳音。 
<other>偶書寂音堂壁三首</other>
 巾瓶挂壁亦翛然。無所營為地自偏。句法不能醫老
病。夢游時解到林泉。扶持瘦玉筑隨步。堆疊荒雲衲
半肩。小住閑庭數歸鳥。從教人作畫圖傳。 
 寂音閑殺益風流。寒涕垂膺懶更收。得失是非都放
卻。死生窮達信緣休。湘中戲劇三千首。海上歸來十
二秋。齋罷展單吾自課。暮年眠食更何求。 
 霜須瘴面老垂垂。瘦搭詩肩古佛依。滅跡尚嫌身是
累。此生永與世相違。殘經倦讀閑憑几。幽鳥獨聞常
掩扉。寢處法華安樂行。蕩除五十二年非。 
石門文字禪卷第十二

<sarticle><article>石門文字禪卷第十三</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>七言律詩</other>
<other>元正一日示阿慈</other>
 季真少儼三十歲。儼入新年五十三。疑我滿懷揣佛
法。解腰抖摟破裙衫。大瞻終老同香火。小朗平生共
石巖。深炷爐香待清旦。偶聞殘雪落高杉。 
<other>上元夜病起欲寫法華安樂行品無力呼阿慈
為錄作此</other>
 重城車馬氣成霧。隔水巖叢冷欲冰。昨夜窺窗先有
月。今宵對語偶無僧。臘高鶴骨柴崖露。病起霜鬚逐
旋增。欲寫寶書驚力乏。阿慈能為掃寒籐。 
<other>上元後候季長不至作此寄之</other>
 和風凍雨上元後。斷岸橘洲春水生。村寺獨歸江路
熟。竹籬誰繫小舟橫。偶成詩句長哦罷。漫折梅花一
嗅清。想見連床成夜語。此篇先慰遠來情。 
<other>夏日偶書</other>
 草樹扶疏夏簟清。夢驚鬥雀墮空庭。過墻雌竹已數
子。出屋耄蕉終百齡。雷後怒雲魚尾赤。林梢剩水鴨
頭青。都無伎倆酬閑寂。謾搭伽黎自誦經。 
<other>與忠子晚步登臺有作</other>
 僧殘寺僻游人少。草滿池塘筍過籬。蘆橘帶酸春去
後。榴花出葉雨晴時。一年事辦秧齊遍連日江寒水
<pb n="340"/>
退遲。偶上高臺成遠眺。茲游更得子追隨。 
<other>和人鴈字</other>
 劃然斜去和天曉。夜火相驚事已虛。春信寫來無款
識。東君胸次亦恢疏。最難讀似成文蠹。不亂行如水
上魚。勿訝羲之筆神駿。換鵝瘞鶴是臨書。 
<other>大雪</other>
 今年未雪今日雪。地迥眼新人不囂。永巷掃除聞屐
響。暮林翔集看鴉嬌。韻高雒下應難畫。興發山陰未
覺遙。想見茅齋已摧壓。曲肱清夢到山椒。 
<other>宣和四年十二月二十四日大雪珠禪客忽至
渠以谷山退院來審是否作此示之</other>
 翻空漸密呵不止。刷我當門螺髻峰。銀碗滿盛談類
墮。徑松深覆示藏鋒。因徒逃去寧知褊。顯自何來不
見蹤。獨擁衲衣成坐睡。地罏瓶泣伴疏慵 
<other>題鹿苑虎岑堂</other>
 平生文彩照諸方。暗谷行藏草木光。要使叢林想高
韻。故將名字挂虛堂。笑拈倚壁過頭杖。閑坐當年折
腳床。進步竿頭如不薦。草深門徑未相妨。 
<other>次韻湖山居士見過</other>
 平昔雲岑在懷抱。而今懷抱在雲岑。聞泉偶爾成詩
句。班草相看坐木陰。古鼎自然無俗韻。朱絃真是有
遺音。羊欣不肯踏城市。背郭江村獨見尋。 
<other>題使園眄柯亭</other>
 吏散東園勝踐多。落花起舞鳥能歌。故應毛穎曾同
泛。不獨龍文慣自磨。弄影風枝空掩冉。困人天氣近
清和。倚欄欲去猶回首。奈此霄晴月色何。 
<other>題翠靄堂</other>
 虛簷碧瓦臨無地。吐月吞風六月寒。簾捲煙光搖戶
牖。雨餘嶽色墮闌干。侍兒自炷真龍腦。座客同分小
鳳團。誰謂太平本無象。規模堪入畫圖看。 
<other>迎爽樓</other>
 危樓華構倚青冥。卷盡晴嵐獨自登。去鴈橫斜分點
點。好峰青碧露層層。勝游與客同清賞。佳處題名在
翠筠。憑檻不堪衰眼力。候船津渡見歸僧。 
<other>送太淳長老住明教</other>
 三玄三要古難分。劈破從教剔突崙。父母未生前一
笑。言詮不到處重論。椎開臨濟百年意。推出汾陽六
世孫。何用老婆更饒舌。暗中五色自成文。 
<other>送英長老住石谿</other>
 三玄三要沉埋久。正令重煩振此宗。陷虎機關須毒
手。活人眼目貴藏鋒。真誠莫負叢林志。大願當追佛
祖風。覆頂把茅休取相。同安曾著老黃龍。 
<other>次韻李方叔水宿</other>
 高視世波增眼寒。公如砥柱捍驚湍。市中一虎成三
口。醉裏扁舟過百灘。佳處每煩詩句寫。勝游宜作畫
圖看。遙知二老相逢處。拾得風前一笑懽。 
<other>次韻曹彥清教授見寄</other>
 泮宮授道最馳名。想見經筵玉麈橫。學問有源堪景
仰。行藏無地受譏評。門前江浪銀山攧。醉裏詩篇錦
段明。遠宦不須嗟白眼。只今臺閣半書生。 
<other>胥啟道次韻見寄復和之</other>
 少年翰墨擅時名。老愛江鄉翠巘橫。聞道異書常自
校。近來佳句與誰評。幽尋湘水映衣碧。小寢晴窗潑
眼明。寄我三詩爭妙麗。疑公曾夢筆花生。 
<other>寄黃龍來道者</other>
 問訊黃龍來道者住山況味定何如齒牢未怯和沙
飯眼倦應嫌夾注書但見衣勝寒薜荔不妨心賽白
芙蕖都疑生近楂田市時覺淮南語未除 
<other>禪首座自海公化去見故舊未嘗忘追想悼歎
之情季真游北游大梁聞其病憂得書輒喜
為人重鄉義久要不忘湘西時訪史資深亦
或見尋此外閉門高臥耳宣和二年三月日
風雨有懷其人戲書寄之</other>
<pb n="341"/>
 前時無際曾入夢近日真游又得書一味歲寒甘淡
薄十分懽喜說鄉間閑尋老儼臺南寺更過史髯湖
上居想見朝來閉深閤臥聽簷雨滴階除 
<other>次韻閻資欽提舉東安道中</other>
 父老扶攜看使華那知勳業在咨嗟人生安得顏長
少歲暮今驚日欲斜漫有清詩敏風雨空餘醉墨走
龍蛇應憐妙語如芝菌不吐青林吐臥槎 
<other>次韻遊福嚴寺</other>
 下臨煙雨憑危欄游客新辭禁從班露濕衣巾近雲
漢風吹笑語落人間曾聞詩律如彭澤想見風神似
魯山何日三人成品坐夜窗參論到更闌 
<other>次韻寧鄉道中</other>
 夾道傳呼部曲奔遙知秋色動吟魂黃柑綠橘平蕪
路剩水殘山夕照村似鏡此心清自迥如雲往事去
無痕鐘聲有寺藏煙翠忽見林間窈窕門 
<other>次韻題雲峰齊雲閣</other>
 綠玉霜笻喜自提芒鞋初試得攀躋欲窮深谷一區
勝更上齊雲百級梯物外名山長好在人間樂事自
難齊遙知太息出山去一笑無人悟過谿 
<other>次韻題必照軒</other>
 曈曨曉日出蒼涼草木欣欣露葉光千里穠纖上眉
睫一區形勝發天藏有詩摹寫江山美無計遮欄歲
月忙韻險暗驚才力短坐令毛穎禿鋒芒 
<other>宿資欽楚山堂</other>
 故人持節在三湘白首相逢話更長挂錫曾憐道林
寺攜衾來宿楚山堂意消忽覺風敲竹夢斷空驚月
轉廊常恨出門無所詣敢辭時此夜連床 
<other>次韻資欽元府判見寄</other>
 茗碗閑窗不厭過暮年歸計定如何我思杖履游嵩
少公輩家山近洛河具茨功名關意少穎皋丘壑賦
情多二詩俱可鐫崖石乞與雲煙相蕩摩 
<other>次韻王覺之裕之承務二首</other>
 問法能來渾聖凡毗耶丈室未曾關解分缽飯如摩
詰欲散天花欠阿蠻屬秥新詩追鮑謝抗行醉墨似
楊顏遙知穿市聽歸馭及我昏鴉落照間 
 兄弟令人眼倍明六經心醉幾時醒韻高山嶽橫南
極機妙鶤鵬化北溟麗句重逢天下白俊才今見海
東青數篇秀色凌千嶂來尉摧頹病掩扃 
<other>宣和五年四月十二日余館湘陰之興化徐質
夫自土山來一昔夜語甚傾倒且日前嘗夢
見東坡今復見子何清事相聯耶吾所居有
亭名閑美嘗有白燕巢梁間屢見鶴翔舞於
層霄囑予為詩紀其事質夫大梁人賢而有
文佳公子也</other>
 徐侯官舍土山邊頗為看書廢晝眠偶見畫梁巢雪
乙更驚雲漢舞胎仙致坡入夢殊堪紀與儼忘形亦
自賢聞道小亭時縱目江山信美似斜川 
<other>送丕上人歸黃檗</other>
 萬身馬鬣轉龍腰十里風聲捲海潮翠靄晴時飛畫
梀蒼崖斷處見朱橋老驚鄉井心空在說著巖叢意
已消慚愧東風知此恨夜來吹夢到山椒 
<other>同希先遊石鞏</other>
 良辰美景古難并且趁身閒稻雨晴鳥語猿歌留我
在水聲山色益人清得幽詩句聊題壁遇好峰巒即
住程回首十年塵事裏與君今日夢魂驚 
<other>題胥大夫欣欣堂</other>
 議郎粹和色無求繞屋江山秀氣浮弱柳嬌眠禽喚
起異花含笑草忘憂閉門不放青春去解榻長令佳
客留摹寫高情無好句謾橫詩眼付冥搜 
<other>次韻嘉言機宜</other>
 幽尋野外興何如蠶市村囂憶故墟煮繭生涯春老
大餉田時節意蘇舒吹開麥浪南風至落盡花房小
雨餘暫借僧窗聊假寐夢驚身世兩蘧蘧 
<pb n="342"/>
<other>玉池禪師以紙衾見遺作此謝之</other>
 紙衾來自玉峰前旋坼封題一粲然便覺室廬增道
氣不憂風雨攪閑眠就床堆疊明如雪引手模蘇軟
似綿擁被並罏和夢暖全勝白疊紫茸氈 
<other>立秋日偶書</other>
 秋入紗廚夏簟空頹然瘦坐一衰翁聲涼亂葉紅蕉
雨香暗分叢紫菊風清境淨緣慚獨享幽懷佳句與
誰同平生垢習消磨盡只有文章氣吐虹 
<other>游太平古寺讀舊題用惠上人韻</other>
 步盡長廊覺倦遊叢蕉出屋小軒幽壁間詩在紅埃
滿窗下香殘碧縷浮喜有繩床容我借更因茗碗為
君留忽驚林杪湘山露誰作江天數筆秋 
<other>歲窮僧眾米竭自往湘陰乞之舟載夜歸宿橋
口寒甚未寢時侍者智觀坐而假寐作此詩
有懷資欽提舉</other>
 老去生涯無窖子隔城荒寺到人稀歲窮百里扣門
乞夜棹孤舟載米歸隅坐小僧寒附火聯拳羸僕睡
和衣故人醉裏聞薌澤應背銀缸照翠幃 
<other>正月一日送璿維那之新昌乞</other>
 春水初生湘岸邊陰晴城郭上元前暖消積雪成簷
滴火烈殘香發篆煙念舊十年鄉井夢試新一首送
行篇翛然路入江南去想見歸時及杜鵑 
<other>二月二十一日奉陪季長遊嶽麓飯罷登法華
臺賦此</other>
 法華臺上憑欄久吹鬢東風晚雨晴斷岸平橫千雉
堞道林遠在一牛鳴喜餐水餅清明近開遍山茶杜
宇聲想見京塵遮便面應思攜手比中行 
<other>送興上人之歸宗</other>
 紫霄峰下鸞谿上幻出寶坊金碧開沃野不辭常自
獻暮雲無事解歸來永懷香火三生舊想見松風萬
壑哀阿上笑中如問我為言詩膽尚崔嵬 
<other>贈道禪者</other>
 大河卷浪雪翻風橋壓千艘臥彩虹岱嶽煙雲連絕
域北門樓閣礙層空浪遊荊楚重湖外更在溈源疊
嶂中水餅槐芽動鄉思近來歸夢與誰同 
<other>周庭秀愛湘中山水之勝定居十餘年宣和五
年夏五月忽思吳中別余於湘上作此送之</other>
 詞刃平生工斫伐探懷每欲取公侯朅來世事懶經
意醉看湘山不轉頭忽憶歸吳泛千里偶然盡室載
孤舟卻將揮翰風雷手且釣華亭萬頃秋 
<other>題悟宗壁</other>
 到寺回身望眾峰一堂疏快萬緣空槲林曲折通幽
徑蓮蕩凋零退晚紅師已灰心增夏臘我今霜鬢撒
秋風亦知旁舍多佳士香火他年願此同 
<other>過陵水縣補東坡遺二首</other>
 白沙翠竹並江流小縣炊煙晚雨收蒼蘚色侵盤馬
地稻花香入放衙樓過廳客聚觀燈網趁市入歸旋
喚舟意適忽忘身是客語音無伴始生愁 
<other>夜歸示卓道人</other>
 心知家本住仇池傲倪人間老變衰兩鬢京塵初邂
逅一尊川語問歸期勸沽何處禽知我含笑誰家花
隔籬天水摹胡颶風作夜歸江路月相隨 
<other>雪詩</other>
 千巖雨雪黃昏後一室香燈一寢餘此夕鄉關入歸
夢明朝雲物記曾書地罏不獨聞瓶泣山果時驚落
屋除清境鼎來勞應接暮年生計未全疏 
<other>題王教授艇齋</other>
 宴居端若寄虛舟三峽詞源日倒流慣與衣冠游泮
水坐看圖史認瀛洲胸中耿耿觀瀾術物外悠悠涉
世謀莫謂縱橫止容膝濟川林葉此中求 
<other>吾山風物如故園而甚僻余居月餘愛之將此
卜居二首</other>
 此生於世已無求況有村原事事幽乞谷住山真素
<pb n="343"/>
志栽田博飯是良謀別坡筍蕨春兼採遶舍桑麻歲
倍收強健自能營飽暖塵埃回首謾悠悠 
 風物淳真似故丘茅茨結處自深幽竹西鄰舍頗相
近客至須供良甚謀燈火夜窗衣自補豐登秋畝稻
重收安閒有此支餘歲更欲驅馳亦謬悠 
<other>送楞嚴經珣維那</other>
 尸羅清淨心清淨寄跡南臺亦偶然室掩香燈見行
道壁懸巾屨伴孤禪寶書獨欲煩君誦法力真期迨
我先細味此詩如實錄他年僧史定須編 
<other>謝嶽麓光老惠臨濟頂相</other>
 瘦骨孤標韻絕倫傳聞宗派出雲門收藏畫裏三玄
老分付湘中十世孫罵佛風神疑正怒打僧氣宇尚
驚群能言滅卻正法眼不負灘頭毒手恩 
<other>送珠上人泐潭拜塔</other>
 泐潭臥龍今不見空有遺珠留世間圓轉自然離礦
穢光明聊復祕形山隨師受嚫前身事披掌猶存此
日還言不走盤無影跡方知生死不相關 
<other>題龍王枯木堂</other>
 異種靈苗著四方謾將名字挂虛堂道林可惜昏嵐
掩枯木那知在處芳韶石曾聞傲煙瘴焦山今已飽
風霜陽陂且喜根株茂雪裏花開爛熳香 
<other>送海印奭老住東林</other>
 湘容嶽色中秋後古寺閑房小寢餘掃徑帚粘新落
葉開窗風掩讀殘書吹雲又作他山去種漆何時伴
我居洞上閑名猶在世未應容易與人除 
<other>余至清修別希一禪師津發如老媼扶女外車
其義風可以起頹俗將發作此</other>
 驚風急雨中秋後回首長沙杳靄間迎送初辭大藩
府逍遙來看小廬山故人情義千鈞重行客生涯一
葉閑明日旅亭勞晝夢孤峰標格不容攀 
<other>題壓波閣</other>
 雪玉在躬賢令尹江山約束入宏規驚波濺岸憑凌
替傑閣控雲彈壓之霧斂塵清閑縱目蜂爭螘分想
當時邦人準擬朱欄外安著他年惠愛碑 
<other>次韻賈令尹題裴公亭</other>
 獨憑危欄眼力窮當年勝踐想遺風歌喉雲杪殷餘
韻笑靨尊前發醉紅世相難逃朝夕改山容不老古
今同議郎筆力回春色摹寫都藏畫牒中 
<other>余往漢上清修白鹿二老送至龍牙作此別之</other>
 因法相逢亦一時雲泉所至共娛嬉怪君追送不辭
遠知我從來未有期醞造離愁成獨笑欺凌秋色有
新詩閻浮掌上訶梨勒去住休纏愛見悲 
<other>雪夜至明教寄王路分舍人</other>
 雪夜山中還獨宿地罏深煖紙窗明百年有限身今
老一枕無求夢自清弟子分燈成保社故人持節頓
江城瘴痾疏快諸緣淨臥聽摧簷瀉竹聲 
<other>訪雙池老不遇其子覺先求詩為作此</other>
 芒鞋竹杖快新晴天迥游絲百尺輕沃若柔桑連野
綠炯如白鳥照溪明逢山有寺幽欣集對客開軒午
夢清曦竟未回憑閣久忽聞高柳子規聲 
<other>寂音泉</other>
 水靈有源不知處但見方沼供無窮俯波下看遠山
色卷霧忽驚清鏡空危亭快若望霜曉江岸猶如起
陰風宜呼此泉作檀越歲致萬斛無凶豐 
<other>燈禪師出蜀住此山十年為作南食且約同住
作此以贈</other>
 少年出蜀今耆艾十見襄陽浩蕩春山近京畿看愈
好食兼虜饌味尤真君今避世成深隱我欲移庵結
近鄰相對無嫌太岑寂待添明月作三人 
<other>襄州亂後逢端州依上人</other>
 漢上相逢兵火後蒼顏華髮兩摧頹塵清霧斂閒身
在螘分蜂爭一笑開志捍叢林山剔卓義規朋友玉
崔嵬瓦精決舌休皮相曾見淄州古佛來 
<pb n="344"/>
<other>和濟之通判日夜懷祖穎諸公</other>
 才高自是萬夫望語妙人疑錦繡腸新事驚嗟入詩
律故交契闊付淒傷開書想見湖山好他日懸知夜
語長獄屋豈能埋寶劍斗牛長覺射龍光 
<other>送勻上人謁蔡州使者</other>
 淮西氣宇蓋三軍絕似平原舊使君今日孤城獨堅
守疾風勁草昔傳聞龍蛇戲下唯呼姓翰墨場中亦
策勳想見棠陰談我處笑持茗碗辯如雲 
<other>寄盛群玉</other>
 平生翰墨到精微盛氏諸郎最白眉氣訐曾窺豪士
賦初交先和野僧詩謾勞清夢思相識那料孤蹤晚
見知君看臨危用心處何殊晏子解驂時 
<other>十二月十八夜大雪注蓮經罷有僧來勸歸廬
山僧去作此</other>
 煙凝生怕席簾開快煖偏宜榾柮柴夜久饑鼯嗅空
案夢驚鬥虎墮層崖優曇花偈餘殘紙薝蔔杯香自
滿齋折腳鐺安莫嫌穩地偏人懶遂幽懷 
<other>雪中</other>
 勢密連空若推下隨風起舞不容追門閑走犬無深
巷樹暗棲鴉有剩枝旋撥地罏通宿火卻呵凍手寫
新詩軒窗秀發驚清晝萬壑春歸說向誰 
<other>再會莊德祖大夫</other>
 平昔才名似孟宗暮年一缽並巖叢交朋半在青雲
上意氣都消白眼中龐老尚餘靈照在伯鸞應許孟
光同君看張柬之為相不害荊州禿鬢翁 
<other>與蔡楊州</other>
 五馬東來數月間十州人物帖然安池邊芳草新吟
罷樓外遙山晝臥看鈴閣臘煙秋色晚譙門銅漏夜
聲寒雖然自是雲林客猶把風流作話端 
<other>唐生能視手文乞詩戲贈之</other>
 草蕪門徑過從少那料秋來夜話同屋漏移床時發
笑粥稠當飯巧於窮我留癡絕傳身後君見平生似
掌中明日渡江應轉首數峰無語晚連空 
<other>贈麻城接待僧勝上人</other>
 綠髮凋零白業增住庵隨分有規繩為分一邑人家
飯普供十方雲水僧掃徑客來圓笑靨開軒雲破露
寒層君看擊桶金牛手坐續山頭柏子燈 
<other>夏日同安示阿崇諸衲子</other>
 老眼朅來驚節物閑同諸子話江鄉試茶正要旋烘
盞煮餅且令深注湯忽憶海山飧荔子更思湘水劈
蓮房夏休便可車輪去菌簟秋肥趁及嘗 
<other>三月二十八日棗柏大士生辰六首</other>
 深觀諸佛剎那際三世十方無遁形已盡凡情不顛
倒如除目翳自光明意俱大地山河喪心與空花夢
幻生垂手遇緣攜法界美髯跣足散衣行 
 二天給侍慈忍象一虎橐經常寂光意處世間離生
滅夢中塵劫浪遮藏即真不必冠巾毀絕染何妨棗
柏嘗提起超情無比句夜來山雨落花香 
 青春徑去不小住天迥游絲增眼寒想見手提大千
界翛然身現一毛端若存情見智山隔但斷攀緣業
海乾面目分明今日是敢將棗柏薦盤飧 
 生死鶻崙無背面摩挲把玩久嗟咨悟明必藉戒定
慧隨順差成老病衰淨意即空良顯決色身對現出
思惟千烹萬鍛知恩德敢忘摩尼在礦時 
 眼蓋人寰撚美髯年年相見晚春前摸蘇緣妄心俱
盡揩拭鮮陳念已圜指下琴方纔發越眉間毫相見
無邊微塵劫海依今住生死何勞較後先 
 一剎那際入正受互參三世妙難思有情夢境依此
住無量劫海不移時任運行藏難掩覆隨疑語默出
思惟大哉無比金剛句世罕知之我獨知 
<other>十世觀音生辰六月二十六日二首</other>
 十世為僧皆姓楊死生游戲自隋唐鐵身自倒汝邪
正寫字無為我道場異跡著於無量壽慈風不減普
<pb n="345"/>
昭王兩川顯化人皆識今日全身不揜藏 
 曇相禪師第二身蟬聯十世姓楊人女兄慧辯成勍
敵弟子悲欣記夙因解使邪迷知有佛自呼名字凜
如神平生接物多方便何似今朝一句親 
<other>蔡藏用生辰</other>
 非煙雲子釀新晴爭看麒麟墮地行悉達已聞今日
誕優曇知復為誰榮已驚久視方瞳碧更覺藏年玉
骨清曾伴麻姑家法在願隨風馭到蓬瀛 
<other>八月二十三日蔡元中生辰</other>
 纔過中秋今幾日夜來海月上三更夢魂傳得天書
至窗戶俱明廄馬驚骨相終當為國器兒聲初已識
人英明年慶節山中友金屋憐君夜直清 
<other>劉彭年知縣生辰</other>
 清規懿德古難陪秋盡民歌慶節來瑞應草餘雙葉
在優曇花適一枝開鶯嬌妙管傳佳句玉膩新粧獻
壽盃慈母千齡何所願早看賢子踐三台 
<other>中廬趙令生辰</other>
 孟夏南風草木薰民歌慶節喜傳聞今朝雪乙呈雙
瑞後夜冰輪滿九分材業牛刀試小邑家聲天派落
層雲吞舟豈久容涔足禁殿論思政要君 
<other>寄黃嗣深使君二首</other>
 江夏家聲世所聞無雙千頃典刑存肅嚴郡邑霜分
曉照映簪纓玉粹溫樓迥峴雲供醉望夜晴漢月洗
吟魂行將補袞調羹手卻執元圭侍至尊 
 身世浮雲偶尚存白衣蒼狗與誰論夢中不記金門
宿醉裏曾看玉海翻尚有驚魂纏瘴霧已甘華髮老
江賓枯荄欲藉陽和暖催發新來雨露恩 
<other>李道夫母挽辭</other>
 縉紳家法想清規平昔高風此一時居約雲山夫有
道客陪房杜子無疑九原淚濕老萊袂千字碑傳幼
婦詞他日欲尋賢母墓北山松雨路人悲 
<other>鄧循道父挽辭二首</other>
 苦冰潔檗是行藏一節無求老更剛好在縉紳師儉
德尚餘閭里說謙光陰功穩秘天應錄遺訓丁寧世
共傷勿謂不身嘗報施故應遺澤在諸郎 
 一生純德無遺恨千字埋名有逸辭墓隧嫩泉誰種
玉書齋子硯自生芝音容已作終天痛歲月真成罔
極悲擁鼻功名知不免空將淚眼看風枝 
<other>代人上李龍圖並廉使致語十首（後三首慈及二子附）</other>
竊以引而不發射失中則反諸身安則慮危國雖
治而不忘武顧將揖讓而就列當踏規矩而效能
凜乎有囊鞬之儀形望之入麒麟之圖畫白衣自
表定三矢於天山錦帽突前靡萬人於沙漠自昔
聞無雙之伎迄今見逸群之材恭惟判府安撫龍
圖忠孝傳家文章命世開畫戟之幕府集珠履之
鵷鴻英聲震於九垓和氣浹於千里奉御廉使大
夫忠誠許國文武兼資冠縉紳之才能受廟堂之
眷倚偃戈臥鼓屬疆場之久空講武開尊適郡庭
之無事某等當結髮而工騎射要唾手而取功名
幸對華筵敢呈口號。
 射圃閑亭酒半醺手柔弓燥氣超群已驚百步穿楊
綵會看雙鵰落塞雲且集旌旗森畫戟未輸文字飲
金樽治朝文武須兼用萬壽稱觴祝至尊 
 太平無象樂年豐況值疆場久已空賓主獻酬成雅
集江山談笑助清風良辰美景開金斝緩帶輕裘控
角弓鼙鼓急摧齊指目大侯的處中飛鴻 
 雨後園林花木新傳聞千騎出城闉異能未中侯中
鵠佳氣先浮盞面春畫鼓繡靴筵奏曲紅粧細馬地
無塵長沙萬古民爭說賓主人英伎絕倫 
 聞道長沙賢太守漆瞳玉頰照衡湘訟庭散後賓朋
集民瘼蘇來禮樂昌且展綺筵陪勝餞何須檀板鬧
紅粧曉無探騎傳邊檄願獻君王萬壽觴 
 細柳成陰花滿徑晚來鉦鼓導朱輪河東鸑鷟三英
<pb n="346"/>
傑天上麒麟兩俊人閑裏笑談清似玉盃中賢聖韻
如春引弓一箭驚穿札堵立懽聲快吏民 
 繡衣天使志澄清五馬賢侯見典刑公退鉦聲聞射
圃日高槐影覆閑庭共看酒螘浮瓊斝不廢花輪遶
畫屏銀燭紅紗侵夜色醉歸明月淡疏星 
 隴西家世到仍雲許國清忠蓋代聞有道風流賢太
守無雙才氣舊將軍整弦使者情和易承附諸郎藝
逸群便好畫圖收拾取要傳盛事滿湘濱 
 如雲旌騎照湘江千里農桑楚大邦中鵠才高今有
武射鵰伎巧古無雙錦袍雅稱黃金帶瓊液尤宜白
玉霜笑挽雕弓如滿月萬人驚懾已心降 
 無雙自昔擅家聲春色都還細柳營中的聊為萬人
傑飛觥要使百壺傾三湘父老傳風化十郡兒童識
姓名武緯文經俱不乏桑弧蓬矢見平生 
 畫鼓曉晴三擊罷如雲兵騎整全威俄聞畫角胡笳
斷忽覺華堂羽箭飛一百步中精力巧數重圍內見
心機風流太守兼文武扶路爭看踏月歸 
<other>代夏均甫宴人致語一首（并序）</other>
竊以帶分楚水流萬古之雲濤壁立峿臺上千尋
之煙雨號稱雄文妙墨棲宿之地是亦詞人遷居
感嘆之墟野迥天多塵清霧斂方群木落盡之景
望四山之蒼然送萬里獨歸之鞍慶一尊之偶爾
恭惟某人碩大而德貴魁礨而材高以忠義自結
主知故姓名長簡睿想立於縉紳之上可謂萬人
之英論於君臣之間亦曰千載之遇念故都之下
吏寔恩館之陳人有一掬之歸心餘滿簪之華髮
嗟孫寶曾為主簿賓朋宣獨至後堂受知不減古
人報德尚慚今士敢陳末札少駐行旌玉人成匝
座之花輪瓊液薦滿湘之春色相逢一笑不醉何
歸。
 九齡風度照峿臺寔寢香凝畫戟開歸國已傾天下
耳駐軒宜舉故人盃青天白日心常在附驥攀鱗志
未摧累足待公成相業更隨風馭看蓬萊 
石門文字禪卷第十三

<sarticle><article>石門文字禪卷第十四</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>五言絕句</other>
<other>余在制勘院晝臥念故山經行處用空山無人
水流花開為韻寄山中道友八首</other>
 山帔蒙霜頂跏趺巖石中夜寒虎痾痒林靜月升空 
 掃徑偶停帚幽懷凝佇間暮樵迷向背餘響答空山 
 數峰橫杳靄空翠疑有無落日誰同看啼猿我欲呼 
 新晴收雨腳宿霧隔花身睡美不知曉啼禽解喚人 
 舍南一曲溪春漲半篙水去作落崖聲雪花濺山翠 
 墮薪行且拾愛此山景幽偶坐欹斜石忽逢清淺流 
 明白庵前路辛夷樹已花竊香知犯律匹練墨翻鴉 
 棐几自香滑寶樹時一開道根九連絡清境更壅培 
<other>病中寄山中故舊八首</other>
 室空無侍者唯置一匡床萬事俱衰落但餘常寂光 
 身心俱寂滅想念亦紛紜此是維摩老無生不二門 
 我心若有生夢境堪把玩目前今洞然底處藏憂患 
 雲門達法空玄沙見根蔕兩翁脫生死一味多爽氣 
 心光本無礙慳貪空蓋纏一切但仍舊自然常現前 
 靈源坐癡兀萬事付天真何事禪和子相逢礙塞人 
 臨濟十世孫泐潭克家嗣一唱主中賓不容留意地 
 本色出家兒機輪盤珠走須學老華亭用處無滲漏 
<other>明白庵六首</other>
 如來功德力內外悉清淨念起忽隨之自然心無病 
 形與佛祖等道致人天護戒淨福人天心空同佛祖 
 石火機鋒上那容著意根透情名出世離念是知恩 
 瑞鹿吾所慕勇決敢不勉夜來歸夢清疑在啼猿巘 
<pb n="347"/>
 老去一庵深聊將自淨心要當酬佛祖終不負叢林 
 歸路山花發欣然折一枝動容揚古路不墮悄然機 
<other>粹中自郴江瑩中與南歸時余在龍山容泯齋
為誦唐詩入郭隨緣住思山破夏歸之句為
韻十首</other>
 哀蟬滿風聽草樹初茂密空齋有奇事屋角寒籐入 
 客來理清言客去依蒲褐道鄉知不遙彷彿見城郭 
 希夷登嶽頂典子相追隨天風落笑語想見對談時 
 子從兩人傑此遊真勝緣他年傳故事一葉共湘川 
 遙知歌座中隨意吐十住海門妙蓮華應逐談詞吐 
 我庵無量相泯跡變清思覺範如新故空華今盛衰 
 松下朅來見依然冰雪顏未須驚世故且復臥看山 
 高誼今照人劇談舊驚座別來如許久一見千愁破 
 無生師子窟僧寶光照夜我如龜六藏一庵聊作夏 
 千峰夕陽外空翠搖煙霏終古無求處相看一笑歸 
<other>和昭默堂五首</other>
 相見自完全分明透語言衲僧猶聽瑩入戶不知門 
 道骨清如玉閑拳瘦策時鈍根并鶻眼到此自分岐 
 此堂常說法亦是主中賓無地容啗啄緣渠徹骨貧 
 睡餘供漱盥齒頰帶茶甘兄弟知家法從教鶖子慚 
 倦依蒲褐坐脫體露全機曲篆風窗細煙橫一縷微 
<other>又次韻五首</other>
 擬心成剩法況復更隨言試憑堂中几閑看窈窕門 
 智識不到處言詮路絕時欲藏還露骨協帶更多岐 
 瘦容無住著舉手評來賓不是無言說雖窮不諱貧 
 夢裏尋音響教休定不甘忽知眉蓋眼開著替人慚 
 言語皆為病全提卻物機更無遮掩處兀坐笑微微 
<other>李成德畫理髮搔背刺噴＆CB21728;耳為四暢圖乞詩
作此四首</other>
 經月得樓颼頭懶垢不沬樹間一梳理道與精神會 
 痒處搔不及賴有童子手精微不可傳齬齒一轉首 
 呿口眼尾垂欲噴將未發竟以紙用事快等船出閘 
 耳痒欲拈去猛省須用＆CB21728;注目深探之疏快滿髮髮 
<other>余所居竹寺門外有谿流石橋汪履道過余必
終日既去送至橋西履道誦笑別廬山遠何
煩過虎谿之句作十詩以見寄因和之</other>
 披雲＆CB21733;奇峰稍稍墮危峭百年能幾何萬事付一笑 
 方經脫手春又復送餘熱懸知到故山定與秋風別 
 故山久不歸田園廢耕鉏但餘玉澗碧依舊繞吾廬 
 吾廬亦何有草屋八九間床頭挂濕水枕上見他山 
 夫子固真亮剛勁如何遠玉骨定含秋出語便清婉 
 西齋君去後別緒亂於莎乃知長笑語始奈客愁何 
 我詩水清淺隻鵠浴不煩君才正豪邁霜足擁華軒 
 門前短石橋日日送君過歸來院落間還作北窗臥 
 一從禿毛髮萬事成乖阻貪食等饑鷹酣眠如飽虎 
 與君游戲處箇中無悟迷冰華來脈正不獨是曹谿 
<other>履道書齋植竹甚茂用韻寄之十首</other>
 君家清臞生風姿極孤峭我欲為傳真世豈無笑笑 
 笑笑解衣處酒後耳先熱筆端走精神葉葉無差別 
 汪郎工筆耕萬卷供犁鉏我方買牛具賃屋鄰子廬 
 胸中有奇趣詩成談笑間往來無一事城郭似居山 
 曉庭蒲葉翻天涯歸夢遠尚記泊舟時隔水桑婉婉 
 月華潑空壁露顆壓庭莎哦詩欲仙去無計奈君何 
 雖住城隍寺而無迎送煩清風如有素時復到南軒 
 南軒絕低小亦無佳客過相看兩無言徑作對床臥 
 詩狂欲發言因此難韻阻君看短後兒掉臂搏怒虎 
 暫借人間路未達忽如迷石門端不遠歸思亂筠谿 
<other>履道見和復荅之十首</other>
 怪君巋如山詩句最奇峭此篇如縛須為作陸雲笑 
 君馭秋風來破我殘夏熱方欣對榻眠遽作虎谿別 
 曾約還康山披蓑共春鉏東林縛我屋西崦置子廬 
 百年駒過隙世事撚指間誰能脫禿帽從我歸故山 
 公詩如淵明語直氣益遠此篇猶可人幽趣更清婉 
<pb n="348"/>
 佳人如美玉華裾似春莎百年被束縛奈此青山何 
 所居遠城市已絕送迎煩賴有隔橋子時來過小軒 
 靜聞鬥牛奔閑數群螘過秋風拂庭槐枕書欲酣臥 
 與君居相連長恨笑談阻作詩歌追蹤人笑學畫虎 
 思澀不自勝援筆真欲迷那堪屋漏雨供此不盡谿 
<other>登控鯉亭望孤山</other>
 大江自吞空中流湧孤山欲取藏袖中歸置几案間 
<other>因事</other>
 太平無事僧死時是今日逢緣不借中無間功不立 
<other>叢秀軒</other>
 幽軒如鏡淨峰好嚲雲鬟不用稱叢秀為君名照山 
<other>次韻曾侯贈庵僧</other>
 野僧自是閑不復知閑味譬如庵中人不見庵外事 
<other>次韻履道雨霽見月二首</other>
 昨夜中庭樹陰寒葉上稠今宵掃疏影寫出十分秋 
 雨洗詩魂健梅梢月色新遙知愁絕處對影只三人 
<other>次韻資欽提舉二首</other>
 雅志在丘壑不甘絲竹圍摩挲林下石忽憶釣魚磯 
 爽氣諸峰曉閑心古井波小樓新得句清絕似陰何 
<other>和珣上人八首</other>
 生死鏡中像非面亦非鏡像既無起滅心豈纏垢淨 
 不了號無明了知名真智如人因地倒而起亦因地 
 木頭與碌磚拋出無巧妙無寔法於人即是我綱要 
 句下無活路知渠見處偏君看珠走地不定始知圓 
 萬法如有功夢事應存體但知一月真寧許墮非是 
 既了超四句自然絕百非電光石上火不許更追惟 
 毀譽不入念方知心已空魔宮并虎穴還與道場同 
 問訊跛挈師汝今亦知有棒打不回頭乃爾能掣肘 
<other>六言絕句</other>
<other>夏日睡起步至新豐亭觀雲庵墨妙與僧坐松
下作五詩明日阿振試沐華矮牋請錄之因
序焉五月十六日大熱亭上忽雨如翻盆枕
書而寢乃覺日向夕隔墻荷氣俱風而至臥
見窗間遠峰點點可數為之詩曰</other>
 疏牖自分山翠矮墻不隔荷香睡美不知雨過覺來
一有微涼 
<other>要阿振出門山已瞑而煙翠重重一抹萬疊秀
峰缺處日腳橫度紅碧相通餘暉光芒倒射
作虹霓色微風忽興新秧翻浪如卷輕羅坐
新豐亭流目而長吟讀雲庵老人戲墨為詩</other>
 壁上龍蛇飛動坐中金玉鎗然起望微雲生處一聲
相應殘蟬 
<other>扶杖而東渡五位橋曲折而北松下逢道人賢
公喜為之詩曰</other>
 賢也嶔嵌歷落軒然頤頰開張松下偶然相值立談
愛子清狂 
<other>乃相與濯足於落澗泉語笑不相聞於是聽其
聲于習觀亭為之詩曰</other>
 臥聽石間流水起尋洞口歸雲但願一生如此閑游
更復同君 
<other>須臾月出疊石峰側散坐於知隱橋以遲之余
謂二子曰茲遊也與存豁輩何遠所恨倔強
嗟不及耳乃詠而歸鐘已絕而廊廡寂無聲
為之詩曰</other>
 月在留雲峰上人行落澗聲中歸去殷床鐘歇滿庭
風露濛濛 
<other>登控鯉亭望孤山</other>
 水面微開笑靨山形故作橫陳彭澤詩中圖畫為君
點出精神 
<other>悼山谷五首</other>
 蘇黃一時頓有風流千載追還竟作聯翩仙去要將
休歇人間 
 人間識與不識為君折意消魂獨入無聲三昧同聞
<pb n="349"/>
阿字法門 
 自顧面無四目何止心雄萬夫和得靈源雅曲繡繻
更綰流蘇 
 鬚鬢滄浪夢幻江湖厭飫平生一旦便成千古壞桐
絃索縱橫 
 平昔馭風騎氣如今夜雨荒丘欲動西州華屋空餘
南浦漁舟 
<other>李端叔自金陵如姑谿寄之五首</other>
 東坡坐中醉客讓君翰墨風流為作羊曇折意莫年
淚眼山丘 
 老去田園可樂秋來禾黍登場相見雞豚社飲諠譁
曖熱谿堂 
 數疊夕陽秋巘雨餘眼力衰時可是招要歸思故應
醞造新詩 
 月下一聲風笛尊前萬頃雲濤玉堂他年圖畫臥看
今日漁舠 
 舉世誇君筆語霧豹渠知一斑莫問人間非是且看
醉裏江山 
<other>戲呈師川駒父之阿牛三首</other>
 今代南州孺子要是萬人之英安得際天汗漫著此
海上長鯨 
 風鑒晴雲霽月衣冠紫陌黃塵勿笑鐸駝長臥起來
便自過人 
 阿牛骨相似舅文章定能世家差勝宗武不襪猶作
添丁畫鴉 
<other>陳瑩中居合浦余在湘山三首寄之</other>
 心在青牛城下身行白鶴泉西何日相逢一笑看君
飽食蛤蜊 
 海門何啻千里行人替我生愁遠爾妄生分別閻浮
等是一漚 
 聞道希夷處士今居訶梨仙村要看筆端三昧重談
醫國法門 
<other>寄巽中三首</other>
 屋角早梅開遍墻陰殘雪消遲簾卷一場春夢窗含
滿眼新詩 
 文章風行水上歲月舟藏壑中自怪頂明玉缽人疑
筆夢春紅 
 舅相決予十載塵埃羨子清閑孤坐定非禪病剃頭
猶有詩斑 
<other>送實上人還東林時余亦買舟東下四首</other>
 世事但堪眼見此生何殊夢游未倩青山掩骨且牽
黃衲蒙頭 
 有客惠然過我疏眉秀骨巖巖且復柔槎凍耳聽君
放意高談 
 說盡廬山勝處寂然相對無言東崦峰頭月出依約
如聞白猿 
 我已作成行計喜君亦有歸期何日虎谿松下卻說
江海別時 
<other>余游鍾山宿石佛峰下因上人自歸宗來贈之
六首</other>
 曾其故山寒食忽驚廬嶽重陽想見洞庭橘柚纍垂
又出青黃 
 世議嗟嗟迫隘白頭相視如新只有淵明似我逢人
故面成親 
 君住青鸞谿上我留石佛峰前捉手粲然一笑秋容
那更撐天 
 卻度來時危徑斷崖落照孤煙分手更無可奈相看
只有凄然 
 已是浮雲身世更餘一缽生涯是處青山可老何妨
乘興為家 
 西風夜吹客夢霜清更入鍾山且作跳魚縱壑會看
倦鳥知還 
<other>和人春日三首</other>
<pb n="350"/>
 冰缺涓涓嫩水柳渦剪剪柔風滓色盡情澄曉游絲
放意垂空 
 暖壓催花小雨晴宜到面和風鶯舌管絃合調蘭芽
雪玉分叢 
 攬衣欲起還眠杜宇一聲春曉家童走報新事山茶
昨夜開了 
<other>山居四首</other>
 深谷清泉白石空齋棐几明窗飯罷一甌春露夢成
風雨翻江 
 鍊盡人間機巧卻能隨處安閑雲深舊迷歸路木落
今見他山 
 讀書不求甚解偶爾會意欣然點筆疾書窗紙倚蒲
卻看罏煙 
 負日自然捫蝨看山不覺成詩快暖啼禽歸去受風
林影參差 
<other>夏日三首</other>
 鳥啼不妨意寂日長但覺身閑掃地要延遺照掩扉
推出青山 
 軒借誰家脩竹簟留滿眼清秋手倦拋書枕臥一聲
殿角風甌 
 掩卷高眠客去望雲乞食僧歸秋近柳陰低瘦年高
瘴髮能稀 
<other>和人夜坐三首</other>
 句好真堪供佛泉幽欣更同僧閑塵自橫涼簟飛蚊
故遶篝燈 
 行道疾於轉馬坐禪危若蹲鴟瓜皮能作地獄荷香
解破毗尼 
 忠子定應詩瘦隆禪甘作書癡兩客絕無消息千峰
見我棲遲 
<other>即事三首</other>
 目誦自應引睡手談聊復忘紛一曲青林門巷數聲
白鳥江村 
 茶味尚含春意鳩鳴忽覺村深掃地風能施手過門
月解論心 
 妙語欲澆舌本故人忽到眉尖雲薄茶煙索石浪寒
竹色侵簾 
<other>用高僧詩云沙泉帶草堂紙帳卷空床靜是真
消息吟非浴肺腸園林坐清影梅杏嚼紅香
誰住原西寺鐘聲送夕陽作八首</other>
 江素塵泥疏遶泉清晝夜澄明氣入茅堂蕭爽潤滋
草木鮮榮 
 松榻獨安枕簟紙幃長隔埃塵輝映夜窗明月下藏
夢蝶幽人 
 煩擾自茲深隱寂寞相與沉冥淡泊既諧真性恬頤
復順生經 
 風月冥搜秀句詩家肺腑同期自古人間俗物此心
雖死奚知 
 舍後樹林深秀日中陰影繁濃宴坐時來有籟炎威
欲入無從 
 杏實殘籠金色楊梅爛染臙脂氣味新鮮可口清甘
喉舌多時 
 源塢似甘西畔精廬於此相鄰迎接喜能忘我住山
知是何人 
 林外鳴鴉零亂山頭落日微紅樓臺迥然暝色谷幽
已答疏鐘 
<other>臨清閣二首</other>
 泯泯下窺軟碧洄洄忽作驚湍時看稚子對浴少陵
詩眼長寒 
 邑勢自然藏勝江空表裏含秋夜棹近人明月襄陽
應在漁舟 
<other>贈珠侍者二首</other>
 我是布毛侍者解藏陷虎鋒機勘破諸方歸去一籐
深鎖煙霏 
<pb n="351"/>
 一等心華自照不煩春色須開安用翻瀾千偈卻輸
枯木寒灰 
<other>誠上人試手游方二首</other>
 隨處千巖萬壑一缽雲行鳥飛歲月卻還驚浪蒙頭
破衲同歸 
 跡要風蟬蛻殼道愧泥龜六藏面上唾痕莫拭自然
知見含香 
<other>拄杖寄子因二首</other>
 百節紫藤風骨得自泐潭石門不受雲居勾絡定知
臨濟兒孫 
 作伴經游已遍住山尚存典刑寄與毗耶作戲當場
攛出驚人 
<other>分韻得風字</other>
 鷗寒爭浴暮雨舟閑放縱江風一幅花光平遠誰藏
覺範詩中 
<other>歸九峰道中</other>
 四五疊峰深處歸去開荒南畝是非不得扶犁春曉
一蓑煙雨 
<other>贈誠上人四首</other>
 熅火扶持清境篝燈點破黃昏凍耳欣聞軟語冷齋
忽變春溫 
 衝雪來尋覺範思時山說靈源此夕蔣陵二老畫出
韋郎五言 
 覓句初聞試手吐詞果復驚人夜覺千巖晝永曉看
萬瓦生春 
 對書只圖遮眼題詩何必須編且看無情說法群山
雪盡蒼然 
<other>書阿慈意消室</other>
 風過淵明臥處林閒子厚來時睡起一杯春露壁間
數句坡詩 
<other>愿監寺自長沙遊清修依元禪師興發復入城
余口占四首贈之</other>
 過江問大溈路失腳到小廬山慚愧沒箇虜子滿堂
都是鄉關 
 自笑乾陪奉漢人誇熱肺腸僧飯了脫剝打睡椎門
擊撼不應 
 秋來又入重城滿腹憨腮驚人只欠一箇布袋便是
彌勒化身 
 閑裏雖無白業笑中自有丹沙啜我同遊蓬島箇中
棗大如瓜 
<other>答慶上人三首</other>
 連日顛風斷渡一番花信催春殘夜華鯨吼粥夢回
窗月窺人 
 米嶺脊吞西嶽筠谿尾插漳江興發扁舟尋子夜晴
風揭蓬窗 
 雨後哦君佳句華氣如川方增石出水生微渚雲閒
山露寒層 
<other>贈溈山湘書記二首</other>
 山學春愁眉黛水如含笑花香睡起憑高凝睇淺紅
數筆殘陽 
 住山心已老大看雲情轉虛閑東華軟紅縱好無因
飛到窗間 
<other>偶書</other>
 屋破不至露寢食乏不至餐氈此身投老未死萬事
一切隨緣 
<other>登洪崖橋與通端三首</other>
 行盡幾重添秀雷奔響落晴空散坐煮茶為別雲間
一徑微通 
 雞聲亂人語秀山色涴我衣裳洗盡人間熱惱還君
坐上清涼 
 同到洪崖橋上水光射著山寒為君更透妙語乞與
西山老端 
<other>湘山偶書</other>
<pb n="352"/>
 暖壓催花小雨晴宜到面和風鶯舌管絃合調蘭芽
雪玉分叢 
<other>和人二首</other>
 玉骨解藏歲月飢膚不受塵埃落筆驚鴻掠紙延僧
春露浮杯 
 寂寥空山獨夜蕭條古木清秋風月誰家搗練江頭
何處釣舟 
石門文字禪卷第十四

<sarticle><article>石門文字禪卷第十五</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>七言絕句</other>
<other>讀古德傳八首</other>
 閑房古寺陳尊宿對石談經生法師萬壑松風一軒
月冷齋清夜想豐姿 
 石門塚木團雲雨偶愛車輪煙翠深火種刀耕期飽
暖問心求法謾追尋 
 夜塚髑髏元是水客杯弓影竟非蛇箇中無地容生
滅笑把遺編篆縷斜 
 糞火但知黃獨美銀鉤那識紫泥新尚無心緒收寒
涕豈有工夫問俗人 
 瘦行清坐老垂垂栗色伽梨取次披巖壑形骸雖可
畫煙霞痼疾不須醫 
 閑中不省歲月改但見四山青又黃指客卻隨流水
去笑渠世路未全忘 
 車輪峰作碧螺旋不用招邀自滿軒等是世間無用
物故宜相對兩忘言 
 絕知名蹟能妨道正恐師承亦累人問法沙彌莫饒
舌百年逆旅要同塵 
<other>讀法華五首</other>
 在宅覓車猶是欲出門露坐始無依載行一獸無名
字但愛雪山香草肥 
 火宅縱橫皆暗弊化城觸處是光明子爭狂走欲方
熾寶所依然念不生 
 塔解聽經無兩耳佛稱全體有分身寶書讀罷驚清
晝葉葉花花總是春 
 慈和自是山林服知見長凝宴寢香要與如來同止
宿卻須常拂法空床 
 阿字義深當自讀般舟行苦與誰行人言成辦須三
世我欲圓成在此生 
<other>贈誦法華僧</other>
 生存異夢傳書鎮骨冷青蓮出瓦棺試看法華精進
力兩翁先已為開端 
<other>合妙齋二首</other>
 雨過東南月清亮意行深入碧蘿層露眠不管牛羊
踐我是鍾山無事僧 
 未饒拄杖挑山衲差勝袈裟裹草鞋吹面谷風衝虎
過歸來松雨撼空齋 
<other>讀大智度論</other>
 眼不自見寧見物去來不見寧見今萬物只今全體
露鏡裏有空無路尋 
<other>注十明論</other>
 了知無性滅無明空慧須從戒定生頻呼小玉元無
意只要檀郎認得聲 
<other>汾陽十智同真二首</other>
 十智同真面目全於中一智是根源如今要見汾陽
老劈破三玄作兩邊 
 十智同真選佛科汾陽佛法本無多愛心竭處尋真
智面目分明會也麼 
<other>袁州聞東坡歿於毗陵書精進寺壁三首</other>
 濁世肯留竟何意玉芙蓉出淤泥中誰謂秋來亦零
落病收衰淚泣西風 
<pb n="353"/>
 姓名自可磨千古文字收藏付六丁唾霧珠消君勿
笑夢回比物鎮長靈 
 才疏意廣孔文舉身健長貧白樂天一代風流今已
矣三吳雲水固悠然 
<other>無盡居士以峽州天寧見邀作此辭免六首</other>
 吹毛用了急須磨鐵脊師兄舌太多祖佛命根俱截
斷笑中驚倒老維摩 
 維摩願力元無盡重現真州宰輔身舌本雷槌烹佛
祖筆端和氣活生民 
 四夷八蠻想風采灶婦乳兒知姓名寄語袖中調鼎
手未容扶杖獨經行 
 五達衢頭梵剎新著書來喚住山人折松慣掃和雲
石披衲難隨沒馬塵 
 亦欲便隨流水出重惟我法付王臣回看坐睡橫眠
處折腳鐺兒解笑人 
 龜毛索子衲僧冤闊角關西亦被穿小犢鼻頭無覓
處聽渠露地且閑眠 
<other>初到善谿慧照庵寄張無盡五首</other>
 明月洲頭一笛風暮雲滅盡水吞空倚笻笑語無人
問疑是西湖落夢中 
 山勒回流作窟盤翠蘿綰帶結鴛鸞故應此境幽難
畫乞與庵僧自在看 
 形勝迥分千里遠地靈還受眾峰朝從來慶澤流無
盡異事先看繼八蕭 
 世辯不妨無骨舌好山難絆自由身從教折腳鐺兒
笑且欲南來識鳳麟 
 公有自然台輔望與民同樂亦同憂我慚雅思非支
遁亦伴東山爛熳游 
<other>無盡見和復次其韻五首</other>
 謾說毗耶問疾風主賓信手畫虛空爭如快活月洲
老萬事收藏一笑中 
 窗外雲閒如去鶴門前山好似翔鸞此時更有疑情
在試借疑情面目看 
 一丘一壑思迢迢莫把山林較市朝江上相逢兩無
語夕陽衰草暮蕭蕭 
 公是睡龍今縮首我如江月且分身人間一戲成何
事塚外君看半臥麟 
 雖然無證復無修撲破虛空亦可憂欲識老龐端的
處飯餘摩腹且閒游 
<other>又次韻答之十首</other>
 金篦抉膜去重重露出當時晦昧空撥轉上頭關捩
子莫教更墮有無中 
 晚來妙語逼人寒逸氣翩翩棲鳳鸞珍重平生造物
手十分拈出與人看 
 擁衾睡美無人喚閑憶當年趁早朝今伴赤松聊卒
歲後來功業付曹蕭 
 眾生煩惱亂如塵共現如來智智身自笑露腮狂寶
誌識公天上石麒麟 
 樓閣不勞彈指入眾魔相顧忽驚憂回光卻復思初
友從此南詢可罷游 
 此法從來妙莫窮何須癡坐學觀空劈開結角羅紋
處攝入圓伊三點中 
 法本無差須揀擇楚雞元不是青鸞當機一鏃三關
破覿體分明箭後看 
 雲林一塢正寥寥不把清閒負聖朝歲晚追隨真可
畫行人明日馬蕭蕭 
 我亦從來徹骨貧誰知遍界不藏身住山鈯斧勞收
取不是青源眾獸麟 
 一笑相看萬事休公無榮辱我無憂挂名入社非難
事圓寂光中不厭游 
<other>孫侯見和復次韻五首</other>
 仙郎齒頰嚼松風吟處晴巒翠倚空佳句興來渾不
惜一時傾出錦囊中 
<pb n="354"/>
 我亦聞絃知雅曲松風聲不類鳴鸞相逢意氣須傾
寫一任旁人冷眼看 
 歷世興亡皆可數升平不復似今朝野居興味應無
限小字明窗拔二蕭 
 未展事功扶聖世幅巾林下且收身善谿廣坐看談
笑駿氣駸駸地上麟 
 我固浮雲輕俗眼君真萱草可忘憂婦翁一室藏沙
界興發時來把臂游 
<other>再和答師復五首</other>
 愛君道骨有仙風人品渾如月在空清論不窮霏鋸
屑故應雲夢吐胸中 
 牛渚笑中曾捉月道山歸去亦乘鸞人間尚有餘緣
在又把塵編倒摺看 
 吾道如山欲撼搖群兒毀譽漫前朝冷看狂罵黃冠
奕卻笑辛酸合爪蕭 
 有味新詩名不得正如仙爪為爬身此時風味無人
會想見麻姑擗脯麟 
 八瓊洞口桃花笑失卻塵寰半世憂聞道客亭炊未
熟坐看凍蟻夢中游 
<other>天覺以雲庵畫像見寄謝之</other>
 老師面目無尋處藏在毗耶丈室中乞與盤山狂弟
子背拋筋斗撒顛風 
<other>次天覺韻二首</other>
 欲振雲庵出格風直教魔界化成空此邦已屬張無
盡二佛難同一化中 
 百千萬億恒沙佛正眼觀來總是空縱有毗耶方丈
子為渠權置睫眉中 
<other>余嘗問無盡居士曰往問悅公參素侍者有何
言句無盡居士曰見悅說昔素問無為如何
說悅擬開口素大笑悅當有省宣師為侍者
余於叢林三見之矣政和元年又會于顯忠
寺且欲歸江南作三偈送之</other>
 青山自在人情外白業空消𡋯土中歲晚一帆江海
去群飛爭看刺天鴻 
 素公死後閑名在末後句如黃石書殺盡英雄人不
見子房兩眼似愁胡 
 無為兩字如何說開口知君病轉深試問舊時宣侍
者不言不語笑吟吟 
<other>次韻魯直寄靈源三首</other>
 一觥春色紅鱗動數筆海山青玉開耳熱浩歌無說
處卻將佳句寫歸來 
 已作閉門稀識面千金爭購暮年書空餘脩水連天
碧白鳥時來炯自如 
 閱世竟為蝸角事不妨閑作虎頭癡平生筆語難傳
處獨許靈源大士知 
<other>了翁謫廉欲置華嚴託余將來以六偈見寄其
略曰杖頭多少閒田地挑取華嚴入嶺來次
韻寄之</other>
 十方剎海毫端具一念交參無別路妙明廓徹不依
他當念無來亦無去 
 妙極玄微亦昧機須明句裏電光飛眼開做夢圭峰
老笑倒鹽官百衲師 
 平生百事耳邊風儘聽人嘲詐啞聾跌著起來還一
笑何須半夜上孤峰 
 覷邏牛兒亦久如于今正好撫憐渠但能收放知時
節吒吒常教旁屋廬 
 因法相逢一笑開俯看浮出過飛埃湘南嶺外休分
別圓寂光中共往來 
 根機饒我三千倍純熟輸君一百籌誰似夢中憂患
裏飯餘要睡即齁齁 
<other>寄華嚴居士三首</other>
 仰惟陛下實英主鑄印消印如沛公補天正賴女媧
手萬物吐氣思春風 
<pb n="355"/>
 文章日月不能老忠義姦邪膽自磨公能一念了萬
法奈此功名未放何 
 謝公捉鼻知不免整頓乾坤民望深勿嗔禿頭預世
事我是同時支道林 
<other>瑩中南歸至衡陽作六首寄之</other>
 回雁峰前醉眼醒臥看波影蘸空青起來一笛春風
晚萬里無雲月滿汀 
 醉裏南游亦偶然歸來客舍夢初圓袖中滄海煩傾
出要看毫端浪拍天 
 喧熱婆羅大火聚無厭足王刀鋸場聞道飽參俱透
過來尋初友見清涼 
 爭道頭陀再應緣那知南畝不陳鮮君看提起超情
句馬得幡竿尾指天 
 禮拜起來無伎倆拈花笑裏有精神何如眼倦拋書
睡一枕雷霆撼四鄰 
 笑看癡蠅遭唾涴絕憐香象截流過歸來兒女團圞
坐贏得心如古井波 
<other>李光祖自了翁法窟來訪余於鍾山留十日方
知鼻孔大頭向下既行作六首送之</other>
 應思靈鷲多年別來作鍾山十日留一句鶻崙難劈
破風泉松月夜堂幽 
 南畝頭陀施毒手北山道者起慈心解於糞掃堆頭
笑拾得茸穿穴鼻針 
 六根清淨精進力二熱消亡法供真舌本青蓮香不
歇色身三昧現塵塵 
 分身可集呈真偽寶塔能言透死生佛眼尚難窺向
背謾煩機巧並頭爭 
 一切女人皆障道十分厚味最傷生登床未敢期穿
屨見慢須防起現行 
 履稀瘦處卻知肥間物須防獄治之虎穴魔宮同止
住寒灰枯木是男兒 
<other>寄石頭志庵主</other>
 世途巇嶮鼻先酸折腳鐺尋穩處安誰見睡餘閑振
策松風吹耳夜濤寒 
<other>石頭庵主居南嶽僅三十年忽思還江南龍安
作此寄之三首</other>
 厭看瀟湘萬頃山江南歸去臥龍安只將一味無求
法留與叢林作樣看 
 龍安聞說好巖叢瘦坐孤行兩頰紅剩得清閑無著
處一時排遣笑吟中 
 鬧中拋擲亦奇哉句裏藏身活路開生鐵心肝含笑
面不虛參見作家來 
<other>聞志公化悼之三首</other>
 去年曾陟白雲顛投老相逢亦偶然蟬蛻君今成貼
棄春蠶我已作三眠 
 生死已將同夜旦閑眠行樂不相妨遙知此日龍安
寺蛛網高人夢蝶床 
 捍裘未減春罏煖丈室偏宜道骨寒擺手便行呼不
應閑名在世試除看 
<other>次韻超然洞山二首</other>
 洞山正似鍾山塢慚愧新詩寫得真欲喚定林閑相
國要看清散岸綸巾 
 油然無定似雲閑今在江南盡處山膚寸顧吾真可
度奇峰如子未容攀 
<other>寄嶽麓禪師三首</other>
 數筆湘山衰眼力一犁春雨隔清談遙知穩靠蒲團
處碧篆香消柏子庵 
 飽參衲子一千指古格叢林二十年想見升堂提祖
令道容水雪照人天 
 湘南道價獨驚群知是黃龍的骨孫本色住山何所
有白鷗春水自當門 
<other>示禪者</other>
 能回箭鋒射自己方肯竿頭進步行道得未生前一
<pb n="356"/>
句始信虛空解講經 
<other>書太平庵</other>
 興工願力經營地樓閣咄嗟金碧開滿院青春人不
管一庭蒼蘚客閑來 
<other>余將經行他山德莊自邑中馳書作詩見留是
夕胡彥通亦會二君于談達旦不寐明日霜
重共讀蔡德符兄弟所寄詩有懷其人五首</other>
 蹇驢尋我亦乘興秋潑空山煙翠時脫帽不知誰主
客一燈相對夜彈棋 
 風徑霜清拾墮薪野炊童子解經營翛然放著秋窗
晚籬落淒清屋角晴 
 精麤一飽隨緣去林壑諸方到處鄉去住了知無可
揀謾煩辭錦照人光 
 旁舍潛夫十年舊會茶時復坐僧氈愛將夷甫雌黃
口解說定林文字禪 
 蔡家兄弟好兒郎骨秀同熏知見香好在綠楊隄上
路幅巾來往自相羊 
<other>上李大卿三首</other>
 臨濟三玄劈不開近來金鎖轉生苔喜公袖手通關
捩同在靈山見佛來 
 與人寔法土難消道火何曾口被燒拋出秦時𨍏轢
鑽突圞如斗兩頭搖 
 不犯鋒芒平正偏分明有語是無言尋思絕處一句
好咬破方知百味全 
<other>與韓子蒼六首</other>
 雖赴來機少異之箭鋒相直出思惟訥庵言下瞠雙
目孔子元來是仲尼 
 從來未悟不曾迷一見庵僧更不疑脫體現前無躲
避鼻頭向下少人知 
 盤珠走處無留影百計推尋摸意根酬汝欲心顛倒
見哆啝元不是無言 
 但識綱宗無寔法為君拈卻眼中塵鴛鴦繡出從教
看莫把金針度與人 
 收得訥庵末後句羅敷種性覺風流海壇馬子似驢
大失曉山童不裹頭 
 百年應盡便應盡坐脫立亡誇小兒酪出乳中無別
法死時何苦欲先知 
<other>寄道鄉居士三首</other>
 知有道鄉何處是個中歸路滑於苔萬機罷後見城
郭一念不生金鎖開 
 抽身世路崎嶇處掣肘功名逼逐人勿謂老來無伎
倆絕蹤跡處解藏身 
 丹霞未見龐居士已有言詞滿四方何似他時親識
面未勞語默強遮藏 
<other>謁準禪師塔</other>
 同條生不同條死覿露全機誰後先一句鶻崙難劈
破一時乞與子孫傳 
<other>兩僧相繼而化有感二首</other>
 叢席淍零空斂眉爭鋒唇吻鬥輕肥歎無老宿提綱
要時有亡僧為發機 
 賓朋鴛鷺門如市聲價靈延一世驚只有片時人看
好死生那解替人行 
<other>次韻誼叟</other>
 擇乳鵝王非鴨類影鞭良馬本龍媒正中妙協無人
會句裏空驚法眼開 
<other>雪後寄荷塘幻住庵肓僧四首</other>
 靈光寂照神通藏意地經營幻住庵已喜眼根今現
證何妨要耳作同參 
 表裏洞然無量相晦明無計掩藏伊庵中但見人孤
坐門外從教事不知 
 荷塘寺後千竿玉折腳鐺中五合陳靜裏笑看垂釣
者夜深方見把針人 
 簷日未通孤坐暖雪雲都放九峰青空階夜滴聞鈴
<pb n="357"/>
響臥學荷塘耳誦經 
<other>送覺上人之洞山二首</other>
 正中妙協諱當頭洞水從教向逆流唱起新豐舊時
曲要看躍浪鬥泥牛 
 八角通紅鐵彈丸衲僧未嚼齒先酸笑中拋擲尋常
事石火敲時著眼看 
<other>謝保福寄蜜</other>
 蜜脾新滿割山房都是諸花知見香味絕中邊深為
有待將無舌為君嘗 
<other>太平有老僧頃見大本禪師掩門久不出乃書
其壁</other>
 跛腳阿師六世孫毗陵古寺獨關門也知祖是陳尊
宿平昔高風宛尚存 
<other>宿慈祥室</other>
 行智慧心名解脫絕荊棘地號慈祥煙消火冷諸緣
盡憎愛化為平等光 
<other>撫州北景德寺不見古畫第五尊羅漢</other>
 十八聲聞解倒根少叢林漢亂山門知他何處攞齋
去不見堂中第五尊 
<other>留題覺軒</other>
 自笑忍飢空畫餅誰期擊竹喪全身休誇魏藥能起
死須信金塵解翳人 
<other>大風雪中迪吉老尋余鍾山二首</other>
 風聲卷地奔萬馬雪花連空若推下道人軒渠何所
來笑裏丹沙不知價 
 萬事信緣安樂法一身隨分實頭禪不知影草聲前
句何似和衣粥後眠 
<other>背塵軒</other>
 思慮不及猶為物分別未忘都是夢阿難樹見竟難
分曹谿風幡元不動 
<other>次韻廓然送瑫上人</other>
 營辦勝緣真戲事臨平此偈亦逢場妙無影跡如龍
句應笑癡人戽夜塘 
<other>游南禪</other>
 智光廣大精進力化作人間釋梵宮我亦生涯無一
缽伴公他日聽樓鐘 
<other>十生觀音生辰燒香偈示智俱</other>
 十世為僧生復死今朝生死不相干從來被眼常遮
蓋不信如今借汝看 
<other>題自肯庵</other>
 諸方說禪炙手熱此庵默坐如冰冷美食不中飽人
飧他人不肯我自肯 
<other>與朱世英夜論玄沙香嚴雲庵宗旨三首</other>
 子母俱忘脫體看纖毫纔動被渠瞞若非豎亞頂門
眼那辨紅罏點雪寒 
 言下百骸俱脫盡更無一法覆藏伊亡僧對面分明
看卻是禪和眼搭癡 
 睡美春來常失曉日高衾暖懶翻身戲將古寺閑房
趣誇與鬧中無事人 
<other>立上人北遊五頂南還畫文殊雲間之相余政
和年秋遊翠巖立持以展洪崖橋上時山雲
廓清萬峰劍立谿轉雷驚行人悚動忽瞻瑞
相如見於岱嶽時余聞文殊為根本智智無
不立豈獨現於五頂耶</other>
 稽首一切智成就譬如一月落萬水乃知洪崖橋上
看不離文殊一月體 
<other>題永安居士軒壁</other>
 謾說難酬彼上人上人言語未全真世間所有皆虛
幻何獨芭蕉可喻身 
<other>出山寄詮上人</other>
 孤笻冒雨出山去應與道人增笑聲永愧蕭蕭碧巖
下衲衣清散自經行 
<other>送一萬回</other>
<pb n="358"/>
 當年隨我出西州到處雲山共勝游那料秦淮煙雨
裏倚笻看子上孤舟 
<other>道逢南嶽太上人游京師戲贈其行</other>
 野外相逢一笑新十年峰頂臥雲人卻將南楚登山
腳去踏東華沒馬塵 
<other>僧從事文字禪三首</other>
 中郎書異為忠孝右轄詩清付水雲林下一燈長到
曉此生真復是知聞 
 一麟眾角失精彩尺璧千巖發耿光借面北人無四
目獨餘方寸是慈祥 
 三多授子文章法壞衲酬吾老大心簾卷暮涼煙翠
重一聲雲斧覺山深 
<other>金陵獄中謝人惠茶</other>
 寶公關鎖尋常事諗老家風氣味長十載故人情外
意一杯今日雨前香 
<other>隨與玟秀七八衲子為辦寒具</other>
 幽人十月猶絺綌萬瓦霜清木葉號賴有西鄰念衰
冷夜窗叢手辦衣袍 
<other>寄道夫三首</other>
 臥誦故交風雨散忽驚時序歲時同遙知吏散無餘
事只有花枝遶郭紅 
 石渠天祿略上口長嘯簿書欺得人龍卷大身藏一
髮兒曹聊爾與相親 
 昭默老禪最高遁孤風聞說不容攀煩君倒用彭澤
印折簡招之應出山 
<other>會廣南因上人</other>
 我昔南游跨海還夢中常憶海邊山匡廬忽見山中
客果笑人間是夢間 
<other>超然在東華作此招之</other>
 芒鞋踏破成何事坐榻塵埋只汗顏齋缽生涯唯澗
飲結茅終待老鍾山 
<other>時余適金陵定居定林超然將南歸從余游以
為詩讖也復次其韻</other>
 袖手對君增白業照溪嗟我減朱顏遙知歲晚歸心
急不為江南臥看山 
<other>圓上人覓詩</other>
 平生百態不掛眼倚杖看雲慵解包湘水叢林多古
格何妨一缽穩安巢 
<other>至邵州示胡強仲三首</other>
 平生厭飫水雲間老境優游剩得閑遠謫瘴鄉君勿
歎天教更看海南山 
 情緣不斷自消滅浮念欲生無起因多謝鍊磨金出
礦敢辭枷鎖夢中身 
 盧能嶺上容君看彌勒樓前借汝觀成佛捷途當舉
足不須平地致艱難 
<other>書資國寺壁</other>
 行藏獨許青山見議論猶容亂石聞勿謂衲盲貧勝
我谿分明月谷量雲 
<other>送圓監寺持缽之邵陽</other>
 叢林職似驚群雁供給情如反哺鳥梅蕊犯寒持缽
去山茶出屋得歸無 
<other>贈欽上人</other>
 嫩日柔風春恰曉花光醉人濃可皛到山不必問老
師春色為儂都說了 
<other>與法護禪者</other>
 手抄禪林僧寶傳暗誦石門文字禪揀得湘西好三
角春風歸去弄雲泉 
<other>示觀上人</other>
 觀公短小精悍色試手來參五味禪挂起北窗都會
取湘江雲水自連天 
<other>在百丈寄靈源禪師二首</other>
 暗中樹影平生意水底魚蹤病後機想見道容無住
著倚藤閑看暮雲歸 
<pb n="359"/>
 平昔追隨骨海心暮年粥飯並叢林朅來萬事撩人
笑此去青山為我深 
<other>次韻兀翁</other>
 漁人寄語兀翁道出沒煙波各有由死見鑊湯如攧
浪愛魚心在未甘休 
<other>次韻空印遊山九首</other>
 法真有子是彌天派出南屏共一源魯鈍經旬陪夜
語浪持短綆汲深淵 
 危徑盤空一線微游人舉足已先疲大圓光透難遮
掩不學龍牙眼似眉 
 騰騰兀兀地行仙依約曾參蜆子禪古廟紙錢堆裏
睡從教歲月自推遷 
 萬層翠巘玉崔嵬獨自憑闌日幾回知有芙蓉更深
秀振笻何幸獲追陪 
 凝佇殘陽眼力微孤雲偶伴野僧歸形容萬古溈山
色正賴晴嵐與夕暉 
 蟠龍不許在層淵一句全提賴發宣慚愧兒孫家法
在未施聲色透重玄 
 寶塔當煩妙語傳要令此地福人天個中已有全身
見何用分身遍大千 
 未言酬倡多佳句半月游山亦自賢我亦生涯無窖
子願陪香火餞餘年 
 大溈願力有誰同貫日精神吐白虹我酌軾公泉歎
息此源有盡水無窮 
<other>宗上人求偈之江南</other>
 川舌一從嘗虜饌山衣三載濕湘雲挑包又過江南
去鶗鳺遙知半路聞 
<other>送範上人乞食</other>
 眾魔不敵精進力萬行難過平等心持缽莫辭穿聚
落道人隨處是叢林 
<other>濟上人求偈二首</other>
 圓通搥碎牢關後古鏡發光金石開穩坐龍安今七
日從教山路滑於苔 
 李珣骨已成丘壟仲遜身猶占水雲扶策南來山滿
眼實頭鄉話與誰論 
<other>芭蕉</other>
 鳳尾爭高照映人玉芽明潔出埃塵也知欲救眾生
病其現如來智智身 
<other>次韻無諍見懷三首</other>
 韻傾瘦字試鳥絲苦語偏多別後思青巘君能容易
去白鷗愧我負幽期 
 數篙雲碧卷晴空無數巖花落醉紅滿袖東風疏雨
後卻欣春露一甌同 
 老眼慵看讀過書十年心跡更誰於青松我欲追三
徑白髮誰令繼二疏 
<other>三月二十日夢人持獼猴見贈乞詩口占</other>
 長臂幽姿要性靈寫經欣得爾添瓶不須睡著惺惺
著窗外聞人喚便應 
<other>三月二十三日心禪餉余新麵白蜜作二首</other>
 三月東莊新麥熟碾遲羅細玉塵香要看十字開籠
餅寄與庵頭老儼嘗 
 老儼年來百不忺最嫌苦淡不嫌甜蜜中有味中邊
絕莫笑山居世味添 
<other>與謙知藏二首</other>
 老爛叢林四十年平生跛挈但隨緣未言親見雲居
老只識歸言亦自賢 
 諸方法席慵抬眼懶懂成群妒忌深此老把茅如覆
頂卻能努力悍叢林 
<other>木上人久游歸宗贈之二首</other>
 熏烝聞見有源流詩學寒谿老比丘勿訝談禪太文
彩從來虎穴不生彪 
 攜詩過我亦翛然百孔寒光壞衲穿日與廬山對酬
酢故應妙語嚼芳鮮 
<pb n="360"/>
<other>游跫然亭</other>
 道火何曾燒著口問透法身藏北斗當時我若見雲
門一杖打殺乞與狗 
<other>臨濟大師生辰</other>
 靖康二年四月十眼見耳聞信不及三玄三要都揭
開露出法身赤吉力 
<other>瀟湘八景</other>
<other>山市晴嵐</other>
 朝霞散綺仗天容無際山嵐分外濃風土蕭條人跡
靜林蹊花木自鮮穠 
<other>洞庭秋色</other>
 秋霽湖平徹底清滄浪隱映曜光輪寒光炯炯為誰
好倚岸憑欄興最清 
<other>江天暮雪</other>
 長空暝色黯陰雲六出飄花墮水濱萬境沉沉天籟
息溪翁忍凍獨垂綸 
<other>瀟湘夜雨</other>
 嶽麓甍簷蒼莽中蕭蕭江雨打船蓬一聲長笛人何
去蒻苙蓑衣宿葦叢 
<other>漁村落照</other>
 目斷青帘在水湄臨風漠漠映斜暉漁郎笑傲蘆花
裏乘興回家何處歸 
<other>遠浦歸帆</other>
 水國煙光映夕暉誰家彷彿片帆歸翩翩鷗鷺西風
急凝盼滄洲眼力微 
<other>煙寺晚鐘</other>
 輕煙罩暮上黃昏殷殷疏鐘度遠村略犳橫溪人跡
靜幡竿縹緲插山根 
<other>平沙落雁</other>
 寂寞蒹葭亂晚風江波斂灩浸秋空橫斜倦翼歸何
處一點漁燈杳靄中 
石門文字禪卷十五

<sarticle><article>石門文字禪卷第十六</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>七言絕句</other>
<other>春詞五首</other>
 映門楊柳未全遮纔有柔條自在斜不信春寒猶有
雪誤驚飄舞作飛花 
 春到梅梢雪未知橫斜初見過墻枝暗香愁絕無人
問一再風前月上時 
 昨夜江村雨一犁白沙江路曉無泥戲波拍拍鳧雛
暖掠岸翩翩燕子低 
 曉霽晴湖已拍橋橋邊春色解相撩分疏積雨饒鶯
舌拘束東風倩柳條 
 郊原雨歇看春耕繭栗能駝稚子行青杏欲嘗先齒
軟海棠開遍恰新晴 
<other>春日作</other>
 山前山後花半紅橋頭橋尾柳搖空流鶯枝上未成
語始囀一聲來去風 
<other>殘梅</other>
 殘香和雪隔簾櫳只待江頭一笛風今夜回廊無限
意小庭疏影月朦朦 
<other>次韻通明更晚春二十七首</other>
 琴筑春流漲淺灘圓吭幽鳥語林端纖蒲水荇空淒
寂背立東風整釣竿 
 綠遍西園春正殘青梅小摘嗅仍看單衣初試殊清
爽更愛涼風掠面寒 
 花落片片怨春陰霧雨那堪更作霖小院晚春猶惜
掃欲穿準擬倩金針 
 散衣行處雨初涼庭院誰家柳暗墻倚杖南軒看修
竹快人解籜玉蒼蒼 
<pb n="361"/>
 居近幽林復碧江水光林翠到西窗鷓鴣啼竹聲相
應鸂鶒眠沙只一雙 
 落英寂寂草離離天氣清和得所宜頭面惺惚快清
曉可人惟有海棠枝 
 枝上啼禽毛羽光商量密葉恰能藏路旁垂柳陰堪
歇墻外櫻桃小可嘗 
 題詩徑欲晚春還噪吻吟窗禿筆端寂寞卻憐當檻
竹嫩黃新嫋出林竿 
 晝永呼童挂北軒青山無數臥披看獨憐杜宇啼聲
晚催發芭蕉戰莫寒 
 桃李無言暗淺深曉雲慚愧不成霖化工勝卻耶谿
女繡遍園林不犯針 
 去歲春游愛野棠今年還復出東墻行思往事心猶
在卻照清溪鬢已蒼 
 睡魔晝永不能降一夢春晴賞北窗只有敲門漫谿
叟也嫌疏懶世無雙 
 山桃噴火柳垂絲野店溪橋處處宜我作春游亦清
散榆錢聊挂瘦藤枝 
 困人天氣渴思漿喜有人家密竹藏稚子不知僧不
飲壓糟醇釅勸人嘗 
 春心百種竟衰殘幽事侵尋尚數端清晚閑題記新
竹粉衣香滑一竿竿 
 清晨花下露團團飛鳥行吟仰面看傑句天資人不
及勿嗔島瘦與郊寒 
 壓枝萬朵濃如繡初歇連綿十日霖穿蕊蝶鬚輕似
線刺香蜂尾快如針 
 倦行放步臥垂楊誰打鞦韆笑隔墻風物惱人情不
淺歸來山色更青蒼 
 夜涼靜話欣同榻春晚分題喜共窗解笑疏狂才莫
敵詩禪美譽舊傳雙 
 紅梅真是醉吳姬浴罷偎風事事宜吟次紛紛落紅
雨小禽飛去動危枝 
 從游法侶意何長況更深雲僻處藏共喜春山有新
事小窗晴試露芽嘗 
 南來還復見春殘歷亂愁人恰萬端賈誼少年能肆
筆太公垂白始投竿 
 楊花滿院掩深關半摺文書偃臥看幽鳥等閑回睡
眼暖風時復破春寒 
 春寒瘦骨病難禁多謝新晴霽晚霖自補衲衣矮窗
下黃鸝聲好屢停針 
 劇笑自知躋奧室好詩安敢望門墻饒君麗句春難
敵輸我朱顏鬢未蒼 
 深院無人得散衣海棠經雨更相宜若為化作翩翩
蝶遶此扶疏竹外枝 
 清絕新詩寫硬黃著籤端為密收藏自驚短拙知何
限愛子高才見未嘗 
<other>海棠</other>
 酒入香腮笑未知小粧初罷醉兒癡一枝柳外墻頭
見勝卻千叢著雨時 
<other>和余慶長老春十首</other>
 野梅官柳不勝春妒面愁眉各鬥新欲作清詩成瘦
坐生憎白雨解催人 
 葉欲藏禽花沒腰春愁疊疊覺難消碧雲新月誰梳
鬢翠浪柔風自織綃 
 鳧鷗水暖聚圓沙帶雨春湖脈脈斜翠線受風遮徑
柳燕脂含雨隔籬花 
 葉雲誰剪芘花身花底何人笑語頻應是流鶯訴心
事窺墻欲見恨無因 
 一盞露芽袪睡思半簾疏雨作愁媒似聞池館花如
海杖策當為得得來 
 嫩寒清曉欲留春睡足山中樂事新珠玉等閑無脛
至風流全付茂陵人 
 柳如西子舞時腰飛絮初狂雪未消多謝余郎造化
<pb n="362"/>
手解拈春色寫蛟銷 
 雨過清流走白沙隔籬紅杏一枝斜可堪風日濃於
酒更愛君詩麗似花 
 舊游新事兩關身花下清晨吉𠸻頻野步尋梅曾共
樂夜詩聯鼎願相因 
 人笑才高真禍本自驚詩好是窮媒貪看百尺遊絲
轉忽見雙飛乳燕來 
<other>遊西湖北山二首</other>
 幽草青青繞竹扉雨餘人在杏園西無端黃鳥驚春
夢正向綠蘿深處啼 
 春園南北筍過墻墻下離離草更香啼鳥野花無問
處蒼山牢落下殘陽 
<other>次韻超然春日湘上二首</other>
 暮年身世極南邊病眼愁看北客船憶著金明池上
路寶津晴瓦隔霏煙 
 年少無愁事業新小詩寫得楚江春已知字字愈頭
痛可是駸駸解逼人 
<other>春晚二首</other>
 方見柳條堪結紐忽驚梅葉解藏禽春歸掣肘徑不
住院落殘紅一寸深 
 閑愁一寸在垂楊遊絲百尺拖清曉榆錢滿地贖春
歸山茶昨夜都開了 
<other>長春花</other>
 人間花亦有仙骨卯酉發妝呼不醒醉裏那知更歲
月韻高班草臥空庭 
<other>上巳</other>
 桃花落盡柳陰成寒食風光小雨晴半掩寶書憑几
坐滿庭芳草為誰生 
<other>題黃山壁</other>
 夜雨曉晴春盎盎綠愁紅醉思迢迢獨存滋味無人
會笑看柔風拂柳條 
<other>初夏四首</other>
 嘒嘒新蟬綠葉遮一聲臨晚到山家未應春色全歸
去猶有芳叢刺史花 
 野水稻苗青拂岸柘岡麥穗熟分岐前村父老胥歡
甚笑指橋邊露酒旗 
 院落寥寥日正長小梅初熟亞枝黃午窗書引昏昏
思角簟宜開舊竹床 
 流鶯聲老綠楊中欄檻蕭疏墮晚紅二十四番花信
重園林又覺轉熏風 
<other>南軒</other>
 南軒日靜小簾開百舌無端喚夢回莫為楊花不相
識隨風還解過墻來 
<other>次韻方夏日五首時渠在禹谿余乃居福嚴</other>
 殘書半摺立風檐欲步還慵睡未忺忽憶故人談笑
處擘蓮嘗芡禦炎炎 
 聲華籍甚淛東西胸次玲瓏絕坎蹊那料南來遭白
眼強顏腰作偃松低 
 山縣蕭條早放衙塘蓮無主自開花三叉路口炊煙
起白瓦青旗一兩家 
 水閣風微快葛衣沙村返照淡餘暉數聲楚些無情
思不似吳中緩緩歸 
 我憶西湖山水清君詩說盡欲歸情何時京口同煙
艇柔櫓咿啞短作程 
<other>嘗蘆橘</other>
 皮似柿椑髮易剝核如龍眼味芳鮮滿盤的礫如金
彈叢手分嘗憶去年 
<other>新竹</other>
 琅玕數本倚墻陰新筍均條忽作林昨夜小軒添得
境卻煩佳月醉篩金 
<other>秋晚三首</other>
 梨杖晚經桑柘塢園林秋盡露人家破籬犬吠柴門
掩寒犢自歸山日斜 
<pb n="363"/>
 碧雲紅樹晚相間佇立不堪游子情劃破秋空一行
雁斷腸南去兩三聲 
 紫梨紅棗八九樹竹屋柴門三四家機杼聲遲秋日
晚遶籬寒菊自開花 
<other>雪中山茶</other>
 綠羅架上破紅裙占得春多獨有君那料曉來猶帶
雪素衣丹頂鶴成群 
<other>謝妙高惠墨梅</other>
 霧雨黃昏眼力衰隔煙初見犯寒枝徑煩南嶽道人
手畫出西湖處士詩 
<other>妙高梅花</other>
 戲折寒梅畫裏傳便知香爨攬佳眠愛吾花木逡巡
有乾笑春風入暮年 
<other>琛上人所蓄妙高墨戲三首（并序）</other>
淮上琛上人袖妙高老墨戲三本來閱此不自知
身在逆旅也妙高得意懶筆而琛公能蓄之琛之
好尚蓋度越吾輩數十等也為作三首結林間無
塵之緣。
 年年長恨春歸速脫手背人收拾難那料高人筆端
妙一枝留得霧中看 
 脩葉鬧花增秀色為誰幽徑撒秋香還如此老行藏
處不為無人亦自芳 
 一幅湘山千里色碧天如水蓋秋寬磨錢作鏡時一
照乞與禪齋坐臥看 
<other>次韻翁教授見寄</other>
 仙郎落筆敏驚鴻文字追回兩漢風脫腕舊聞供十
吏探懷行看取三公 
<other>夢中作</other>
 無賴春風試怒號共乘一葉傲驚濤不知兩岸人皆
愕但覺中流笑語高 
<other>紀夢</other>
 玉纖金釧隔窗紗醉整殘籹滿鏡花撼地跳珠千丈
白骨飛寧復用毛車 
<other>過小院僧窗有假山絕妙作廬山勢書此</other>
 廬阜歸心久未降夢魂時復渡湓江忽驚古寺秋庭
上翠蹙煙巒對矮窗 
<other>次韻五首</other>
 成破須臾知世相雨雲翻覆見交情何時一葉春湖
闊塞管橫風夜月清 
 正爾思山想歸路偶行看雪立階除忽驚晝永軒窗
迥推抵清寒擁燎罏 
 懷中但自除衣垢面上從教有唾痕負日風檐成坐
睡夢隨鷗鷺落江村 
 莓苔遍地榆錢滿院落無人柳絮飛信手翻書香篆
冷夕光山翠上窗扉 
 措置已落古人後猛省令人愧衲裙廬山好處軒窗
在留眼歸看五老雲 
<other>次韻巽中見寄四首</other>
 君才俊卻海東青鼻笑生華筆有靈寄我小詩足風
味展開如對鏡中形 
 臥念高人最起予時時想見秀眉疏石門自古無佳
句寄語雲山莫放渠 
 停蓄幽懷萬頃波一傾要及少年時正當清嘯尋君
去已辦登山綠玉枝 
 別後夢歸關不住得歸車已走先鋒催詩疥子撈春
甕有味難言卻皺容 
<other>謝人惠蘆雁圖</other>
 道林煙雨久不到忽見橘州蘆雁行笑裏筆端三昧
力坐中移我過瀟湘 
<other>湓江宿舟中</other>
 琵琶亭下孤舟宿夜靜風清水四圍胡蝶夢中江月
白蘆花鳴笛釣船歸 
<other>過蕪湖晚望</other>
<pb n="364"/>
 盡日舟中情思疲晚來何處最幽奇沙鷗數隻妝江
面雲帶兩條山畫眉 
<other>東流阻風</other>
 秋葉叢邊風索索迎賓亭下水瀰瀰蓼花深處老漁
父更把床頭羌笛吹 
<other>次韻孫先輩見寄二首</other>
 從來佳句出寒餓太白飄零子美窮箸下萬錢如有
意作詩遣興不須工 
 長欲探懷取卿相對人信口比伊周安知投老空拳
在句法不醫雙鬢秋 
<other>過湘江題慈雲寺壁</other>
 慈雲寺在古城隈月閣風軒照水開獨倚欄干秋雨
後青山相逐渡江來 
<other>再遊讀舊題</other>
 渡頭路入白雲隈斷岸柴門窈窕開忽憶去年曾過
此拂塵閑看舊題來 
<other>晚歸福嚴寺</other>
 淺抹濃堆翠卻煙老松無數更蒼然石梯又入千峰
去時見樓臺夕照邊 
<other>次韻亭上人長沙雪中懷古二首</other>
 楚國樓臺凌九霄軟風行復弄柔條當年絃管今何
處飛雪滿空如舞腰 
 數峰江上曉不見指點先煩楖栗條卻望蒼崖尋折
榦偃松梢重壓龍腰 
<other>書白水寺壁</other>
 寒巖花木鬥迎春古寺脩筠戰雨聲負日晴軒成坐
睡朦朧何處鷓鴣鳴 
<other>過長馬市</other>
 長馬人家古道旁秋來禾黍已登場池塘水落菱蒲
冷籬落霜晴橘柚黃 
<other>書湛然亭</other>
 家在匡廬疊翠層雲開彷彿見微稜褰衣欲上千巖
去隔岸扁舟喚不應 
<other>次韻張敏叔畫桃梅二首</other>
 要看紅雨滴殘春作陣驚飛亂蝶群好在一枝長不
死謾煩詩筆掃煙雲 
 玉骨冰姿過眼空卻煩摹刻倩詩工暗香錯莫知誰
寫多謝黃昏一陣風 
<other>送覺先歸大梁二首</other>
 殘秋千里游梁去破浪扁舟別我來對坐無言看山
月一庭松雨在莓苔 
 閑人忙事莫參差各夢同床暗發嗟相值一懽難把
玩摩頭輸子看京華 
<other>題賁遠書房</other>
 軒上仙郎面如玉檻前脩竹翠於蔥壁開他日春眠
足應對同僚話故叢 
<other>李商老自山北道中作詩見寄次韻</other>
 蹇驢醉頰兀紅酣眼艷秋波望翠嵐長向詩中見風
度愛君筆力似黔南 
<other>初至崖州喫荔枝</other>
 口腹平生厭事治上林珍果亦嘗之天公見我流涎
甚遣向崖州喫荔枝 
<other>至海昏三首</other>
 前身定是赤頭璨風帽自欹麻苧衣久客瓊崖看詩
律袖中藏得海山歸 
 我老又窮交舊絕姓名面目畏知聞飧痂是病竟不
悟褁飯相從獨有君 
 天公無計奈此老時復致之拴索間寄語故人休念
我幸因王事得游山 
<other>次韻壁間蔣侯詩</other>
 軒前叢玉是誰種笑裏風姿件件宜耐久節高真不
屈此情惟有雪霜知 
<other>遊石臺寺</other>
<pb n="365"/>
 歲晏身心無一事江山信美又吾鄉去年今日黃河
北夜趁明馳上太行 
<other>永固登小閣</other>
 老僧乞食城郭去小閣無人獨自登急雨忽來添瞑
色諸峰領略露寒層 
<other>會性之山中二首</other>
 秋來林下偶相尋松雨風泉一徑深小立聽君臨水
語十分知我住山心 
 江山千里笑談中暖熱寒泉出伏龍卻看秋容能拂
掠夕陽無語斂眉峰 
<other>守道太尉醉鄉</other>
 懽伯平生數往還箇中城郭未嘗關暮歸健倒三四
五憑仗酪奴扶玉山 
<other>世明九客同登滕王閣索詩口占</other>
 西山出雲青未了九客憑欄一笑時秋天便是一張
紙寫取江南覺範詩 
<other>贈胡子顯八首</other>
 小縣風光秀句傳太平無象宰君賢雖非社日長聞
鼓不是炊時亦有煙 
 作官要自有家法童稚熏蒸飽見聞堆案文書談笑
了先將勤政報君恩 
 去年苛政如狼虎盜賊縱橫民散居那料春來見天
日抱孫門巷買犁鉏 
 社飲扶攜春日和柘岡麥壟竟相過不因舊歲追胥
苦安得春來喜氣多 
 無數花紅霞委地幾重雲碧幕攤空遙知客退西園
裏盡落登臨語笑中 
 庭訟凋殘道氣增早衙清罄夜香燈吏人莫作官人
看我是南州有髮僧 
 弄晴雨過秧針出花信風來麥浪寒想見豐登民訟
少長官行摺道書看 
 煙鬟散亂猶梳月谷口含胡欲吐雲山寺閉門春睡
足可憐憑檻不同君 
<other>何忠孺出芝草三本皆黃色指其小者曰昔登
第時產此今重華為作此</other>
 家山又產靈芝瑞天獨於君著意深層秀已呈重蓋
兆色黃更類笏頭金 
<other>古鼎</other>
 器分三足真神物具體而微有旨哉我識地靈先獻
瑞知公才業足鹽梅 
<other>舟行書所見</other>
 剩水殘山慘淡間白鷗無事小舟閒箇中著我添圖
畫便似華亭落照灣 
<other>東坡羹</other>
 分外濃甘黃竹筍自然微苦紫藤心東坡鐺內相容
攝乞與饞禪掉舌尋 
<other>宿芙蓉峰書方丈壁三首</other>
 二十六＆CB21730;猿臂上夜晴引手酌星河忽驚此地羊腸
險世路羊腸嶮更多 
 赤髭病客煙瘴面漆瞳道人冰雪容俯檻夜殘看落
月不知腳下有千峰 
 人間熱惱不到處一室篝燈到曉明枕臂聊為吉祥
臥雪猿聲與夢俱清 
<other>過寶應訪達川不遇書其壁</other>
 屋老僧殘湘水濱叢林氣象傲比鄰莫嫌川客貧徹
骨滿院青春不借人 
<other>次韻曾侯分春亭</other>
 杖梨庭下花如海紅浪顛風急雨時分得春歸無著
處都將裁刻入新詩 
<other>次韻晚起</other>
 春眠失曉殊可喜紅日曈曨聞喚起平生嚼蠟觀世
間一覺夢鄉如此矣 
<other>次韻春風</other>
<pb n="366"/>
 吹鬢風俱小雨來殘紅掃盡露蒼苔稻畦綠錦無邊
幅更欲煩君為剪裁 
<other>次韻題葆光庵</other>
 一庵萬事不挂眼孤坐枵然龜六藏漆園摸索太饒
舌強為立名為葆光 
<other>次韻棋堂</other>
 畫戟叢中小寢驚日長閑試道衣輕含風廣廈過微
雨賓從時聞下子聲 
<other>次韻西樓</other>
 萬古湘江繞故城水光夕照動簷楹行人仰看春風
軟吹落憑欄笑語聲 
<other>三月登湘陰景醇湖山堂時江漲而雨未止</other>
 煙雨溟濛暗小窗湖山堂下水連江已欣一葉浮千
頃更愛飛來白鳥雙 
<other>又登鄧氏平遠樓縱望見小廬山作</other>
 倚欄天際數歸帆春在滄州數筆間我與小樓俱是
畫雨中猶復見廬山 
<other>意行入古寺見鄧生之富以谷量牛馬寺舊藉
余賦詩</other>
 清明雨過快晴天古寺尋春亦偶然濃笑春風窮似
我也將柳絮當榆錢 
<other>南嶽會禪師往京口省枯木老禪過余湘上夜
語及前詩三絕要謁夢蝶老居士不覺有懷
其人</other>
 若逢夢蝶庵中老為道歸期壓舊年肯施獨龍岡畔
地大勝小嶺買山錢 
<other>會師胡盧而笑曰獨無語以餞我乎因賦此</other>
 倦臥耆闍峰頂雲呼船閒立楚江濆愛師任運如湘
月影入千江體不分 
<other>贈覺成上人</other>
 雲泉措置萬事外鬚髮凋零伸欠中想見龍城山下
路一川秋色稻花風 
<other>送向禪者省親約三月時復來</other>
 小雨初晴上元過湘江水生圖畫開江南今日且歸
去杜宇啼時還復來 
<other>次韻惠梅禪師見寄秋日四首</other>
 客情容易到雙眉乾沒晴湘夜月暉風露滿庭人未
寢飛螢故入小簾幃 
 長廊廣殿午風清禪倦何妨曳履行歡喜閒中有奇
事鑷髭空對紙窗明 
 兌高山水目清暉雨勒孤雲放縱飛多謝炎涼摧溽
暑更闌靜極忽僧歸 
 飽霜毛穎泛松煤窗底魚牋自在開琢得小詩清似
玉步笻時遶紫莓苔 
<other>補東坡遺真姜唐佐秀才飲書其扇</other>
 此生身世兩茫茫醉裏因君到故鄉滄海何曾斷池
脈白袍從此破天荒 
<other>次韻蕭子植承務四首</other>
 別後時時想見之朅來吐語便能奇夕陽寒帶殊山
雨寫出蕭郎醉裏詩 
 萬鍾我欲解帶食雙璧從來賜立談君視新豐獨杯
客不因州縣著來簪 
 錦堂聞有傳夫子馬鬣倉官臥夕煙未展玉堂揮翰
手卻來從我弄雲泉 
 秀句端如我晚煙白髭畫出石門禪未論翰墨驚流
輩只識蕭郎亦自賢 
<other>英上人手錄冷齋為示戲書其尾</other>
 五鼎八珍非我事曲眉清倡乞人爭一帙冷齋夜深
話青燈相對聽秋聲 
<other>入九峰道中</other>
 插身在俗熱惱處留眼看山寒翠中修徑掃除知有
寺忽驚窗戶濕青紅 
<other>讀和靖西湖詩戲書卷尾</other>
<pb n="367"/>
 長愛東坡眼不枯解將西子比西湖先生詩妙真如
畫為作春寒出浴圖 
<other>與超然至谷山尋崇禪師遺蹤</other>
 行盡湘西十里松到門卻立數諸峰崇公事跡無尋
處庭下春泥見虎蹤 
<other>崇山堂五詠為通判大樂張侯賦</other>
<other>靜隱堂</other>
 扶策經行此堂上萬峰翔集漢江津山林未放公深
隱只恐功名逼逐人 
<other>信美亭</other>
 小停與客登臨處閒暇江山又故丘最愛名花每含
笑更憐幽草解忘憂 
<other>致爽亭</other>
 亭中偶坐悠然見不學王郎拄笏看多謝秋山每傾
倒潑雲秀色墮欄干 
<other>妙觀庵</other>
 閑來禪室倚蒲團幻影浮花入正觀江月松風藏不
得大千俱在一毫端 
<other>崇山堂</other>
 襄陽林壑精神處此地正如眉目間笑看弓彎弄雲
水風流那減謝東山 
<other>書寂音堂壁</other>
 永懷焦管愧平生任運無心更道情野火燒廬成露
寢暑天因浴亦江行 
<other>介然館道林偶入聚落宿天寧兩昔雨中思山
遂渡湘飯于南臺口占兩絕戲之介然住廬
山二十年尚能詳說山中之勝</other>
 城中信宿無所詣徑作思山破雨歸偶過南臺同野
飯聽公放意說巖扉 
 楞伽本在海中央缽具懸知挂舊房不泛木杯驚俗
眼一蓑煙雨渡瀟湘 
<other>題清芬軒</other>
 隔屋江梅欲墮飄幽香細細故相撩披衣春曉無人
見小立微聞意已消 
<other>次韻資欽提舉遊浯溪</other>
 邁往高風不可攀老成今獨見波瀾平生嗜好如漫
叟更在浯溪煙水間 
<other>次韻題德岡鋪</other>
 舊聞清憲使臨邛今日公能繼此風舍者從教坐爭
席玩龜不廢撫焦桐 
<other>次韻自武岡趨東安道中</other>
 枕孤衾冷月空斜臥看青燈自委花逸想醉翁非夢
語酒醒能道客思家 
<other>次韻邵州道中</other>
 斗折清江接暮林墮江殘月水浮金松聞有風自成
曲清坐不須重整琴 
<other>次韻曾機宜游山湘江晚望</other>
 貪看江草間江花不覺移舟著淺沙數筆瀟湘春自
曉橘叢離落露人家 
<other>閏三月經旬雨江漲已及舊痕而湖山堂之下
船猶著沙二十七日與天寧清修白鹿龍牙
開法同赴景醇飯而廣法益陽來遂掇坐入
門湖水漲滿其碧勝鏡景醇曰湖山正為公
輩甚喜作此</other>
 湖山景物亦相知豈獨紗巾壞衲師喜我遠來何以
見夜來湖水滿平隄 
<other>巫山圖</other>
 誰開幅紙如方鏡照見巫山十二鬟若信朝雲是呵
霧許愁那復置眉間 
<other>古詩云蘆花白間蓼花紅一日秋江慘憺中兩
箇鷺鷥相對立幾人喚作水屏風然其理可
取而其詞鄙野余為改之曰換骨法</other>
 蘆花蓼花能白紅數曲秋江慘憺中好是飛來雙白
<pb n="368"/>
鷺為誰粧點水屏風 
<other>佛鑑興修天寧而大檀越輻湊六月初吉有雙
蓮開殿庭之西池作此</other>
 露井銀床照碧苔地靈獻瑞亦奇哉將成萬壽千楹
搆故遣雙蓮一夜開 
<other>題通判學士適軒</other>
 小軒只著竹方床散髮陶然夏簞涼手倦拋書成午
睡夢回齒頰帶茶香 
<other>清侍者自長沙歸雲居來辭且乞偈余斂目想
見清自遙田莊拄策而上將及到天亭回視
諸峰如關種所作廬山夕陽圖</other>
 到天亭下開春曉叢摺萬峰螺髻青瘦策緣雲上峰
頂為誰粧點夕陽屏 
<other>宿興化寺</other>
 天陰連日不成雨古寺無人鳥雀喧立盡黃昏門半
掩縮肩褁被作猿蹲 
<other>心上座余故人慧廓然之嗣而規方外之猶子
也過予於湘上夜語有懷廓然方外作兩絕</other>
 風骨東甌語帶吳見君滿眼是西湖徑山河上今佳
否想見年來鬢亦枯 
 十年不得吳中耗凋盡耆年付等閒聞道瘦規顏愈
少獨餘此老殿湖山 
<other>寄題勝因環翠亭二首</other>
 遙知與客登臨處看得雲山到落暉四注小亭清入
畫萬竿寒玉碧成圍 
 萬身高節清臞老四座飛簷寒影間門外黃塵吹鬢
者有誰見此坐看山 
<other>次韻夏均父寄曾元素三首</other>
 溪上江山似故鄉朅來卜築近魚梁會須一葉浮秋
浪臥看驚飛白鳥行 
 文章風節冠中朝聳壑昂霄太華高想見山陽賓從
上醉圍佳麗寫臨皋 
 孤鳳丹山五色雛人呼身後秘行書高標秀徹如春
曉更愛含風萬頃湖 
<other>廬山雜興六首</other>
 野徑無人花競芳淡紅疏碧間輕黃不須折向尊前
供杖屨歸來已自香 
 山中流水水中山盡日青黎共往還閒向僧窗看圖
畫不知身在畫圖間 
 幽花疏竹冷梢雲江北江南正小春但得青山常在
眼不妨白髮暗隨人 
 別開山徑入松關半在雲間半雨間紅葉滿庭人倚
檻一池寒水動秋山 
 白水連空不見村冥冥細雨濕黃昏秋山只尺無由
到須信關人不用門 
 秋山木落見遙村取次人家只隔雲一陣西風雨中
過數聲笑語嶺頭聞 
<other>道中二首</other>
 蒲柳冥冥花已殘水田南北是青山晚村歸路聞啼
鳥家住寒雲縹緲間 
 元石無塵處處青一谿花照碧天晴山雲亂卻來時
路雞犬惟聞洞口聲 
<other>奉要勝軒居實居士三首</other>
 漠漠煙雲映碧流暖風晴日動鳴鳩何當綠葉楓林
下杖屨相追結勝遊 
 出御未聞歸北闕角巾長念入西臺林間三月花猶
在第恐春風作惡來 
 柘岡陰滿雨初晴野逕無人獨自行一飯茅齋最瀟
洒香芽如玉待君烹 
石門文字禪卷第十六

<sarticle><article>石門文字禪卷第十七</article></sarticle>
宋江西筠溪石門寺沙門釋德洪覺範著
<pb n="369"/>
門人覺慈編錄毘陵天甯法雲堂校
<other>偈頌</other>
<other>摩阤歌贈乾上人</other>
 處處三門向南開青山綠水自圍褁鐘魚鳴時攤缽
盂精粗隨分喫些箇一生受用只如此何用忙忙腳
踏火口閑莫說事留取吞飯顆眼明穿得針要自時
補破粥後眠一覺不著溲漲亦不起齋後行數步不
是肚膨也打過我不求世人世人不求我時時牽衣
領臃腫包頭渦一味怯風吹耳朵世上許多人櫱櫱
猶如蟻旋磨團團並頭爭什麼一籌輸與摩阤板頭
盤腳坐人言南嶽好奇峰七十朵廬山更是好瀑布
垂天雲淨色不受涴殿閣參差如畫出萬人圍遶看
登坐汝若學道便成佛汝若不學地獄禍眼看鼻孔
也尋常六月日頭甚熱火一籌輸與摩阤看屋臥喚
渠挽不來送渠推不可摩阤摩阤無如之何問著不
荅好啞大哥 
<other>讀禪要法</other>
 天王如來現于世文殊思往問法義便遭貶向鐵圍
山須臾復攝文殊至文殊拜起依位住問我此謫坐
何過佛言汝自墮艱難故起現行為不可佛邊女子
名離意端然入定方七歲又問何以不逐之佛言此
女久無意女以無意逐獲免十方來眾何不遣如來
自在神足禪有意測之近成遠 
<other>送端上人入黃龍</other>
 一箇面如楪子大眼耳鼻舌分疆界髑髏裏面都不
言聽渠外邊爭捏怪日用經行坐臥中一段光明沒
遮蓋端上人會不會會與不會俱窒礙如見靈源瞌
睡翁石火光中著精彩 
<other>好菩薩</other>
 好菩薩人中來好菩薩羊中來女媧弄土飛塵埃洛
陽樓閣非願力眾生業影空崔嵬苾芻心不在法道
鮮衣美食何為哉好菩薩人中來好菩薩羊中來女
媧弄土飛塵埃 
<other>慎姪來侍求偈</other>
 十方都盧是箇虎玄沙斫柴見不怖傍卻報僧云是
汝言中有響今誰悟華林年少相體解庵中與之同
行住誰會呼作大小空癡兒見之毛卓豎我居十年
無侍者呼喚應時隨指顧有人問著是何宗萬里無
雲霜月苦 
<other>變禪者歸蔣山見佛果乞偈</other>
 霸陵將軍萬人敵射虎飲羽馬躄易下馬視之輒一
笑寧知虎為草中石控弦復射又中的砉然有聲箭
不入將軍但知為石耳坐令疑虎心相失諸方今誰
達此機蔣山老勤默而識變公心挂蔣山雲浩然欲
歸約不得洞庭青草水粘天高帆摩空一千尺仰看
浪摧碧玉山此時法界毛端集 
<other>送逸禪者歸荊南見無盡居士</other>
 長沙大蟲方肉醉倚樹痾癢威見尾逸禪來展寂子
機舉足欲促適其睡後身荊州張曲江解鍜佛祖如
老龐如聞去作丹霞問正當一口吸西江西江一口
吸得盡是汝法身應有賸要令川客讀此詩都作蔣
山吞栗硬 
<other>警策</other>
 汝未辦道業何能超塵累但觀身精進則知心猛利
日中乃當食食不敢盡味夜分而後寢寢不敢熟睡
貪入光明想貪證法明智是名心出家是名身出世
大哉無累神合此有道器若具所行心件件俱不是
而稱釋氏子動止是羞愧 
<other>雲庵和尚生辰燒香偈</other>
 直心是道無虛假是牛何曾呼作馬平生日日常一
般但知九旬為一夏聲色崢嶸爭蓋覆法身散失無
尋處因緣時節屬今朝不用追求全體露七十八年
彈指過元來諸數不曾墮南臺再拜炷爐香重渠當
<pb n="370"/>
時不說破 
<other>雲庵生日空印設供作偈福嚴南臺萬壽三老
與焉次韻</other>
 不見叢林老陝西鐵牛生得石牛兒泐潭撲面紅塵
起四海禪流滿肚疑溈山作人熱心肺冷處著火人
方知龍山說偈聊戲耳萬象驚叫天魔悲三生大士
視雲漢和倡四座知為誰南臺拱讀萬壽笑生機妙
語皆臨時諸方傳誦著精彩不是龍山唱和詩 
<other>欽禪者乞偈</other>
 三世如來所說開遮或擒或縱一切微塵句偈只明
眾生日用譬如一室千燈其光不雜不共無色天女
擊鼓四大部洲頭痛一切智智清淨開合不成痕縫
欽禪一等行腳莫聽虜子取奉若說有法可傳但作
眼見鼻孔 
<other>宣上人天真庵</other>
 醉李宣道者活計太天真把茅蓋頭處只就松樹身
樹邊有石兩三塊便與傾倒為比鄰眼子崒嵂奇寂
寂亦惺惺卻倩松風替說法而石側耳聽宣公咄云
直饒聽得如器盛水瀉也是外來之句何如我此橫
眠坐睡佛祖一齊喪氣 
<other>題草衣巖</other>
 祝融凌寒空方陟緣雲徑此山翠被重有巖如側罄
拂石聊枕肱便覺諸緣靜萬瓦粲霜曉千里增目迥
石頭有高弟衣草卻心病千年續燈人誰接懸絲命 
<other>送先上人親潛庵</other>
 潛庵九十一自是百歲人造物偶遺漏頓置漳水濱
先禪江西來邈得渠儂真展挂雪色壁毛髮皆精神
三玄合水乳五位透金塵譬如百衲帔歲晚思惠新
臊僧不肯信眼肉懸千斤飛兔略燕楚敏若臂屈伸
衲子參活意擊電飛機輪寧如臊僧徒蠢蠢粘唾津 
<other>珪上人兩過吾家既去作此</other>
 牛鳴馬不仰火必就燥地應真隱耽源寂子一再至
至言無緣飾大道甚簡易三關不卻人見者自擬議
法身忽有賸佛祖俱喪氣君看暮歸人徑去方掉臂 
<other>送親上人乞食三首</other>
 荊簪女工採桑畫鴉女衣羅紈赤腳人趁兔鹿著靴
人飽食肉百丈出家不害癡一日不作一日飢後生
十指不點水得便宜是落便宜親禪學道不檐板自
然公辦私亦辦新年持缽走衡湘要令一眾毛孔香 
 雖應鋒機不是語句鴨寒下水雞寒上樹不妨辦眾
推究自己一手摸魚一手戽水推開三玄玉鎖揩拭
同真十智要知天下南臺口含三十六齒夜歸候門
立地笑眼腦癡憨肚裏峭緣來點鐵成金法白揣與
人人不要 
 以有夢幻身安能躲飢渴剃頭捨飾好則以乞為活
鍊盡世間心方稱閒披衲格言非汝欺餘塵尚諸學
吾師三界尊食時亦持缽春風吹湘雲萬峰寒踢卓
出門一句子團團生四角 
<other>讀龍勝尊者語</other>
 鼓聲無作者有作必有處乃知畢竟空誑惑凡耳故
鏡象無生滅生滅則有體乃知畢竟空誑惑凡眼爾
以我如實知法無心外者若人見自心一切如幻化 
<other>花藥英禪師生日其子通慧設齋作此</other>
 甲辰臘旦底時節太虛完全無一缺陷虎機參陝右
禪罵人觜是新羅鐵雲居老子最精銳長笑師兄難
控制龍象蹴踏非驢堪鵝王擇乳非鴨類睡快庵中
知見香試焚一銖熏十方不在鼻端空與木畢竟此
香何處藏 
<other>四偈（并序）</other>
和州褒禪山二禪者甲乙俱學於長老允平平稱乙
才敏甲忌刻日夕以計傾之平用之作維那甲愈怒
以蠢語侵平平不得已用為監院於是乙怨羞列其
下不勝其忿首於官曰甲嘗焚毀九曜幀子官囚甲
<pb n="371"/>
甲稱平所教坐此平編管利州甲編管洪州甲見余
哀訴曰吾未死猶復乙也余憫其為嗔火所焚蓋差
緣耳始俱學道極善緣也中相忌以私緣差耳終至
於累其師作四偈以勸學者此風始不可長也。
 妒忌之火焚燒善根增惡果報壞好名聞以著我故
見慢增勝瞋所蓋纏心不清淨大則壞國小則殺身
從古至今數如沙塵既會怨憎當衣慈忍如是進者
名真隨順 
 見勝進者心生嫉妒以苾芻相包蛇虺怒不敢以身
而先天下三人同行必有師者孔老之聖行已如此
奈何懷瞋而稱釋子子以緣差我故痛告盡世間心
乃可學道 
 瞋恚現行時無明所迷醉不知自之失但見他人是
如人在暗處見外不見裏大哉聖人學事事必求己 
 曹谿傳祖位夜舂先屈身童子誦句偈乃稱曰上人
南山證果位天神常伏膺自以本持律不敢稱大乘 
<other>日用</other>
 晝為情緣夜為惡想譬如血脈流注不斷笑喜怒罵
折旋俯仰我觀個中無三界相山河大地與意俱喪
十方分身向此安葬耳中有塵捕風縛響舌頭無骨
如拳展掌嬰兒哆啝語無背向終必得物人不敢誑
是堅密身獨露萬象纔落意地即同侶伴 
<other>八月十六入南昌右獄作對治偈</other>
 那落迦中論劫受苦焚鐵其地汁銅其柱魚鱠而臠
瓜分而鋸於一日夕有萬痛楚我避世紛重閉其戶
而此知識勃然而怒吏收付官於此土住自尋其罪
焦芽石女然非天人所能見與自業成熟現行會遇
受盡還無無可措慮我作是觀上契佛祖 
<other>食不繼偈</other>
 觀餓鬼趣論劫飢渴針鋒其咽火聚其髮晝夜號呼
百千死活我常飽暖今暫缺乏當生大悲入此觀法 
<other>讀巘禪師錄</other>
 白衣微涴輒易覺軟泥硬地俱隱腳自家力量那借
人了義心頭無處著實無一法可相傳直語臨機休
卜度 
<other>次韻李商老送杲上人還石門</other>
 解彈無絃琴急拍紅牙碎得生睹史天冤債有頭對
須知泐潭禪妙出言詮外猛焰爐中墮指冰箭鋒拄
處君休昧 
<other>永明禪師生日</other>
 教乘法檀越宗門禪判官今朝藏不得推出與人看
看看夜行只管貪明月不覺渾身露水寒 
<other>墮軒</other>
 當初二祖說禪拜起依位而立後來百丈聽法卷卻
坐前拜席曹山一墮二目老兒衣穿骨露譬如彈指
閣前門開還合如故 
<other>棗柏生辰</other>
 十世古今圓當念日用當以何法驗夢中享盡百年
榮黃梁未熟路傍店乃知無明無性體狂逐妄緣顛
倒轉棗柏指我此妙門故能千偈如瓴建 
<other>三月十七老黃龍生辰</other>
 黃龍三月十有七天下衲僧信不及盡道三關透者
難鼻直眼橫誰不識滿院東風花不言死生情盡於
今日汨羅江上小叢林放意說禪無愧色 
<other>黃龍生辰因閱晦堂偈作此</other>
 萬古知音是今日晦堂古錐口門窄今既不來昔不
往桃花落盡春狼籍南臺茗碗薦爐香世禮叢林笑
未忘只箇死生收不得夢中聲色謾遮藏 
<other>正月六日南安巖主生辰</other>
 生死樅然無背面名字由汝舌頭轉昔日曾死今應
生今日是生何不見是俗何故無鬚髮是僧何不著
伽梨僧俗死生明不得團欒一句匾如錐 
<other>超禪師示眾云見聞覺知只可一度</other>
<pb n="372"/>
 見聞覺知只一度如刀斫水終不破細尋痕跡了無
有謂無破處則不可譬如密室風寂然謂風無有俱
是過以扇為風則動搖風本不動汝會麼 
<other>不能爭得偈</other>
 頭顱櫱櫱貪肉臠眼孔巴巴憎妒聚但尋他人是非
說不知自己敗闕露鬥死他年輸與我鬥生今日不
及汝見時先意相不審各自念佛修行去 
<other>雲庵和尚生日燒香偈</other>
 妄見往來顛倒性智入三際剎那定即此名言是污
染知為污染心清淨此知不屬緣非緣一絲不挂魚
脫淵夢幻死生藏不得永夜清宵常現前 
<other>戊戌歲元日夢雲庵攜登塔問荅甚多覺而忘
之作此</other>
 政和八年四十八一念了知一切法顛倒妄想垢消
滅平等性智光通達常令現前絕功勳不欲染污差
毫髮雲庵夢中提誨我不然何以同登塔 
<other>過張家渡遇雲庵生辰</other>
 十月十六誰宗旨無聲三昧重拈起十方三世側耳
聽剎剎塵塵俱解義雙林樹開榮枯枝寶塔佛分生
滅理一絲不挂露堂堂要識雲庵今日是 
<other>永明禪師生辰</other>
 西湖水生洲渚失南屏雪盡峰巒集新春歸來誰使
令殘臘遁逃追不及死生難分後先際古今不與絲
毫隔平生說法如雨雲說得分明惟此日 
<other>贈承天邃岑</other>
 長沙大蟲今尚在眼吻開合珠光彩妙年憑陵舌翻
海衲僧呼作叢林客邇來頭有把茅蓋栽田博飯自
扶耒禪道從他別人會且復閑眠搔癢背 
<other>題淡軒</other>
 道人口吻最光滑行腳飽參奈粗糲少年嘗編諸方
禪邇來解毳三隻襪世味從來崖蜜甜我此一軒如
嚼蠟客來有語但寒溫坐久時見眼開合 
<other>送澄禪者入蔣山</other>
 妙明廓徹圓當念念未圓明顛倒轉譬如醉眼旋屋
廬屋廬巋然醉目眩要令鶻崙常現前一切時中莫
污染昔日蔣山解顛草一字不可饒兩點 
<other>送忠道者乞炭</other>
 水行無聲知其深玉瑕不變知其粹逆順門高懽喜
登辦心成就一切智楊歧臥榻有真珠杜順法身無
紙被焰上說禪炭裏藏不妨道者閑游戲 
<other>再送之</other>
 出家放曠斷愛緣是心清淨離蓋纏君看鐵脊忠道
者妙如神魚初脫淵閑行覷地一笑喜自言拾得南
臺禪東勝身洲兜一喝驚得山河磨蟻旋 
<other>昌禪師瓦翁塔</other>
 瓦翁外瓦中曠達未死不妨先建塔心如平地起骨
堆聊對時人翻著襪住山送客不過溪瓦徑不減石
頭滑諸方來者莫麤心舉步亦須防倒躂 
<other>送肇上人還江南省阿尚</other>
 窮冬急景江村暮道人千里江南去明宵應宿路傍
店敗簣枯禪山月吐死生面目無處尋但餘體粟空
齟齬能知忍凍非他物便可鶻崙吞佛祖 
<other>明教夢中作</other>
 劍戟光芒星斗動虎方肉醉山嶽恐層崖斷處一庵
深宴坐不言百神悚臨際仆地掖而起眼蓋叢林氣
深穩覿面堂堂不覆藏個中無地容思忖 
<other>見志</other>
 逼塞虛空難躲避笑渠百計苦搜尋至無著力為明
見但盡攀緣是肯心顧我豎旗降老病有誰橫槊捍
叢林木鵝巫峽思前事正愜雲巖隔信音 
<other>示禪者</other>
 庵內不知庵外事坐看來者墮鋒機忽思良遂參麻
谷大類清平見翠微黃檗棒頭寧有法惠超言下便
<pb n="373"/>
知非意根欲立無存處萬象同時把手歸 
<other>題石頭頓斧亭</other>
 兀坐等閑酬客問碌塼拋出亦光生欲憑妙語分賓
主須識塵機有濁清麟角譽高推獨步石頭路滑苦
難行草庵依舊青松下睡起晴窗撥眼明 
<other>十二月二十六日永明禪師生辰三首</other>
 世界撮來如粟米根塵劈破似虛空驕嘶鐵馬追風
去杴鬥泥牛躍浪中十聖撼搖無縫罅三賢摸索墮
盲聾長因此日容瞻仰面目分明歲歲同 
 剎那思慮不及處智入三世無去來水母有蝦方見
色芭蕉無耳亦聞雷閑中情垢消磨盡笑裏心花造
次開今日全身毛孔笑老師帶伴與春回 
 昨日雲門曲調分今朝法眼已生孫渠將大地藏針
孔汝等諸人甚處蹲塊石浮空將壓汝一毛在火不
曾焚孤猿叫月千巖曉知道當時以眼聞 
<other>南安巖主定光生辰五首</other>
 老兒饒舌太慈悲此日提綱決眾疑解說神光摩頂
後分疏死日降生時落人塊石懸空住噴火雙蓮結
子遲堪笑年年正月六出群消息少人知 
 贈以之中擊電機不令點畫入思惟嘶風木馬空成
夢喘月泥牛醉未知五蘊完全真死日百骸消散是
生時雲門函蓋乾坤句語默何人遘得伊 
 南安巖本在長汀巖主年年此日生笑裏一毛無間
斷毫端十字露縱橫未離唇吻成窠曰纔落思惟墮
塹坑自是定光那借借可憐馳逐並頭爭 
 體妙常明自神解不關托境仗緣生從來懶欲當頭
道恐後空存染污名苦口傷慈成漏泄死時生日太
分明堂堂試展巖中像稽首重瞻道骨清 
 不涉春緣正月六衲僧捨得聚頭看大家宜著音容
想一笑風吹牙齒寒欲問死生口門窄更分僧俗眼
皮寬湘山雪盡千巖曉贈以之中墨未乾 
<other>老黃龍生辰三首</other>
 綱宗壁立大崔嵬魔外聞風膽自摧萬古知音今日
是三關鎖鑰一時開從教意氣縱橫去終解形容寂
寞回寄語兒孫著精彩黃龍手段似南臺 
 塵勞山峻鐵崔嵬曾向慈明喝下摧解作隱身衣帶
露不須彈指閣門開三關未透從教去萬里追思卻
再回已墜綱宗誰整頓杖藜今日獨登臺 
 同登九仞到崔嵬困極那辭共墮摧待汝狐疑猶豫
處當機佛手等閑開昔年成物心空切今日臨風首
重回滿院新晴春已老落花飛絮點池臺 
德洪自住南臺每歲必作一偈致不忘法乳之意今
用宣和三年四年韻時五十三矣重惟法道陵夷令
人寒心而障緣深重氣力綿弱不能支持當有法中
龍象乘願力而來者副此志焉是所願望法孫德洪
題。
<other>雲庵生辰十一首（後有政和二年瓊南時作）</other>
 今年十月十六日老漢行藏世不知石女夢中無死
地空花落後記生時無聲三昧重聞舉入骨風流說
向誰妙協當機休擬議電光翻影不容追 
 一句全提離死生如今非住昔非行若知此老無今
古便解臨機透識情滿院松聲霜後好十分山月夜
來清兒孫要識吾宗旨只個金剛瞎眼睛 
 多寶重來應為法塔中全體不鮮陳卻思平日分身
集何似今朝一句親略露爪牙藏理窟不留影跡走
機輪叢林欲問南陽事我是耽源老應真 
 一切智慮不及處曠劫無明壞滅時頂相後常光照
曜髑髏前略露風規根塵不敢覆藏者生死那能染
污之消汝去來顛倒想共瞻遺像入追思 
 十月月團光到曉蠻煙瘴雨卷晴空石門想像同袍
集珠浦行藏異類中缽飯薦陳虛坐設罏香拜奠與
誰同曲高唱獨知音少鯨浪粘天地脈通 
 不落思惟離聖凡令君覿露見雲庵平生不許當頭
<pb n="374"/>
道今日重聞稱性談老鑒三機酬跛偃洞山一半肯
雲巖我無奇特報恩德九死歸從瘴海南 
 面目分明畫裏傳渾如父母未生前此真若信同卜
智三要方知具一玄無語臨機成滲漏麤心開口墮
情緣老兒今日親分付不寫題御款識全 
 空庭叢橘半垂黃繞屋畦蔬又著霜山縣人歸輸井
稅麥田雪後縱牛羊意行門徑欣來客背負茅簷愛
夕陽今日故山成悵望鳥殘紅柿憶分嘗 
 雲庵化去二十載今日重聞說法音覿露全身太分
曉森羅萬象自平沉攀緣路絕無生死栽接情忘透
古今此老傷慈真故態依前饒舌老婆心 
 大地無一法可見雲庵露萬象中身頑空消殞明方
極肉眼遮藏覷不親苦口老師歸寂日知恩弟子慶
生辰罏香長伴青燈曉賽卻靈山法供真 
 老師一句撲不破徹底完全為不存何處干戈能脅
嚇誰家夢幻敬追奔太虛影像藏蹤跡大地山河喪
膽魂今日與君呈伎倆都將生死鶻崙吞 
<other>陳處士為予畫像求頌戲與之</other>
 吳儂戲入筆三昧老儼分身縑素間平昔垂鬚曾跨
海暮年留眼飽看山肯甘夢幻所折困不受叢林輒
見刪我不是渠渠是我謾餘名字落人寰 
<other>次韻楊君所問</other>
 學道全無箇入頭老師曾指路蹤由岸如欲上先停
棹車若不行須打牛殘萼萬枝紅錦墮暮雲一縷碧
煙浮為君直截根源說不落春緣會也不 
<other>讀十明論</other>
 了知無性滅無明空慧須從戒定生峰頂世間心已
盡蓮開幻事觀方成尚無欣慕厭除念豈有神通變
化情對現色身人不識南風小雨共籠晴 
<other>僧問烏喙義</other>
 知之百事不改舊欲理情緣一笑譁畫水成紋覓生
滅盤珠無影計黃斜人言烏喙豈堪食我見飯囊今
是沙舉措施為頭踞地逸群方解世吾家 
<other>僧請釋金剛經卒軸</other>
 杵形中實兩頭虛法喻初中後善俱九類眾生同寂
靜四重我相頓消除人天但仰懸河辯蚊蚋難藏烈
焰殊悟了更須防老漢紫羅帳裏撒真珠 
<other>題溈山立雪軒</other>
 溈山雪曉試憑欄露地牛兒覓轉難脫體見前誰對
立一塵不受眼空寒日長齒頰茶甘在客去軒窗篆
縷殘好在少林成想像祖師時展畫圖看 
<other>三月二十八日棗柏大士生辰用達本情忘知
心體合為韻作八偈供之時在建康獄中</other>
 道不藉劬勞心唯論曉達圓明常了知豈受情想雜
如人夢驅馳身自安床榻一句脫思惟大千挂毫髮
句中開活路要汝到根本如射中百步巧力觀者奮
箭鋒相直時何嘗落思忖相逢佇思間雪峰毬子輥
人間皆熱惱我自不隨情一室閑趺坐天魔魂震驚
百千大火聚中有片玉清大哉慈忍力妙湛合無生
見行常潤發種子復難忘倏爾情塵起剎那心境彰
譬如鏡中女非鏡非紅粧欲證牛無角當如龜六藏
吾聞能障道惟強覺妄知欲得常靈妙直須無失時
鐘聲鳴靜夜晝擊則生疑踞地真師子風顛漏泄之
眾生各圓滿本覺妙明心常用交神對無令見慢侵
霜刀惟切玉妙指但鳴琴若與雪山子經行煙翠深
了然心自知法法露全體遣化借燈王引手搏妙喜
大用吾亦然何獨居士耳萬里見神光當以頂後視
汝常與智俱自不與妄合其智自神解成就一切覺
諸佛方便門眾生五欲樂皆依真智生醞造乳中酪 
<other>二十九日明白庵主寂滅之日用欲得現前莫
存順逆為韻作八偈</other>
 道心固有恒至剛定無欲得飽即酣臥稱心良易足
清歌一瓢風笑唾千鍾祿誰能作九原我欲掖埋玉
<pb n="375"/>
然燈有法傳釋迦當即得但聞記別音乃知無所獲
精真妙平等明告恐疑惑永懷常不輕好心遭捶擲
心馳即攝來寂然住正念譬如分身集全身方出現
生佛識精聚滅佛遊魂變分坐寶塔中貳法君試辨
道非止精進此意曾密傳宴坐歷十劫佛法不現前
一乘論知見三獸分聖賢君看娑竭女初不學安禪
汝心有罅隙甘受夢幻縛我念無異相魔外分遮莫
初緣五欲囚乃得入禪樂自喜如弄猢旁觀膽先落
火風肆怒嗔萬物遭蕩焚起止甚自若不受冤債吞
六情具三毒安得有罪愆異哉根與境乃得此理存
餘生老變衰復臥癡愛病默觀顛倒因聊復自隨順
負暄慶生辰自誑倚年運偶然吐文章朽木生芝藺
業熟會冤憎遂爾遭橫逆願行報冤行遇此真知識
用智滅無明以事觀色力當登萬煆爐乃驗真金色 
<other>政和二年余謫海外館瓊州開元寺儼師院遇
其遊行市井宴坐靜室作務時恐緣差失念
作日用偈八首</other>
 一切境界病眼倒見但靜意根空慧自現 
 一切境界隨念而至念未生時髑髏是水 
 道人何故婬坊酒肆我自調心非干汝事 
 一日不作一日不食誰其嗣之我有遺則 
 折腳鐺子隨處安置食無精粗但欲接氣 
 心欲馳散即當攝來大火聚中青蓮花開 
 此障道法上品蓋纏是何時節乃復安眠 
 沙彌嗜乳作乳中蟲三篾高道一缽孤風 
<other>示禪者二首</other>
 剎說眾生說三世一切說廣大古井波平等紅爐雪
照用本來同賓主互相攝如圓伊三點不同亦不別 
 高高峰頂立深深海底行道人行立處塵世有誰爭
無間功不立渠儂尊貴生強酬顛倒欲火裏鐵牛耕 
<other>嶺外大雪故人多在南中元日作三偈奉寄瑩
中</other>
 遍界不曾藏處處光皎皎開眼失蹤由都緣太分曉
園林忽生春萬瓦粲一笑遙知忍凍人未悟安心了
昨夜一歲除今朝一歲長如人暗書空點畫自想像
春風依舊寒底處有來往居士亦赤窮眉毛在眼上
傳聞嶺外雪壓倒千年樹老兒拍手笑有眼未曾睹
故應潤物材一洗瘴江霧寄語牧牛人莫教頭角露 
<other>初入制院</other>
 無所住生心佛語祖師意何人賞此音空絃閑妙指
清歌餞餘年堅臥荅萬語了知空花間無地容生死 
<other>余日渡海即號甘露滅所至問者尤多時作偈
荅益不解乃告之曰涅槃經云甘露之性食
之令人不死若合異物亦能不死維摩經亦
曰得甘露滅覺道成又為之偈</other>
 萬象獨露身三世一切說解聞寂靜音方見甘露滅
從來幾生死何處今堆疊不受夢幻纏紅罏存片雪 
<other>述古德遺事作漁父詞八首</other>
<other>萬回</other>
 玉帶雲袍童頂露一生笑傲知何故萬里歸來方旦
暮休疑慮大千捏在毫端聚不解犁田分畝步卻能
對客鳴花鼓忽共老安相耳語還推去莫來攔我毬
門路 
<other>丹霞</other>
 不怕石頭行路滑歸來那愛駒兒踏言下百骸俱撥
撒無剩法靈然晝夜光通達古寺天寒還惡發夜將
木佛齊燒殺炙背橫眠真快活憨抹撻從教院主無
鬚髮 
<other>寶公</other>
 來往獨龍岡畔路杖頭暮索閑家具後事前觀如目
睹非讖語須知一念無今古長笑老蕭多病苦笑中
與藥皆狼虎蠟炬一枝非囑付聊戲汝熱來脫卻娘
生褲 
<pb n="376"/>
<other>香嚴</other>
 畫餅充飢人笑汝一庵歸掃南陽塢擊竹作聲方省
悟徐回顧本來面目無藏處卻望溈山敷坐具老師
頭角渾呈露珍重此恩踰父母須薦取堂堂密密聲
前句 
<other>藥山</other>
 野鶴精神雲格調逼人氣韻霜天曉松下殘經看未
了當斜照蒼煙風撼流泉遶閨閣珍奇徒照耀光無
滲漏方靈妙活計現成誰管紹孤峰表一聲月下聞
清嘯 
<other>亮公</other>
 講處天花隨玉麈波心月在那能取旁舍老師偷指
注回頭覷虛空特地能言語歸對學徒重自訴從前
見解都欺汝隔岸有山橫暮雨翻然去千巖萬壑無
尋處 
<other>靈雲</other>
 急雨顛風花信早枝枝葉葉春俱到何待小桃方悟
道休迷倒出門無限青青草根不覆藏塵亦掃見精
明樹唯心造試借疑情看白皁回頭討靈雲笑殺玄
沙老 
<other>船子</other>
 萬疊空青春杳杳一蓑煙雨吳江曉醉眼忽醒驚白
鳥拍手笑清波不犯魚吞釣津渡有僧求法要一橈
為汝除玄妙已去回頭知不峭猶迷照漁舟性懆都
翻了 
石門文字禪卷第十七

<sarticle><article>石門文字禪卷第十八</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>贊</other>
<other>釋迦出山畫像贊（并序）</other>
秦越人之於醫望見知死生老潘之於墨摸索知精
粗蓋其不傳之妙無地寄語默也歐陽文忠公曰小
字遺教經雖不著書者之名然非羲之莫能作也予
閱錢樂道家所蓄釋迦文佛出山像雖不主名然非
道子莫能作也以其筆意之著也樂道人品甚高鐵
書血食之後其沉信痛敬所致像之寄寓決非苟然
拜手稽首贊曰。
 遍大海味具於一滴盡法界身足於纖埃佇思則燈
王之座不能入毗耶之室斂念則彌勒之門彈指即
開惟我鼻祖釋迦和尚初出雪山即示此像以百千
億微塵數身九十七大人之相頓入毫端三昧而幻
此一幅之上垂手跣足頂螺頷絲超然靜深出三界
癡如浩蕩春寄於纖枝如清涼月印於盆池鏤冰琢
雪我作贊詞關空鎖夢夫子其牢蓄之 
<other>漣水觀音畫像贊（并序）</other>
大觀四年春二月戊子之夕病比丘德洪纍然臥縲
絏之中夢至一處庭宇闃然有僧導入室中舉燭視
壁間有鍾山寶公菩薩之像意欣然欲得之而像輒
自墮手中復展視之則化為十二面觀音慈嚴之相
心大驚異遂覺已三鼓矣三月甲辰南州德逢上人
以書來訊且曰吾以衣缽遣僧詣漣水畫觀音像至
其莊嚴妙天下之手德洪追憶前事問其遣僧之日
乃其得夢之夕因自感歎菩薩以大悲等慈哀憐照
臨如是昭著其恩何德以報之惟以筆舌言詞喻海
之深誇日之明耳謹稽首為之贊曰。
 稽首淨聖甘露門無量勝身遍沙界應諸眾生心所
求譬如春色花萬卉西方肅殺憂愁地故住寶陀落
伽山此方教體在音聞故稱名者得解脫一切眾生
殺心盛癡暗不見不發心故現鷹巢蚌蛤中亦作畫
師畫其像菩薩豈有種種心皆其悲願力如是何人
毫端寄逸想幻出百福莊嚴身屹然欲動于光集譬
<pb n="377"/>
如將回紫金山瞭然欲瞬眾生好譬如欲圻青蓮花
蠻奴水王來獻誠想見細雨天花落眾生五濁熱惱
中色欲愛見所熏炙忽然睹此寶月相一切毛孔皆
清淨成此不思議功德皆因上人心所獻願我早熏
知見香願我常披慈忍服願魔障山速崩裂願大智
慧常現前心精遺聞證圓通自然靜極光通達我當
定如觀世音一切眾生願如我 
<other>栴檀四十二臂觀音贊（并序）</other>
予蓄四十二臂觀音菩薩之像如護目睛今以授其
友李天輔又為之贊曰。
 汝意有言枯杌作鬼我心不生髑髏則水乃知妄覺
一法成二湛然圓明百千一耳稽首大士應物而形
隨其小大如谷荅聲千臂執持千眼觀照以無心故
受用俱妙臂如青春藏於化身隨其枝葉疏密精神
唯此瑞相四十二臂不越徑寸莊嚴畢備清涼寶月
或慈或威如欲舉足花輪乘之碧螺之間有佛儼容
如蟭螟蟲巢蚊睫中隱於石間顯出蚌蛤以無礙慈
不擇清濁我觀震旦種性猛利由聞思入甘露滅地
願加被我障盡心開如觀世音無礙辯才我說此偈
萬象合掌何以無礙敲空作響 
<other>華藏寺慈氏菩薩贊（并序）</other>
金陵華藏禪院栴檀慈氏菩薩像相好之工妙天下
而神異靈感未易以一二數居景德寺之後殿舒王
嘗夢像求易居甚切既覺而忘之已而復夢理前事
公夢中固留之像則泣下起而視之真有淚零因大
驚異即迎至華藏之大殿俄景德寺火一夕而燼嗚
呼三災彌淪大千滅壞像豈得久留人間世而痛自
躲免為此兒戲狹劣相耶是蓋護法諸天以像之靈
瑞佑之則然非菩薩意也其不可以不辨稽首為之
贊曰。
 何人寄逸想游戲浮漚間以如幻之力刻此旃檀像
坐令眾妙好秀發千花中天冠束紺髮銖衣絡華鬘
種種妙莊嚴成此功德聚當時億萬種感極則悲號
樓觀出談笑祕護百寶攢如登睹史天如集龍華會
嗟哉像教末羽嘉成百鳥棘生薝蔔林龍神為悲慟
王臣實外護異夢非意思願推明月輪出此蓬勃煙
願回紫金山安置清涼處至今百福相儼然臨人天
神力吁莫測拜起涕汍瀾我諦觀十方實無心外境
自然離依他及與遍計執即今目所見非有亦非無
如像現鏡中非鏡亦非像願入此三昧識心自然明
於十方國土而作大佛事稽首大慈尊證我如是說 
<other>泗州院旃檀白衣觀音贊（并序）</other>
筠州太平泗州院僧元鑒所蓄觀音菩薩之相慈嚴
妙麗靈異殊勝如上天竺所見者問何自得之鑒曰
始有客舟載而至傳數家家輒禍至滅亡者皆畏不
敢迎獨吾迎事之而無異焉余曰昔廬山文殊師利
之像不肯留寒谿而喜隨遠公歸東林金陵彌勒像
不肯住景德而現夢於舒王永居華藏今此像乃獨
樂寓於鑒是皆與菩薩有大因緣不然聖心豈有所
擇而避就之耶為之贊曰。
 我聞菩薩昔因地所供養佛名觀音從聞思修入悟
心心精遺聞而得道見聞覺知不可易譬如西北與
東南而此乃曰聞可遺令人罔然墮疑網龍本無耳
聞以神蛇亦無耳聞以眼牛無耳故聞以鼻螻蟻無
耳聞以身六根互用乃如此聞不可遺豈理哉彼於
異類昧劣中而亦精妙不間斷況我自在慈忍力無
畏解脫獨不然鐘鼓俱擊聲不同知其不同是生滅
而二種聲不相參即是同時寂滅法稽首淨智功德
聚廣大莊嚴悲願海憫我心明力不逮時時種子發
現行如人因酒而發狂戒飲輒復逢佳醞願滅顛倒
癡暗障願獲辨才智慧藏游戲十方微塵剎亦施無
畏利眾生凡曰有心能聞者同入圓通三昧海 
<other>靖安胡氏所蓄觀音贊</other>
<pb n="378"/>
 稽首淨智甘露門稽首無礙悲願海稽首紫金光聚
山稽首心精遺聞地願賜威光加被我摧滅一切夙
障山令我一切剎塵中見此百福如月面菩薩常念
諸眾生譬如慈母憶憐子子若晝夜常念母母子百
劫必相見如針之契諸磁石如雷之文於象牙皆即
自然如是應非諸心識可思量鷹巢現形蚌中出化
為畫女并魚師皆隨眾生心所變一一成辦無遺餘
妙哉三十二應身一十四種無畏力願於一念淨心
現譬如秋月現止水一切眾生見者聞皆入圓通三
昧海 
<other>潭州東明石觀音贊（并序）</other>
長沙馬氏時一夕東城雉堞間光屬天達旦不滅州
人按其處有石臥古井旁半為土所吞其色青瑩相
與發之即大悲觀音之像挹水灌沐妙容慈相忽然
顯露如蓮花之出泥大眾歡呼愛慕之極又如嬰兒
之見母於是建寺號東明初以律興餘百年民恃以
為福田元祐初長老遷公以禪易之未幾棄去今海
禪師自溈山來宴坐於室不蓄粒米倚此像以飯四
方來者崇堂邃宇又加麗焉余聞菩薩之悲願於濁
惡世一切眾生之用處化身為魚米為肉山以足其
欲心今夜半光耀乃其一戲遂與無窮之眾園林花
觀飲食臥具充足耶謹拜手稽首對像說偈曰。
 大悲智光本無礙於一切處常發現豈特夜半瓦礫
間始復爛然上霄漢此邦眾生共勝業時節成熟故
如是譬如日月行虛空水無穢潔皆照臨灰沙若沉
波自寒圜影於中迥殊特稽首妙智光世音是娑婆
界真教體應機而現為說法信心起處說法竟我今
見境得成就亦同音聞獲圓通六根遲速雖不齊要
是一精明所現我知暗相不能昏與彼心精遺聞處
眾塵隔越妄分別常真實中無是事死生之變尚不
改豈有根塵乃能蔽願令持此妙法門於此剎土為
佛事一切聲色熱惱中與眾生作清涼處皈命救世
大悲者願賜威光加被我令我獲無作妙力令我亦
名無所畏令我具無礙辯才令我入一切種智我及
一切諸有情皆如觀音得自在 
<other>空生真贊（并序）</other>
漳南僧慎修游吳中得此畫於敗垣破壁間拂除埃
翳神觀靜深如維摩大士得心解脫時出以示余為
之贊曰。
 以空寂身無所倚依而捉杖藜以靈知心不在散攝
而玩貝葉不舍色聲而證真空與我日用能所心同
於一切處寂入法海如風行空無所妨礙但離二執
圓成普會當慎以修入此三昧 
<other>祐勝菩薩贊（并序）</other>
祐勝聖容菩薩僧也航海而至自北天竺頓息此山
為邦人福田其靈感如呼谷響應捷而至是其善慈
力稽首為之贊曰。
 雷發春曉象牙有花是何因緣而使然耶一切幻物
感以無心不思而合如磁石針況我大士慈善根力
不起於座沛然甘澤千峰青碧環如長城經今幾時
殿閣崇成咨爾邦士時朔薦拜稽首真慈是甘露海 
<other>繡釋迦像并十八羅漢贊（并序）</other>
吾友羅彥勝之室鄒氏嘗得重疾幾死夢群沙門來
慰之已而少瘳乃發心繡十八大士像則頓愈彥勝
以武洞清模本為之格凡五年而成夫人精思天巧
曲盡其妙可以目識不可以言諭也政和五年秋七
月余臥痾石門彥勝室攜十八軸并釋迦如來像來
求贊余自顧貧無以為世尊諸大士供乃以筆語為
之供名曰筆供養云。
<other>釋迦佛</other>
 指以心運茸以針通針針是佛佛佛皆茸十分月滿
萬國春同稽首真慈生女巧中 
<other>第一賓度羅跋囉墮闍尊者</other>
<pb n="379"/>
 霜筠雪竹石磴下安青猊妥尾徐行仰看師則跏趺
顧視空几吐詞如雷侍者無耳 
<other>第二迦諾迦伐蹉尊者</other>
 蒼髯紫鱗上有懸錫玉像金瓶層置立石蠻王跪看
爐煙上直手掐珠輪心境俱寂 
<other>第三跋釐墮闍尊者</other>
 神觀靜深合爪欽視誰設華輪前置淨几髯王捧塔
自何而至中有全身勿安舍利 
<other>第四蘇頻阤尊者</other>
 石床之外老松挺拔玉瓶之中山花自發手持如意
默而說似梵帙不看知離文字 
<other>第五諾距羅尊者</other>
 樹亦求法身當床坐鹿有施心供以山果雪眉許長
舒綰在我默而識之未用驚破 
<other>第六跋阤羅尊者</other>
 兩鬼投書與僧聚語師竊聞之抱膝回顧我心均平
等視諸趣一念捨心即離五怖 
<other>第七迦理迦尊者</other>
 身如蕉虛心如兔止師慈如和侍者笑視毒龍難降
我試彈指便升缽中喜見眷尾 
<other>第八闍羅弗多羅尊者</other>
 坐依胡床手把笻竹偏袒右肩而收一足小僧滌器
師視而笑主伴則殊日用同妙 
<other>第九戍博迦尊者</other>
 此琉璃瓶中迸五色是功德聚善慈根力僧俗儼然
殊跡同道即事之理一體三寶 
<other>第十半託迦尊者</other>
 手雖有拂境以無塵出三毒夢乘五色雲霜露果熟
慈忍現身以空為地立處皆真 
<other>第十一羅怙羅尊者</other>
 閑提數珠背坐危石捉錫山童越樹而劇象銜藕花
來獻法供六根妙同鼻能致用 
<other>第十二那迦犀那尊者</other>
 苾芻捧塔示空寂身於菟對我示心境真手把寶書
而不展玩又示解空文字不斷 
<other>第十三因羯阤尊者</other>
 情無住著袒而憑几侍僧擊磬狻猊臥戲石屏倚天
下迸流水水聲觸眼石光到耳 
<other>第十四伐那波斯尊者</other>
 縱倚箕踞莫不是定毒既止息邪亦自正缽花自香
蒲扇閑把目視雲霄我相未捨 
<other>第十五阿氏多尊者</other>
 巒奴鶴立盆花置前倚杖屈足頷髭蚪然了世間空
獨游理窟石上軍持是吾長物 
<other>第十六注茶半託迦尊者</other>
 心花開敷行象明潔翛然宴坐秀目豐頰萬象之語
六根之功以手搏取置不言中 
<other>第十七難提蜜多羅慶友尊者</other>
 風度凝遠支頤而倦看此寶塔至身出現戲蠻弄毬
引此稚獸萬用不藏如日之晝 
<other>第十八賓頭盧尊者</other>
 夷奴碾茶愚中有慧走鹿臥地動中有止而師持塵
閒坐俯視曾見佛來法法如是 
<other>放光二大士贊（并序）</other>
高安龔德莊出畫軸有二比丘像皆梵帔相好上有
化佛下布兩花熟視之有光影滅沒如日在蒼蒼涼
涼之間於是大驚自失德莊曰始僧繇畫於漢州德
陽善寂寺之東壁自是有光世傳神異唐麟德中有
僧摸之亦有光以授資州牧王紀紀奉之舟行風濤
覆他舟而紀舟進止自若夜泊津次舟人聚語嗟異
有商婦孕踰兩年不乳聞之從紀求摹像禱之一昔
而乳垂拱三年則天迎置內道場光尤猖狂中宗嘉
嘆此為我家瑞唐祚其昌乎今朝治平丁未嘉禾陳
<pb n="380"/>
舜俞令舉為湖州獲之作贊藏為家寶政和六年春
獻於京師有詔摸傳禁中而光猶益奇變京師爭售
之畫工致富者比屋然傳以為地藏觀音之像當有
據耶余曰是觀世音得大勢至像也受記經曰過去
金光師子遊戲佛時有國王威德從禪定起見二童
子生蓮華中一名寶意二名寶上說偈發願而釋迦
如來前身威德王也觀世音得大勢寶意寶上也於
未來世成等正覺則觀世音號普光功德寶如來得
大勢號善住功德寶王如來皆以次補無量壽故作
雲間跏趺之像僧繇殆非畫師也德莊撫手笑曰當
為我贊之。
 人趣可學道乃為婬事苦生那落迦中方無婬欲樂
眾生如犛牛愛此貪欲尾異哉兩童子藕花中化生
對天龍鬼神作大師子吼我若從今始起於貪欲心
是則為欺誑十方一切佛以是因緣故證色身三昧
我亦於今日復作師子吼若從今日始不斷貪欲心
是則為滅絕十方三世佛願如二大士持心等虛無
太虛有殞壞眾生界有盡我此願不盡稽首平等慈
廣大同體悲於剎剎塵塵證我作是說 
<other>杏殼觀音菩薩贊（并序）</other>
龍舒演上人持鴨腳殼中銀杏木所刻觀音像莊嚴
妙麗如無邊春隨好光明塵塵具足稽首為之贊曰。
 對現色身色身三昧如無邊春透塵透海使諸眾生
道與神會知寂滅法不以身礙隨欲觀者非小非大
此銀杏殼纖穠向背百福莊嚴千花自在稽首大慈
如大地載如皎空月無所覆蓋舍精進幢如堅剛鎧
太虛殞消我願不退 
<other>李伯時畫彌阤像贊（并序）</other>
政和八年五月十五日宜春黃先之攜李伯時所畫
阿彌阤像來東山為示余觀伯時畫多矣大率顧陸
之意意不盡態故不施五色而伯時知之耳問其所
得曰李仲元仲元中為裒法官以遺所厚善者先之
苦求得之余諦視其筆跡非今輩所能為其為伯時
之筆審矣稽首為之贊曰。
 以慈為室以忍為衣法空為座示同體悲四十八願
為世所歸如日沒時鳥接翅飛大哉甘露妙法總持
令我觀門洞開坦夷諦見自心妙絕知思是皈依處
真不思議律我意馬使不妄馳光明現前見白蓮池
不假中陰屈伸頃時欣然化生如八歲兒何以至此
請審思之皆我精進想力所持稽首妙湛不動巍巍
令一切眾絕癡暗疑有同願者但瞻導師脫然蟬蛻
出五濁泥 
<other>漣水觀音像贊（并序）</other>
世傳漣水賀生所畫觀世音像不減唐吳道子晚以
法授其婿陳守安守安遂以其畫名世政和七年五
月初吉佛鑑大師因公出其畫示余精深之工曲盡
其妙可以目追心數其巧要不可以言得也謹拜手
稽首贊曰。
 聲音語言形體絕何以稱為光世音聲音語言生滅
法何以又稱寂靜音凡有聲音語言法是耳所觸非
眼境而此菩薩名觀音是以眼觀聲音相聲音若能
到眼處則耳能見諸色法若耳實不可以見則眼觀
聲是寂滅見聞既不能分隔清淨寶覺自圓融以無
執故則有光雖有千臂如兩手以無分別故寂滅雖
有千手如一身既無分別亦無執雖有千眼兩目同
故稱光音寂靜音及觀世音三種異稽首對現妙色
身遍一切處如虛空妙哉此像非筆畫厭足佛子欣
慕心藕絲銖衣春霧白覆此隨好光明聚一切眾生
熱惱滅我手方捨甘露枝唯佛子因心清淨如水澄
澈月清亮借於畫工百巧伎如暗室眼以燈見了知
此畫非工有謂燈能見其可哉我無此像乃能贊如
眼見物不自見自能說偈不蓄像眼有見矣燈亦可
願持此大解脫門施眾生作無所畏世世得無礙辯
<pb n="381"/>
才稱贊觀世音功德 
<other>印上人持觀音像來乞贊余曰率伯時畫也為
作此贊</other>
 稽首淨勝光明聚無礙慈忍精進幢清淨圓滿萬星
月分身如影分千江佛子心如涔蹄水隨其清濁現
影耳從來但聞一月真是影何從有非是寒松瑟瑟
哀霜風愛此贊辭章句同佛子正當以身讀即滿追
求顛倒欲 
<other>衡山南臺寺飛來羅漢贊（并序）</other>
舊說太平興國初武牢沙門惠了游廬山宿於雲居
寺中夜聞呻吟甚苦及旦視之有僧雪眉而臞臥腥
臭中見了涕泣指其瘡曰當奈何了惻然憐之為留
五日洗摩傳藥甚有恩惠踰年瘡愈謂了曰我家南
嶽子他日遊湘中當過我於石崖峰下探懷出紙裹
付了了送至西嶺訣別而還視裹中乃瘡痂為屏除
臥處亦皆瘡痂也心惡之俄成熏陸投諸火中有異
香了心駭異之明年春南來果逢雪眉於國清山路
間倚杖而笑曰來何暮也相與坐青林之下語笑歡
甚了問石崖峰安在雪眉以手指之俄失所在於是
了乃悟其為聖賢也悵恨彌日至方廣寺入羅漢堂
而雪眉乃在十六像中了殊大驚喜躍逗留久之後
至南臺見昔同學道普者為敘說其事有童子方掃
除聞之停帚參立曰今日添香殿廡間羅漢輒剩一
身了亟往視之即方廣所見雪眉塑像自是號飛來
羅漢了後還雲居以瘡痂葬西嶺為壇其上今號羅
漢壇如來世尊曰如今世間曠野深山聖道場地皆
羅漢所住持故世間麤人所不能見夫豈不然哉皇
祐間泉南僧谷泉隱居芭蕉菴有異跡嘗自後洞負
石僧像至南臺而像無慮數百斤後人誣此僧為飛
來羅漢非也余不可以不辨宣和元年春余與大梁
郭中復彥從來遊彥從問像所從得因為敘之而長
老昭公請為書之贊曰。
 惟毗尼藏稱性之印印一切法無有少賸而此尊者
跏趺不瞬外寂中空幻滅都盡諸佛子等勿故起妄
於是像中作去來想昔本不來今亦焉往即一切法
離一切相如一月真無二無別於眾水中同時見月
像非異同月豈生滅以應緣故光影清絕鍾山眾泉
石井異味靈隱眾山小嶺異翠此嶺此泉皆飛而至
示根境法其實同體如此大士諸法成就南嶽廬山
宴坐馳走而事藏界隨處而有雖證無生亦不滅受 
<other>無為山十生觀音贊</other>
 死生二法了無實相世駭異之墮顛倒想公獨不然
十生一念化緣之跡皆可考驗一切聲音當以眼聽
俱不相參以本寂靜要如菩薩色相對現何以必之
我有大願 
<other>第十五祖真贊（并序）</other>
迦那提婆尊者為十五祖傳佛心印猶以眾生不能
信受其言為憂乃訴於大自在天像曰願神賜我使
言不虛設嗟乎道之難行非獨今也稽首贊曰。
 石彪肉醉木駒夜嘶我此三昧非識情知應緣而現
不落思惟是故缽水以針投之如仲尼韶如子期琴
又如蕭何而識淮陰無言可寄無跡可尋粲然現前
傳之以心穴像之目我豈慢神指樹之耳我知其因
物我如是所立皆真隨其妙用見我全身稽首真慈
為僧中王如萬星月見者清涼尚以眾生不信為傷
蓋盲者咎非光掩藏 
<other>六世祖師畫像贊（并序）</other>
余竄海上三年而還館於筠之石門寺悲叢林之荒
寒念祖師之標致不自知涕流也作六世祖師贊錄
以寄昭默禪師以見其志云。
<other>初祖</other>
 妄想無性證不滅受前聖所知轉相授手風煙花開
器界以形霜露果熟王子乃生護持佛乘指示心體
<pb n="382"/>
但遮其非不言其是嬰兒索物意正語偏哆啝之中
語意俱捐 
<other>二祖</other>
 頂峰朝露神光夜生堪任單傳荷擔上乘自尋其心
不見歸宿如視環輪求其斷續用獄除間履瘦知肥
婬坊酒肆盡其塵機雪中斫臂願續佛壽兒孫聞之
豎毛呵手 
<other>三祖</other>
 六道暗昏不礙明潔毫釐弗差證甘露滅但赤頭顱
特諱名氏離見超情欲盡世累潛谿海山麻衣風帽
翩然往來被褐懷寶精一其誠聲名俱捨後世丘墳
猶無知者 
<other>四祖</other>
 破頭峰下龍象雜遝衣付小兒道傳嬾衲乃爾相違
求人為法天書至門堅臥不荅念諸眾生捕風捉影
十地治之猶未蘇醒師發笑曰何必眩瞑但勿強名
自然無病 
<other>五祖</other>
 觀前後身兩鏡一面左右對之三者頓現今非昔是
增金以黃昔非今是謗沉無香已絕死生豈纏老少
全機現前常明而妙夜江佐舟吾今渡汝句中之眼
如水有乳 
<other>六祖</other>
 是風旛動眼自遮護非風旛動心則顯露是謂曹谿
顯及要旨欲證之者勿留汝意暫時斂念妙寂了然
汝自受用密非我邊負石春糧趁獐逐兔鏡中之空
欲尋無路 
<other>寶公畫像贊</other>
 水月道場嚴淨久空華人世落殘餘骨埋龍阜誰名
寶卻在鷹巢不姓朱 
<other>棗柏大士畫像贊</other>
道之深妙不可以義得故設彖象以盡其旨心之精
微不可以言傳故指事法以傳其妙惟棗柏大士深
入此三昧故謹稽首為之贊曰。
 鬚眉如畫頎而美風神如秋氣奇偉平生歸宿東北
方長勞動中寂而止翛然跣足散衣行智智用中不
乖體帝王家生得自在壽量不書絕終始虎受使令
心境空女為伴助憎愛棄冠巾傳心即俗真方隅示
法即事理只將棗柏薦齋缽我來閻浮非著味自然
光明生齒牙我談辭章皆實義佛子授汝以顯訣一
言便足超十地隨順無明起諸有若不隨順有離異
聖賢酪生凡乳中只由觀照戒定慧是謂大士同體
悲令我頓入一切智作大佛事遍塵剎華藏界中容
頓轡以空為坐禮十身以願為舌說千偈如以花說
無邊春如以滴說大海味稽首世間妙蓮華願常清
淨出泥滓 
<other>永嘉真覺大師真贊（并序）</other>
永嘉尊者初閱維摩經發明心要欲定宗旨遂造曹
谿印可於祖師一宿而去世咸以一宿覺名之余讀
其歌辭究其履踐如尺圍鑰合未嘗不置卷長嘆想
公之為人碩大光明壁立萬仞而視今之學者寒酸
瑣細紛紛蠢蠢宗教興衰於此可知矣贊曰。
 情根無功意識無作現量圓成見聞知覺如鏡受燈
光無壞雜烈火焚燒河流湍逝谷風怒號大地依止
俱無知思亦復如是此涅槃門如鼓塗毒曹谿撾之
聞者僵仆以椎授公萬像驚縮光明之語粲如日星
精嚴之行清如玉冰唯不傳者與空相應我初學道
如握與拳晚乃覺之如手安然有時而用搏取大千 
<other>百丈大智禪師真贊（并序）</other>
馬祖大寂禪師已化塔於海昏之石門師廬其旁既
久衲子相尋日增於是厭山之淺乃沿馮水而上至
車輪峰之下與希運惟政火種刀耕而食遂成法席
余崇寧四年春至山中獲瞻遺像雖冰枯雪老若不
<pb n="383"/>
勝衣而神氣峻邁如未度世謹拜手稽首為之贊曰。
 以實問荅空可青黃以意求道神落陰陽陰陽不測
脫略陰界青黃摸畫果因不昧我有大機佛無密語
如師子王露地方踞稱性文字隨分叢林如以妙指
發和雅音同世之波壽九十二護持心宗諡曰大智 
<other>大達國師無業公畫像贊（并序）</other>
余初讀公之語悚然異之及考其行事若尺圍鑰合
然於是自恨不生公時與之游又恨公不並生於今
以見大法將季之際其徒有大可愍笑者拜其像而
贊曰。
 以如是觀覺知見聞性等太虛卓然而存示其身世
如空忽雲應緣上洛寄名李氏在齠齔中儼大乘器
坐必跏趺行必直視十二落髮二十受具能於諸佛
放身命處解衣磐礡從容笑語江西指佛即心最的
初亦不然回首乃識如眼照物了證無惑燕坐并汾
聲動天壤有所問詰戒莫妄想兩朝致敬累召不往
終不得已別道以行蓋視死生洞若戶庭出入去來
物莫能嬰眾生拘囚如蠅唾污公如香象卓立回顧
擺壞韁鎖自在而去公之所養一至於茲人英僧傑
龍章鳳姿諡曰大達憲穆之師 
<other>赤眼禪師畫像贊（并序）</other>
士之學必有功名之羨方其銳於立也平居議論展
拓所畜若可以唾手而取及其臨事能卓然不外其
言者蓋鮮矣豈天下之事論之必易而成之必難也
哉蓋中人之情喜榮樂而厭勞苦惟其如此故其志
不足以經遠功名難事也勞苦易厭者也遭易厭之
勞苦而取難事之功名又非上智之姿而成之鮮蓋
亦無足怪者傳曰志者事之竟成也士之不足以知
此故疑眩敗亡如此赤眼禪師志於道者也初人視
師目有重瞳其貴不可言師大懼因昧其目選遁巖
石間如禍之在己嗚呼從事於功名者咸以榮樂勞
苦為異而忻惡交戰於胸中禪師以從事於道故不
知榮樂勞苦為異而得擲於身外自非真誠以大悲
智為眾生依者疇能及之吾故仰其風而恨異世不
得與之游乃為之贊曰。
 森森禪林公特秀出輕世急道不可跂及遺風至今
秋霜烈日我初瞻像再拜稽首一室嚴冷如虎方吼
嗟余寡助乃生公後忍視大法陵夷末運奴婢小人
利欲迫窘冀公一吒腦破膽隕嗚呼公乎再見無由
冗欀方熾何時云休願起公死從之以游 
<other>破灶墮和尚贊（并序）</other>
余閱傳燈愛老安之子所謂破灶墮者深證無生恨
不與之同時而生也紹聖中再游廬山見其像而贊
曰。
 嵩山屋老灶有神民爭祠之日宰烹師與門人偶經
行即而視之因歎驚此唯土瓦和合成是中何從有
聖靈以杖敲之輒墮傾須臾青衣出笑迎謝師為我
談無生言訖登空如鳥輕門人問之拜投誠伏地但
聞破墮聲君看一體情非情皎如朗月懸青冥未證
據者以事明鞭草血流石吼升涅槃門開見戶庭老
安憐兒為作名金屑雖貴翳眼睛 
<other>永明禪師真贊二首（并序）</other>
永明智覺禪師乘悲願力示生震旦傳佛心宗為法
檀越其宏名辨才學者依以揚聲議論言句浩如山
海余漁獵其間餘二十年至其妙處輒能識之如鵝
王擇乳無有遺餘蓋嘗自志其鄙陋直欲追禪師逸
駕為之伴侶以游十方國土作大佛事尚未晚也謹
再拜稽首為之贊曰。
 三界種性有萬妍醜生順死逆夢夜想晝往復無間
聲度垣牖皆依末那戲論成就而末那體無作無受 
 譬如空花實無而有一念了知光明通透我如是見
無有錯謬是為心宗祖佛授手孰振頹綱秀傑奇茂
稽首永明月臨星斗 
<pb n="384"/>
 以公風神為我律度交神見之是真保護 
<other>陳尊宿贊</other>
 雲門臨濟一龍一夔嗣存參運皆公使之叢林米嶺
眾不滿百僉一典客覺有難色即袖手去古寺閒房
織屨養母自含其光欽其遺風秋滿鬚髮唯不少貶
是真弘法 
<other>臨濟和尚贊</other>
 一句中具三玄一玄中具三要腦後見腮村僧向上
更有一竅 
<other>長沙岑大蟲真贊（并序）</other>
余游長沙至鹿苑見岑禪師畫像想見其為人昔如
來世尊語阿難曰汝元不知一切浮塵諸幻化相當
處出生隨處滅盡幻妄稱相其性真為妙覺明體龍
樹菩薩曰諸法不自生亦不從他生不共不無因是
故說無生以佛祖之辯談法之妙其清淨顯露如掌
中見物無可疑者而末世眾生卒不明了者蓋其迷
妄之極非其所聞之習故也禪師憫之故於所習之
境譬之曰若心是生則夢幻空花亦應是生若身是
生則山河大地森羅萬象亦應是生大哉言乎與首
楞嚴中觀論相終始也禪師大寂之孫南泉之子趙
州之兄開法於長沙之鹿苑當時衲子倔強如仰山
者猶下之而呼為岑大蟲為之贊曰。
 長沙大蟲聲威甚重獨眠空林百獸震恐寂子兒戲
見不知畏引手捋鬚幾缺其耳大空小空是虎是你
如備與覺可撩其尾嗟今衲子眼如裴旻但見其彪
安識虎真我拜公像非存非沒百尺竿頭行塵勃勃 
<other>清涼大法眼禪師真贊（并序）</other>
余元符初至臨川承天寺寺基宏壯可集萬指而食
堂蕭然殘僧三四輩而已因讀舊碑乃知為大法眼
禪師開法之故基影堂壁間畫像存焉神宇靜深眉
目淵然而英特之氣不沒豈荷負大法提挈四生者
其表故如是耶稽首為之贊曰。
 非風幡動非風鈴語見聞起滅了無處所何以明之
俱寂靜故此光明藏平等顯露由本無明愛欲慳妒
如隔日瘧痛自遮護有能了者即同本悟索爾虛閑
隨緣靜住一切仍舊自無染污為物作則嶮崖之句
不可犯干如大火聚 
<other>玄沙宗一禪師真贊</other>
 根門有功則是心外見法用處換機則是問時有荅
問荅交馳摸索大道心法對峙破碎真如異哉此老
超出兩途亡僧面前波全露水猛虎須畔光自照珠
衲僧不識如井覷驢 
<other>雲門匡真禪師畫像贊二首（并序）</other>
富鄭公家所蓄雲門匡真禪師像僧元靜移寫其本
藏於鍾山大觀三年六月余獲拜觀焉稽首贊曰。
 見流滔天公峙如山壁立萬仞捍其狂瀾可望而卻
不可覽攀犀顱虎眸美髯繞頰雲辭電機霹靂為舌
邪宗墮傾魔膽破裂須臾清明光風霽月叢林驢騾
蹴踏龍象不可系羈逸氣邁往我不得濟大地是浪
忽然現前清機歷掌 
 阿羅漢有三毒捺落迦沒杷柄咄哉黃面淛子一生
喫著不盡 
<other>南安巖主定光古佛木刻像贊（并序）</other>
僧彥珣自汀州來出示定光化身木刻像平生偈語
百餘首皆稱性之句非智識所到之地真雲門諸孫
也珣求贊辭力甚謹再拜為之贊曰。
 秦時𨍏轢如刀口希廓然見前石火莫追法於是中
不著思惟舉既不顧咦之而往天中函蓋目機銖兩
久雨不晴清機歷掌孰傳其要絕塵逸群深明二子
詳豁諸孫維定光佛出豁之門以真如用使令萬象
反易黠魯縱奪雨暘洗癡暗目回顛倒想示汝語言
一切智畏如月入水如風行空無所妨礙贈以之中
我復憐汝智愚未識方其死時謂是生日如光照珠
<pb n="385"/>
如甜說蜜 
<other>毛氏所蓄巖主贊</other>
 此像為誰天中之尊道傳雲門為四世孫白帽蒙首
鬚髯繞頰見之清涼洗煩惱熱以偈為檄指撝造化
詩迺辦兩出於咄嗟以境惟心往復無間是故死時
亦生之旦怒猊乳虎亦生敬虔何以致之真慈則然
南率古巖形如側罄稽首定光千江月影 
石門文字禪卷第十八

（佛歷二千九百四十八）年紀次辛酉（陰）歷（九）月（初一日）竣工
（中華民國十）（陽）（十）（第一號）
　　　常州天甯寺刻經處出資刻此全部
　　　　　　　　　　經理清鎔謹識
　　　　　　　　　　湖北陶舫溪刊

<sarticle><article>石門文字禪卷第十九</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>贊</other>
<other>小字華嚴經贊（并序）</other>
蜂房於梁間以漆液固其蔕鵲巢於木末累百日而
後成彼曾何知而經營之妙積累之功若習藝之神
蓋其靈明廓徹不思議之力雖昧劣飛搖之中而具
足成就弗差毫末況首出萬物應物而能言者乎昔
有梵僧來自五天見晉宮闕崇麗歎曰是與忉利天
何異但彼道力所成而此直業力耳余竊笑之是安
知我此妙力出生太虛容受寰宇曾何天上人間樓
觀之足云哉道人栖公憫世迫隘就其所欲書大方
廣佛華嚴經於方冊中其輕妙可以一掌置開編蠕
蠕如行螘熟視之其橫斜曲直重交反仄曲盡其妙
不翅如擘窠大書觀者填門歎未曾有佘欲稱贊是
無作之功乃說偈曰。
 我聞尊者龍勝師應供曾入娑竭海龍宮微塵妙章
句目所一瞥輒能誦流於五天及震旦為熱惱中甘
露門唯道人棲出其後願力猛利思精特能於方策
紙墨間書此大經十萬偈誦於蝸舍巢庵中了然如
在龍宮見觀者種性有差別愛慕皆生殊異想要當
諦觀一塵中亦有無邊妙經卷昔有智人破此塵十
方世界一切說以名塵故非斷空而可破故非寔有
了此兩宗妙法門亦攝一切契經海譬如困臥俄頃
際夢中所歷更千載乃知一念圓古今真實際中法
如是一微塵妙不可測當知一一塵亦然譬如天帝
網明珠珠體瑩然俱照徹一珠具足諸網珠一一珠
中同遍入我今以此金剛句壞滅彼眾下劣想使悟
塵中含此經奚方冊中乃驚異咨爾山君河樹神各
各當憶本願力要當勇猛勤守護勿令邪念輒蠹侵
毗藍風吹須彌盧劫火焚燒大千界為攤此經一切
處使其涼曝各得所我此現前佛子等作是觀者名
正觀稽首十方調御師剎剎塵塵為作證 
<other>小字金剛經贊（并序）</other>
瓊上人以飽霜兔毫數莖束為筆其銳如麥芒臨紙
運肘快等風雨書金剛般若經於兼寸環輪中望之
團團如珠在薄霧間即而視之其行如人挽髮作煙
鬟自非思力精微何以臻此哉為之贊曰。
 昔有佛子根猛利能觀空性則是色欲顯空色不思
議仰空書此金剛句至今風雨被原野諸樵牧者集
其下乃知肉眼不能見譬如水中有鹽味唯道人瓊
思精奇能觀色性即是空視此纖管大如椽揮翰如
行九軌道故於兼寸環中備足廣大言說身世人可
見不可讀譬如嬰兒親崖蜜我於此經能證入初中
後善三法門忽然落筆如建瓴不復現行生倒想由
色空觀入諸境奏刀肯綮無全牛盡持此法施群生
甚微細智願同證 
<pb n="386"/>
<other>臨川寶應寺塔光贊</other>
 維寶應寺律師寶覺大士慕寂修大殿之崇成妙天
下之壯麗有光夜現于塔萬眾為之作禮光雖不言
而意傳蓋旌功德之殊異客疑余之言曰光不言則
是光嘗言塔意傳則是塔有意寧有是理余曰佛以
光為舌說華嚴之法門又以塔為耳聽法華之妙義
所以明根塵之同源而情與無情之不二也嗟眾生
之顛倒分色身之臭味苟返流而證真遺六用而俱
棄非特塔光而已一切諸法皆如是故葵藿向日而
回旋磁石與鍼而冥契空桑能孕賢聖山嶽解呼萬
歲夫豈不然哉客曰塔廟之在震旦者不知其幾胡
為皆無光見而此塔獨爾耶於是甘露滅笑曰譬月
之在天影落眾水水濁則月隱水澄則月現月故常
明而以水之濁清故見不見爾吾以是知此邦民信
心清淨所以致此奇瑞我作贊辭非止見聞隨喜又
以為翰墨之游戲也 
<other>東坡畫應身彌勒贊（并序）</other>
東坡居士游戲翰墨作大佛事如春形容藻飾萬像
又為無聲之語致此大士於幅紙之間筆法奇古遂
妙天下殆希世之珍瑞圖之寶相傳始作以寄少游
卿上人得於少游之家二老流落萬里而妙觀逸想
寄寓如此可以想見其為人余還自海外見於湘西
謹拜手稽首為之贊曰。
 唯老東坡秀氣如春游戲翰墨撾雷翻雲偶寄逸想
幻此沙門了無一事荷囊如奔憨腮膰腹行若不聞
眾生狂迷以利欲昏如一器中鬧萬虻蚊吾未暇度
駝臥猿蹲傲倪一世隨處乾坤 
<other>出檀衣贊二首</other>
 古佛身上衣佛佛相付授慈母愛兒心鍼鍼自成就
是故吾雙峰自少至白首護惜如鏡奩一塵不敢受
何以出檀名此時無別慮如持油缽行如躡獨木渡
永懷毗尼藏一旦成萬古紛紛五群眾來觀亦頂禮
平時放逸心化作額間泚將見衣匣前泚流似江水
咨爾淮山神守護當奉職無使塵涴侵無使雲潤濕
諦觀不敢瞬心折三歎息 
 此出檀衣慈母授我不敢手撲矧敢覆臥五十餘年
儼臨清眾寒暑不易盡形受用師後當知商那和老
於母腹中披九枝草 
<other>傳衣閣贊</other>
 達磨信衣轉相傳付四傳至今今以付汝受授惟艱
命如懸絮法遍沙界此衣乃住想見峰前父子相語
唯僧行月以閣其處坐令朱欄環達雲雨 
<other>栽松道者真身贊</other>
 生死變滅如漚在海無有處所浩然茫昧而此老人
游戲自在出死入生初無限礙譬如壯士脫袍著鎧
令鎧與袍儼然相對是故山中兩身俱在凡夫眾生
為眼所蓋為抉其膜使生光彩 
<other>定身巖贊</other>
 淮山深處容我卓錫樹下經行巖間宴寂六十餘年
脅不至席天子三詔掉頭不應知不可致南向加敬
山搖海驚天空地迥後代兒孫則反於是如乳中蟲
貪嗜世味我尋其跡為隕涕淚 
<other>五祖慈覺贊</other>
 龍湖山上霹靂馬駒潭畔門庭千聖莫能窺測十地
望崖震驚霜露果熟推出白蓮峰下芬馨不受聲名
控勒逸群勝氣英靈試問是何宗旨東山雲霞空青
海堂室中神穎汾陽直下雲仍 
<other>癩可贊</other>
 父伯固兄養直父超絕兄豪逸家世風流稱第一二
祖名三祖疾名是虛疾是實詩成舌頭翻霹靂 
<other>醉僧贊</other>
 我愛龍眠老居士筆端談笑了萬事君看一時拈破
筆畫作醉僧醒時意此是沙門絕妙門不妨隨處有
<pb n="387"/>
乾坤曚滕流涎枕臂臥破柱疾雷殊不聞 
<other>石霜普照珂禪師贊</other>
 漆瞳照座骨相巉巖橫拈麈拂寒擁雲衫五住名剎
道振湘南是誰之子親見雲庵 
<other>疏山仁禪師贊</other>
古老衲住山多託物寓意既自游戲亦欲悟人如紫
胡之畜犬道吾之巫衣端笏獨雪峰歸宗西院皆握
木蛇故雪峰寄西院偈云本色住山人且無刀斧痕
余元符間至疏山見仁禪師畫像亦握木蛇嘗有問
者曰和尚手中是什麼物荅曰是曹家女因歎其孤
韻超拔能清涼熱惱為作贊曰。
 三支習氣其毒熾然熏烝識心盤屈紏纏眾生不明
橫生疑怖忽然見之輒自驚仆空花世間本離生滅
廓然十方露其窘穴唯矬師叔是大幻師與奪萬法
自在娛嬉乃知大千皆公戲具手中木蛇是曹家女 
<other>汾陽昭禪師真贊</other>
 維摩杜口釋迦饒舌動容顧瞻非默非說雖宣一字
不露點墨稽首汾陽千聖同轍 
<other>翠巖真禪師真贊</other>
 我方涇渭同流笑中軟頑滑頭為君人境俱奪鬧裏
白拈巧偷如水洗水相樓打樓從來脫略無窠臼接
得南泉嗣趙州 
<other>慈明禪師真贊（并序）</other>
鍾山僧遠庵居五十年而二十年掬澗而飲長安窺
基三車隨行而一車酒胾逍遙羅什口析妙義而畜
靡嫚之倩曰吾有欲障清涼澄觀已任大教而畏五
色糞且以十願律身是四比丘者舉人類精奇風流
相映何其制行乃爾相戾耶蓋知其所同者道所不
同者跡故其所履正權異救時存道皆非苟然使其
無權時之智則教之延遠要未可必也傳曰神而明
之存乎其人非特為教者為然則傅大士其悲智所
施亦然也故吾慈明禪師汾陽昭之嗣黃龍南之師
南之玉立有清涼之風昭之精嚴挺鍾山之操而公
獨平等逆順嬉戲垢污甚於基什而其道能支臨濟
與日月爭光真不纏凡聖超然不測人也自公化去
六十年而余始至其廬拜其塔瞻其像稽首為之贊
曰。
 緣生諸法名體絕如空字身水魚跡是無相門緣寂
宗一切智智差別海公於是中如法船汎然出沒無
所畏使諸游者心泰定種種驚怖成虛空平生神兵
雙不借玄機不動萬象驚而公宴坐不言中諸有求
心如古井鈍根阿師終聽瑩法味迷醉如惺惺矍然
奮迅為一戲句裏明人揳出揳紫金鎖骨眠空山吁
嗟音容不可覿當知其聲如雷霆稽首慈明常出現 
<other>郴州乾明進和尚舍利贊（并序）</other>
余觀崇進和尚舍利於南嶽福嚴寺炷香臨盤以箸
點之隨箸而升如露之將零投于脆缾彷佯而行如
魚之在淵又觀其畫像方頤揕口神情靜深若不可
犯干者門弟子惠覺謂余言吾師衡陽伍氏子早依
南臺正悟然禪師落髮焉受具游方餘三十年所至
以荷眾稱福嚴長老保宗新其寺殿閣宏壯妙天下
師寔董其事郴州以乾明寺命師居之而弗演法或
問之曰我第與衲子作粥飯主人耳其敢荷此事而
天姿直亮寡言笑道具余不置一錢牧眾以公攝物
以慈以故道俗歸之如雲退客香山元符三年五月
十二日順寂壽七十有七臘五十有五臨終謂眾曰
我即死達旦便當火之以灰投江中勿稽留也魔事
將戲汝曹矣言訖而寂眾不忍留兩夕梵唄郡吏遽
至責以慢禮悉拘系其眾因相視驚異魔事之言有
徵也荼毗之日天地清明燼餘得舍利甚多觀者爭
分之至漬汰所焚之地有得之者筠谿曰生有志行
神化不亂可也火風壞滅殊異發生可也而一官吏
至乃能前知豈偶然也哉乾明所養至此弟子又能
<pb n="388"/>
事之如生久而不忘有古高僧之風為之贊曰。
 李廣射虎石為之穿耿恭祝井涸為之泉忠孝所致
如響荅焉公亦何為飢餐困眠人初莫測公豈自言
戲為火浴朽者明鮮舍利粲粲玉碎珠圓乃至所養
蓋其云全天全之妙非麤不傳如春在花如意在絃
嗤嗤橫目氣凌雲天死未及寒化為腥膻矧投于火
不作腥煙安有萬手收此精堅維德之一垔所拳拳
死生之大卒莫能遷公初設心唯此是專不祈人知
人趨如川終必有驗理之固然我作贊詞豐碑以鐫 
<other>南嶽彌阤和尚贊</other>
 與之食則食與之衣則衣無衣衣木葉無食食土泥
為人汲樵牧僅存骨與皮其道不可致天子南向師
出家有如子我亦著伽梨 
<other>宣律師贊（并序）</other>
余游總持寺基大師以宣律師像為示旁有多聞天
王太子上足玄暢唐咸通三年筆也基求贊贊曰。
 此毗尼藏三世完堅願王手封款識具全死生之烈
不能變遷何以至之正知則然何人逸想以筆墨傳
跏趺俯視頹然深淵天神護持弟子敬虔我拜稽首
淚滴九泉法道陵夷障雲蓋纏乃於是時瞻此釋天 
<other>嵩禪師贊</other>
 歐陽之學師宗於世其徒喧闐攻我以喙童首儒林
氣索力屈公於是時粹然一出天縱之辯武庫縱橫
璜璣捍我如護目睛義如串肉理如析薪一時名譽
聳動縉紳世尊舉身毛孔俱笑如公語言筆下皆妙
六物不壞未易致詰豈其踐履明驗之力宗教之衰
河壞山摧冠巾緇衲其寒如灰拂拭塵翳見冰雪容
拜起而喟涕落無從 
<other>雲庵和尚贊三首（并序）</other>
雲庵出黃龍之門為臨濟九世孫種性殊勝契悟廣
大指示心要辯如曹谿決擇教乘論如棗柏作為偈
句辭如寶公履踐明驗精如永嘉退居雲庵時已七
十餘幻滅都盡惠光渾圓可以想見其遺風餘烈門
人德洪謹拜手稽首為之贊曰。
 於自住境見與見緣如夢能所如蜜中邊惟具正眼
入此三昧如妙蓮華出緣生海祖師活意如來密機
成就眾生如鶤鵬飛使其自化不由他悟秀出叢林
光于佛祖趨滅陝右誕生江南暗中五色天下雲庵 
 槁容而毳衣殆不逾於中人而於祖道顛危之秋勃
然而中興知我亦何幸自幼及壯出入其戶庭俯仰
其藩籬而其道德之精華未能略窺其毫微譬如戴
天履地於終日而其高明深厚所不能知惟聞孔子
之歿一百年而生孟子釋迦之寂二千歲而有禪師
拜手稽首堂堂乎三界之依者耶 
 三玄銓量設選佛科邪師壞之付授外訛以陷虎機
擊其頹波不動聲氣怖走天魔 
<other>潛庵源禪師真贊三首</other>
 十年積翠侍立學得眼橫鼻直平生氣壓叢林問著
左科背聽一庵深藏霹靂舌從教萬象自分說百非
四句無處蹲孤風照人眾星月 
<other>僧求潛庵贊</other>
 德臘俱難及一庵江寺隈敢稱少室後親見老南來
鬢雪殘零盡心花爛熳開若言只這是九尾似黃能 
<other>游龍山斷際院潛庵常居之有小僧乞贊戲書
其上</other>
 趙州只有一個齒潛庵一個恐不趐雖然下下都咬
著鹹酸自分鹽醋味龍興古寺曾閉門斷際雲孫第
十世勸人莫信馬大師一口吸盡西江水 
<other>靈源清禪師贊五首</other>
 辯如玄沙有邊幅韻如睦州出風骨默然而說心自
昭八荒光明寄毛粟獨立南榮山嶽峻臨濟欲傾不
敢覆笑橫玉麈氣如春一堂嚴冷天魔哭 
 衲子無處摸索畫師筆筆畫著山僧醉眼難憑付與
<pb n="389"/>
眾人彈駁似則打殺靈源不似幀子燒卻 
 魔外如驚濤大願真砥柱生與海眾同沒與海眾處
兀然引帶笑不言從教大地山河語 
 風度凝遠杳然靖深如春在花如意在琴雖甚昭著
莫可追尋蹶起臨濟如磁石針 
 披衣肯來奔百川而地喘袖手歸去碧一天而電收
閉門無個事兀坐青兩眸喝月倒行前日令呼山入
坐上簾鉤 
<other>雲蓋智禪師贊</other>
 洞徹汪洋高明廣大如天蓋空如月出海宴坐一室
不動客＆CB21734;而使衲子望崖而退此其整臨濟頹綱之
大概也至於不得已而有言則若邵平瓜甜而根蔕
苦羅生隱身而露衣帶欲得靈妙常令不暗復不昧
此余見之而必再拜也 
<other>雲蓋生日三月初七報慈僧持真求贊</other>
 平生脊骨生鐵鑄就關門理鉏揎起兩手禪者見之
立不敢久問未及荅已欲返走如老黃龍機鋒如英
邵武健叟如雪峰之嶮如百丈之壽末後報慈寺中
笑中打箇筋斗試問是何宗旨代云合取狗口 
<other>黃龍草堂清禪師贊</other>
 黃覺晚子死心季弟住黃龍山為十二世青春無背
面空花有根蔕欲識晦堂背觸拳寒到黃河凍連底 
<other>香城瑛禪師贊</other>
 黃龍三關初豈拒人見者佇思剩卻法身祐公掉臂
直截悅公追之絕塵維瑛寔兩公之後觀其滿腹精
神木床足折續之以薪則三十年後當令天下聞之
甚富見之甚貧也 
<other>龍城智公真贊</other>
 奉持毗尼珪璧無玷研味般若金剛有焰有萬其眾
感以無心如象牙雷如磁石針住持此山垂三十白
殿閣化成兒孫戢戢高明廣大不可形容稽首寄老
後身寶公 
<other>石頭志庵主贊</other>
 自住石頭老無氣力一回上山一回氣急禪流相見
問宗風一日兩度缽盂濕 
<other>華藥英禪師贊</other>
 以鐵作喙名無有雙老住回鴈道冠湘江神機之妙
如鐘在撞為功德林為精進幢不動聲氣天魔自降
懷我雲庵黃龍的嗣說法如雲縱橫放肆孰知此老
膽氣相似大法付授良亦在此是名關西克家之子 
<other>寶峰準禪師贊</other>
 洞庭無蓋虛空有口步水東山藏身北斗石門壁立
萬仞踞地一聲哮吼驚得四序回旋喝下須彌倒走
是謂湛堂老人不落威音之後 
<other>芙蓉揩禪師贊</other>
 望之翛然冰枯而天粹即之淵然雲閑而水止意坐
石而情無住著故杖瘦藤而欲起人言即俗復即真
出塵之相加冠巾非因引法忤聖主我宗僧俗兩不
存五位正宗將仆地以手挈之閱人世屹然萬仞捍
狂瀾荷負大法當如是紛紛鄙夫拜公像譬如螻螘
見龍象驚魂已化千微塵豈特形容先沮喪火刀直
裰誰得之醉李故時魚捕師嶺梅已熟莫咬破核子
乞與寧馨兒 
<other>妙高仁禪師贊</other>
 春風入其肺肝秋色漱其毛骨名飛縉紳之間身臥
雲泉之窟嶽頂鳳之真子僧中龍之的孫吹徹風前
無孔笛露香和月落紛紛 
<other>道林枯木成禪師贊</other>
 揚廣山頭種性雷衡洞裏根苗法雲明暗體露道林
知見香飄試問春風吹不起何如黃河凍連底十分
似九不欲全一身兩號只這是大千戲以一塵攝又
譬此塵取空劫置於掌間剔突圞撾鼓升堂普請看 
<other>佛印璵禪師贊</other>
<pb n="390"/>
 臨濟正宗有楊歧會化四十年叢林精彩唯端精神
辯博無礙克肖其家溈仰猶在後出舒勤骨面氣概
始自太平遂游智海如法中龍游戲三昧璵也其後
斫額前輩要識當年栗棘蓬白藕火中香不改 
<other>溈山軾禪師贊</other>
 天骨巖巖美髯玉頰冰雪在躬霹靂為舌軒昂萬僧
眾星中月視其心胸山包海容大溈小興振其家風
叢林百世見者肅恭 
<other>報慈宣祕禪師贊</other>
 二百員衲子領袖三十年叢林耆舊所至樓閣森然
自然眷屬成就諸方度腳買鞋報慈就身剪裁莫嫌
此老無巴鼻曾見西堂古佛來 
<other>臨平慧禪師贊二首</other>
 釘空露痕跡補雲留罅隙目機銖兩中思慮所不及
象王卓立回旋師子翻身跳躑眼光常蓋人天對面
識與不識識則火外有熱不識則水中無濕劈破雲
門一字關個中乾燥如瓊液 
 㘞氣秋腴雪秀目椹口其骨臨濟其髓雪竇袖手儼
然不落滲漏一千龍象之冠七世雲門之後君看一
句當機笑中脫略窠臼 
<other>上藍忠禪師贊</other>
 一法能知一切法應機全不差毫髮如是知見如是
解於一切法中對待平生脊梁硬如鐵衲僧尋思心
智絕城中一室冷如冰篆煙滅盡灰如雪 
<other>雙峰演禪師贊</other>
 三關洞開無鎖扃汝自艱難起戰兢師過此關悉閒
暇掉臂徑趨呼不應如春消冰自渙釋如鯤化鵬誰
使令歸來笑搭出檀服依舊淮山千萬青 
<other>雲庵和尚舍利贊（并序）</other>
政和七年五月戊申法侶集于寂音堂佛鑑大師淨
因以小玉瓶跪注于盤鎗然有聲璀粲五色謂余曰
此汝師舍利也於是矍然再拜悚觀小大如米豆瑩
明淨圓然其色多如玉者因嘗親見其火浴道俗觀
者數千人皆得之哀慕之聲震山谷後月餘兒稚汰
其灰猶有舊者自近世南州大士之化其靈驗奇瑞
彰大殊異如雲庵者以一二數嗚呼尚忍言之將畢
世護持作隨身叢林依歸老則求有道而能文者銘
之藏名山使後世知臨濟九世之孫傑大偉奇如此
因之志可佳也門人德洪謹再拜稽首為之贊曰。
 是身夢境一塵垢分段苦業所成就折旋俯仰誰使
之皆汝一念顛倒想若言此身非念倫云何想中可
傳令乃知妄想融通趣如露如幻如雲影念清淨則
身光明念雜想則身垢穢君看火力初無情聖凡偽
真俱發夢雲庵偏得老南道粹然一出支臨濟平生
慈悲喜捨力及樂說辯智慧光大願所熏精進幢上
契佛祖超情見至妙要非麤不傳憫世狹劣示小者
稽首作贊示同學千載叢林有耿光 
<other>死心禪師舍利贊（并序）</other>
余不識禪師靈源以為法門畏友山谷以為禪林奇
秀以靈源山谷之慎許可而詩詞禪偈相多如是則
叢林未識未見者何敢疑哉雅尚座出舍利為示謹
為之贊以結他日法會歡喜之緣贊曰。
 地水火風動暖堅濕是中何從出此堅實蓋眾生心
引大法力化為光明圓粹五色稽首死心罵人老賊 
<other>寂音自贊四首</other>
 竄朱崖軍而生還遭黃茆瘴而復活陷於采石而不
死囚於并門而自脫夜行有披袖神光露臥醉厭糟
醇濁魔外熟視之無如之何佛祖不得已與之酬酢
兩眼入鬢頭髼鬆手中木蛇毒如藥 
 三玄綱宗壁立崔嵬攀緣路絕熱惱心灰如化鯤鵬
不借風雷蓋自化耳寧有法哉汾陽此祕寂音揭開
手提大千毫端往來 
 不似成背似其成觸隨汝顛倒直中有曲拋在言前
<pb n="391"/>
剔鶻崙擬議令渠總滅門平生活計無窖子真是汾
陽五世孫 
 隨緣放曠索爾虛閑未埋白骨且看青山 
<other>毛女贊（并序）</other>
毛女者秦始皇宮嬪也二世時逃入華山遂得道季
子圖之書室請余為之贊贊曰。
 不嗅梨花而撚紫芝不穿雲袖而披槲衣何以風神
洞如冰雪使人見之眼寒心折如麝有香以缶覆焉
透塵透風種性則然又如煙雨過孤山宅於荒寒中
微見春色圖之壁間是真過秦季子好德白髮日新 
<other>唐李侍中畫像贊</other>
 余觀李侍中秀骨開張英氣橫逸想見蔡州雪晚縳
吳元濟時公平元濟如舉捶逐鼠無難事唯不殺用
李祐鞬櫜見裴度使市不改肆如乃翁此公之所養
真足以卓絕有唐之名將矣嗚呼賢哉 
<other>解空居士贊</other>
 空若不解即是斷空解若不空即是法執是故居士
獨號解空窠曰不立凡聖豈存是誰宗旨臨濟仍雲 
<other>東坡居士贊</other>
 家孝友以為鄉塾道德以為基橫忠義之勁氣吐剛
方之談辭視閻浮其一漚而寄夢境於儋耳開胸次
之八荒而露幻影如蛾眉此其大凡也屬熙豐之勃
興追舜禹之有為常一出而事誤則袖手悠然而去
之如鳳如麟而瑞冠一世非雷非霆而名震四夷造
裨販之中傷嗟妒忌之何知方其茹拳而微醉以翰
墨為娛嬉則倒用祖師之印檄萬古而疾馳如河漢
之流無有窮極如煙雲之出無有定姿欲錄之以藏
則懼六丁之竊取要當以日月為字而天為碑可乎 
<other>山谷老人贊</other>
 蓋九州以醉眼而其氣如神藻萬物以妙語而應手
生春排黃龍之三關則凡聖之情不敢呵止豎寶覺
之一拳則背觸之意不立鮮陳世波雖怒而難移砥
柱之操詩名雖富而不救卓錐之貧情如維摩詰而
欠散花之天女心如赤頭璨而著折角之幅巾豈平
章佛法之宰相乃檀越叢林之韻人也耶 
<other>華嚴居士贊</other>
 遍界難藏而應緣震旦通身是眼而現形宰官粲如
景星矯如翔鸞販夫灶婦欣聞悅觀醫國法門筆端
三昧奮迅出入遊戲自在居然不容世議迫隘夢游
海南御風騎氣覺來浙東有口如耳且置是事聊觀
其一戲以稱性印印毛印海光生佛僧沮卻魔外惟
我可與此道人遊乎大華嚴毗盧法界也 
<other>李道夫真贊</other>
 眼蓋九州韻高一世儼玉山富貴之豪洗士林寒乞
之氣挫萬化於筆端置八荒於胸次邁往不屑不可
犯干意輕邴吉情追謝安軒特秀發乃爾禿巾椹褐
婆挲步趨合在玉堂金鑾山澤不可窺測所以納垢
汙麒麟不可繫羈所以異犬羊正恐橫風月之笛披
雲錦之裳騎元氣之背而游無何有之鄉 
<other>蔡元中真贊</other>
 德以退為進謙以後為柄跡以暗而彰麝匿缶而香
視夫子之胸次若螻蟻其侯王方罾繳而去之登千
仞而翱翔與夫蒼顏槁項論博南策未央者殆各夢
而同床乎 
<other>王宏道舍人贊</other>
 翛然無累之神見此有道之器韻收一代之風流骨
含奕世之富貴節臨事而不奪貌甚威而常喜方其
少壯則酒闌說劍橫槊賦詩名動塞壘及其倦也則
浮沅湘上衡霍盡室行於山水至於醉心翰墨傾倒
肺懷則有王右轄吳武陵之風味馳至金城而忠欸
乃著罷歸玉關而功名自至者皆非壯歲庸詎知此
老人獨不如是乎 
<other>同達道通判贊</other>
<pb n="392"/>
 韻出縉紳秀見眉鬚矯絳闕之風度宜玉堂之步趨
有人所盡有無人所當無而乃袖補袞之手而弄雲
泉以自娛也余安能探其歸宿獨見於皮膚蓋神於
酌古僻於譽書求於古人則謝幼輿王子敬之徒歟 
<other>韓廉使奉御贊</other>
 幅巾椹衣杳然深靖坐蘚石床橫玉麈柄松聲度曲
笑作風聽是故有琴絃索不整人徒見其神和氣平
頹然委順至於垂紳正笏守法奉命則活人之色嚴
毅勁正特不受富貴所吞而有山林之韻究其心胸
山包海容表裏不隔八窗玲瓏蓋遊戲人間之出世
扶持洞上之宗風者也 
<other>毛季子贊</other>
 季子逸群矯難控御跡寄黃塵名在紫府觀此風鑑
無以為喻但見其清卻梅林之風秀等蘭叢之露妙
文章之吐鳳視功名其破釜我欲醉袖之旁更畫凌
波之女使其他曰歸道山渡弱水而驂風馭 
<other>曾逢原待制真贊</other>
 冠冕道德被服文武所臨有聲最宜荊楚果於去惡
發姦破柱為國金湯折衝尊俎廣平南海乖崖西蜀
如雪中春和而嚴肅名聞乳兒威被草木能作豐年
茂我百穀筆下煙雲胸次丘壑風流餘韻與世酬酢
至於談禪氣壓諸衲戲以法界玩于掌握補袞之線
調鼎之手笑而不言置之懷袖咨爾邦民再拜稽首
潭非久留歸相明后 
<other>夢蝶居士贊二首</other>
 俯看人世一漚起滅失腳來游夢入螘穴前身後身
獨臨兩鏡左右見之不雜其影眉目秀發嫩木含春
風度凝遠霽月洗雲葉屋花房玉堂金宇我視睨睨
渠方栩栩 
 余觀此老神光渾圓道骨粹剛唾零功名眼蓋候王
何為鬚髮滄浪被此朝章乎豈非如茅容殺雞毛義
捧檄但欲致慈母之一笑安知有佳客之在旁也所
以袖補天之妙手祕醫國之奇方獨游戲於富貴如
蝶棲宿於花房占百年之閑適寄一夢於幽香千花
百卉金馬玉堂麗風日之醇釅遍雨露之恩光遙增
擊而栩栩亦何異一丘一壑之相羊耶 
<other>潘延之贊</other>
 毗盧無生之藏震旦有道之器談妙義借身為舌擎
大千以手為地機鋒不減龐蘊而解文字禪行藏大
類孺子而值休明世舒王強之而不可神考致之而
不起此天下士大夫所共聞然公豈止於是而已乎 
<other>郤子中贊</other>
 師黃叔度以𡎺太平之基追韓退之以策翰墨之勳
故語妙如其渾厚論高如其精神超然挺特華裾逸
群富貴之氣已如透花之春色功名之志又如欲雨
之層雲禿巾折角置之巖石亦不以為屈長劍拄頤
圖之凌煙亦不以為伸蓋虛以閱世不可得而疏親
也耶 
<other>李運使贊</other>
 風度凝遠和氣如春綠髮授道精敏絕倫名冠縉紳
挺然忠義知國知兵如唐陸贄頃者天府奉使江南
晝錦之榮父老聚觀頓節西州盜發江浙提師百萬
蕩其窟穴凱旋而還口不言功但欲使民生於死中
重臨南楚化行郡邑如春在花不見痕跡恢躁坦夷
相親難忘視其胸次山包海藏宜宿玉堂宜在黃閣
跬步可待昂霄聳壑長沙之民自懷其私龕此畫像
飲食必祠 
<other>簡緣居士贊</other>
 言似簡緣公法身有比並不似簡緣公法身有少剩
平生赤吉歷兩眼光迥迥拾得大士打門椎掣肘歸
去叫不應開箇鋪席在街頭有藥只解醫禪病 
<other>瓦瓢贊（并序）</other>
南昌西山有異人年三百餘面有孺子之色多往來
<pb n="393"/>
蒲城弋陽之間童稚呼以為萬公宣和二年重九歿
於朝奉郎宣驥駿元之家以大甕二口合而葬之後
圃十月弟子簡素先生用臨川隱者馬安道之語來
發甕但餘瓦瓢獘履而萬公不見蓋尸解也明年十
月簡素客湘西之南臺寺追繹其師之懿行潛德出
此瓢以相示戲為之贊。
 異哉此瓢修吭矬身弗生瓜蔓生陶家輪我疑其中
藏十洲春昔有列仙雜于市人屋簷懸之自旦及申
輒入其中偃仰而臥而樓居者見之膽破遂從之游
推擠莫可挽而同登相向而坐如四老人會商山果
唯簡素公道貌天容豈其人歟出處略同道山巋然
弱水之東何時來歸泠然御風而以此瓢挂之瘦笻
我作妙語天葩粲紅 
<other>許彥周所作墨戲為之贊</other>
 異哉土蛇登樹而怒怒見脊尾口眼可懼王孫地坐
氣讋毛豎欲去不敢攀枝而顧豐狐行藏心常愧負
見之而走敏若脫兔孰能傲然如此老樹與之相親
不驚不怖問何能爾以無我故酒色海中有萬奇趣
不出二種猜疑掉舉蓋無常蛇終不赦汝居士圖之
以警未悟覺範一見笑掌為拊 
石門文字禪卷第十九

<sarticle><article>石門文字禪卷第二十</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>銘</other>
<other>明白庵銘（并序）</other>
余世緣深重夙習羈縻好論古今治亂是非成敗交
游多譏訶之獨陳瑩中曰於道初不相妨譬如山川
之有飛雲草木之有華滋所謂秀媚精進余心知其
戲然為之不已大觀元年春結庵於臨川名曰明白
欲痛自治也瑩中聞之以偈見寄曰庵中不著毗耶
坐亦許靈山問法人便謂世間憎愛盡攢眉出社有
誰瞋於是堤岸輒決又復滾滾多言然竟坐此得罪
出九死而僅生恨識不知微道不勝習乃收招魂魄
料理初心為之銘曰。
 雷霆發聲萬國春曉聞者不言心得意了木落霜清
水歸沙在忽然震驚聞者駭怪合妙日用如春雷霆
背覺合塵如冬震驚萬機俱罷隨緣放曠尚無了知
安有倒想永惟此恩研味其旨一庵收身以時臥起
語默不昧絲毫弗差蒙雜而著隨孚于嘉 
<other>圓同庵銘</other>
 空印之庵圓何所同睨而視之同太虛空弗設戶牖
無南北東而庵中人來無所從廓然現前以道為容
我此法界遇緣即宗自受用境出生無窮使令服玩
地獄天宮各各無礙如空行風我非文殊齒豁頭童
以問法來罄折其躬而師應機如隨扣鐘聊觀此老
游戲神通不起于座瞬兩漆瞳以大千界置于鍼鋒
以香水海藏于睫中一切人天之與魚龍不覺不知
如盲如聾萬像懽呼聲摩蒼穹天魔外道以手擣胸
欲折困之面為發紅如環輪上尋其始終於是雌伏
仰此法雄我雖衰退氣猶如虹未甘見刪終依禪叢
斯文之作蕩除執封當以理勝文則非工溈山之陰
磐石可礱書以刻之昭示童蒙 
<other>覺庵銘（并序）</other>
道人聞公以四威儀為庵而以覺名之隨身叢林之
別名也余游此庵中微塵數劫適今始讀其號如人
靜坐忽見鼻端心知之而不可以語人名之所解又
如風中鼓橐雖有神禹之知莫能分別特相視一笑
而已銘曰。
 明暗色空成住壞即大寂滅究竟覺居以名庵是增
語而我銘之添注腳如湯消冰無別冰冰湯之相未
全脫何如睡足百事懶軒納林光鳥聲樂當知今在
<pb n="394"/>
衡嶽中門外今無覺衡嶽道人撫掌笑軒渠注經不
必居牛角 
<other>如庵銘（并序）</other>
吾鄉日公謂余曰吾以經行座臥為庵以分別塵勞
為如且求銘銘曰。
 日用現前隨眠煩惱去之即生如石下草蓋其妄覺
取舍顛倒小根怖之冰炭懷抱我以慧眼燕坐默觀
一切異相如珠走盤是時日公非內非外是非死生
合成一塊 
<other>朴庵銘</other>
 履長老禪而色貴白老禪有終白不受色道人游方
學至無學如役六用則思返朴有山可看有飯可飽
乃笑諸方何必百巧罏煙未殘跏趺袖手雪窗無塵
鳥啼清晝 
<other>夢庵銘（并序）</other>
弛擔假寐入大槐之宮嘗王者樂覺來欠申炊未及
熟耳輟薪得鹿翳諸隍中俄而忘之意以為夢且行
且詠路人用其語而得鹿一以為虛一以為實此世
間之論也夢中無女色而欲成辦非實非虛此出世
間之論也衡嶽素公高行著叢林寄傲一庵而以夢
名銘曰。
 一境圓通而法成辦五根不行而意自幻晝思夜境
塵劫無間而睫開斂初不出眼知誰妙觀鏡于心宗
以世校夢乃將無同為魚泳波為蝶翔空在素曲肱
吉祥止躬即庵是夢問井得水即夢是庵緣飯識米
於一意地無能無二若見主人夢庵俱棄 
<other>癡庵銘（并序）</other>
眾生以貪瞋癡為三毒三毒之過能致生死諸佛以
戒定慧方便觀照而用治之余至龍山翊道人引余
坐於明窗淨室之間曰此吾癡庵也翊頎然秀發論
議精到余不見其癡之相山雲朝升璧月夜挂翛然
無營余不見其癡之理禪者方以精嚴黠慧自矜機
辯逸群勝物其肯甘為癡哉顧虎頭之癡於畫王述
之癡於不言率為世傳是好名之癡也上人泯泯與
眾臥起不知人間是非榮辱貴賤功利如三世諸佛
之白牯可謂之癡雖以自志然余以謂其未能絕對
余為之銘又可乎上人之癡不事於名則余之銘於
義未失銘曰。
 導師黠慧出三界癡於無癡中致眾生疑未若翊禪
淡然無為以癡為庵聊以戲之亦有癡侶論癡要訣
若見大智紅罏片雪 
<other>懶庵銘（并序）</other>
放似狂靜似懶學者未得其真而先得其似山林雲
壑之人狂放一致靜懶同川然胸次涇渭笑時真率
瞭然得於眉睫之間融懶亦能負米瓚懶亦能拭涕
安懶亦能牧牛未能真懶也者南州仁公以勃窣為
精進以哆和為簡靜以臨高眺遠未忘情之語為文
字禪然則結庵自藏而名以懶殆非苟然甘露滅為
作銘曰。
 惟融與安品坐客瓚於禪林中是謂三懶秀媚精進
辯慧擔板唯道人仁俱透此患水不洗水眼不見眼
以之名庵蓋亦泡幻烏啼華笑曰用成辦睡起密傳
露牙一盞 
<other>墮庵銘</other>
 心非言傳則無方便以言傳之又成瑕玷蓋言不言
俱名污染飲光華笑智海簟卷非言不言驚如掣電
異哉曹山法幢特建以墮一字雪諸情見在聖非貴
在凡非賤雜之不藏著之難辨二乘骨驚十地魂戰
而解空子乃圓笑靨善刀藏之不露鋒燄不動聲氣
降伏魔怨 
<other>喧寂庵銘（并序）</other>
高安居士王詢溫甫和易寡欲靖專無營特刻意事
佛精嚴弗懈雖年運往矣而視聽聰明惟履無玷故
<pb n="395"/>
聲稱閭里雲庵道價值天下元豐間游金陵舒王施
第為寺以延叢林號內外護元祐初退休來歸說法
於洞山九峰溫甫忘冠巾而師事之其法嗣佛照禪
師惠泉者與之交善自泉住上都名剎士大夫有稀
見之者而與溫甫日親法喜偈語酬唱不絕豈所謂
千里同風者乎政和七年秋結制對其所居名曰喧
寂余適以事至訪之溫甫方負暄閱經置卷坐語語
少而理多於是自媿羈官四方畏首尾思蟬蛻垢紛
縱浪閒曠而不可得乃銘其庵而去銘曰。
 孰談無生唯老居士孰為聽徒團欒妻子以諸塵勞
而作佛事視其家風老龐是似名聞諸方流輩追崇
餘四十年一節保躬老則結屋置闤闠中即喧而寂
蓋將無同賢哉斯人不二於物蹇寓于世莫知歸宿
我睨而視亦見彷彿出生太虛陶鑄魔佛 
<other>破塵庵銘（并序）</other>
道人堪師庵於水西南臺之下名曰破塵為之銘曰。
 一大經卷破此一塵何以破之智為斧斤塵非斷空
可破非有了然而知空亦不受異哉湘麓庵此老堪
視其庵名如車指南堪雖可即語默弗及如指自觸
如眼自覿 
<other>報慈庵銘（并序）</other>
武寧西峰達上人年方妙而孝思度越流輩父母喪
則重于墳所旦夕誦唄以時臨遂自名其庵曰報慈
嗚呼達可謂知如來大師律我比丘之意經豈不曰
孝名為戒乎余謂其所為有補於名教乃為之銘曰。
 竹叢生謂之慈竹烏返哺謂之慈烏豈吾含齒而戴
髮乃彼烏竹之不如故有終天之痛心再折而情枯
蒔松楸以上雲雨就樹陰以縳屋廬營出世之冥福
生五濁之芙蕖知輪珠以行道明月白皎其影孤念
此風之可尚聊以起精進而激懦夫 
<other>甘露滅齋銘（并序）</other>
政和四年春余還自海外過衡嶽謁方廣譽禪師館
于靈源閣之下因名其居曰甘露滅道人法太請曉
其說余曰三祖北齊天平二年得法於少林隱于𡷗
山終身不言姓氏老安隋文帝開皇十年括天下私
度僧尼驗勘安曰本無名遂遁于嵩山二大老厭名
跡之累而精一其道蓋如此余寔慕之乃為之銘曰。
 吾聞甘露食之長生而寂滅法乃有此名寂滅而生
谷神不死唯佛老君其意如此我本超放憂患纏之
今知脫矣鬚髮伽梨安遁嵩少璨逃潛霍是故覺範
老于衡嶽山失孤峻玉忘無瑕當令舌本吐青蓮華 
<other>明極齋銘（并序）</other>
太原王健伯強名臣惠公之子皇叔嘉王之婿方壯
年則能棄官學道閱首楞嚴經至餘塵尚諸學明極
即如來歎曰此如來之訓而余之志也願以明極名
其齋而乞銘於余銘曰。
 有而尋求癡暗所囿得而驚異智濁之咎濁澄暗徹
自覺成就如人目睛一塵不受開睫譬生明發寄根
斂睫譬死暗不能昏聖師真慈開此妙門睥睨不入
夫豈知恩枵然丈室中置匡床經行宴坐晨燈夕香
勿使邪念蔽常寂光 
<other>夢蝶齋銘（并序）</other>
龍舒陳顯仁和粹而喜客慈祥而樂善宗族朋友皆
稱之余以怡然居士之齋為夢蝶而為之銘曰。
 浩蕩之春萬物發飾淮山花開麗其風日蛺蝶何為
栩栩自適朱門青鞍群色棋布富貴鼎來賓客鴛鷺
居士欠申蘧然而寤歲時獻壽舉杯怡然墮幘一醉
其樂也天紛紛萬緒成我日用睨而視之開睫之夢 
<other>明極堂銘（并序）</other>
道人法太少年追隨翰墨所與遊多一時顯人晚居
衡嶽一衲窮年垂涕捫蝨猥衰坐睡守糞罏煨芋直
名其所居為明極取首楞嚴餘塵尚諸學明極即如
來義欲以道人坐進此道為之銘曰。
<pb n="396"/>
 見明之時此見明者緣明開達則見暗時此見暗者
不明自發見則常明寄根成就見豈明生暗能昏否
我觀明暗尚難掩藏豈生死門乃欲存亡惟道人太
以壁為口全機現前不落滲漏 
<other>昭昭堂銘（并序）</other>
虎城永上人游方晚館漳水上藍余適還太原見之
話臨川舊游累日不厭時方解王事縱望雲山神魂
若飛動而亦有落葉之興曰欲於崆峒之下作堂昭
昭名之而乞言於余為之銘曰。
 維塵勞海是無明窟眾生以之生死出沒而此昭昭
首出萬物廓然十方寂湛遍周月惟可見而不可求
倩汝名之為物之尤一堂收身丈尋之闊斂目大千
都寄毫末乃欲見見如鹿方渴大哉此法明白坦夷
昧者迷失知者得之故甘露滅為作銘詩 
<other>要默堂銘（并序）</other>
南楚山水湘西為甲湘西法席保寧為甲余既幸館
于其中無別職事一堂窅然終日臥聽樓鐘而已則
又以今寂為甲乃名其堂曰要默為之銘曰。
 此無比法如難信珠雖曰得之非實非虛默而未說
豈有說乎虜中吾趾矢貫其膺即烹汝父遺我杯羹
直中有曲令爾當行是法平等無有高下定當作佛
普告來者而常不輕乃遭詬罵其珠圓徹內外俱定
自牖見子呼之聽瑩顧其糞除則肯受命自是而觀
則有綱宗以火觸火鍛凡聖銅縱使自返窒使求通
面壁而坐理鉏而扃要使求者鼻直眼橫是為大智
破滅無明提婆祖以無所嗜好祈神求信自貶其道
校此兩士則為顛倒湘西之麓古屋數椽臥聽樓鐘
餞吾華顛謂終不說夫豈真然 
<other>一麟室銘（并序）</other>
南臺禪師昭公住山之明年新其丈室而以一麟名
之使叢林想見哲人之遺風餘韻也甘露滅某為銘
曰。
 麒麟之性不可繫羈非如犬羊可驅東西有大比丘
人類精奇在驅烏中服勤祖師及其將化使之尋思
賞其神駿思則有辭眾角一麟遷其以之禪師昭公
來自大溈分空印澄名譽日馳顧瞻山川憮然嗟咨
想其高風屋宇故基以麟名室非苟然為佳羽百鳥
宗教日衰庶異人出支此頹隳耆闍倚天勝氣華滋
當磨雲根刻此銘詩 
<other>宜獨室銘</other>
 金沙僧道明勤道如智海事師如小朗機陪清眾於
宿德寮之後別開小室僅可容膝日晏寂其中昔偉
禪師在黃檗親老積翠其靜住政如此人問其故荅
曰聚語 
<other>藏六軒銘（并序）</other>
端首座從吾磊苴兄遊有年方埋光彩禪林而學者
已相仍矣開軒於室之後乞名於余余為名曰藏六
且以諷後學事虛名為實效者耳銘曰。
 寡欲養心以直養氣抱其德全龜以蟬蛻情緣崢嶸
欲犬怒吠端方藏六攫摶無地學者闐門佇思擬議
如大火聚不宿蚊蚋我觀此老非愚非慧人趨所爭
師取其棄 
<other>俱清軒銘</other>
 曉雲滅盡群山蒼然倚杖凝睇如開青蓮夜籟以寂
繞除流泉曲肱而聽如鳴朱絃有大禪衲不礙見聞
以雲門印印空成文對是淨境深炷爐熏人牛兩亡
蓑苙具存 
<other>解空閣銘</other>
 以色礙眼鏟其雲山以聲聒耳惡禽閒關有大開士
倚欄微笑以眼聞色以耳觀鳥石屏玉立泉以珮鳴
乃知解空不離色聲 
<other>宜獨巖銘（并序）</other>
余性喜笑傲不了人之愛憎比坐譁眾人所鄙棄飯
<pb n="397"/>
餘曳杖山行路窮則反會意植杖莞然一笑響應山
谷之西崦幽奇可愛有巖西向洞如側磬中有石碪
僅容坐臥而附巖左右偏生修竹余每至此終日忘
歸既久因名其巖曰宜獨乃為之銘銘曰。
 幽巖如磬側立山腹中有石床砥平而綠我來忘歸
臥聽風竹夫物得宜如眉映目幽居情閑乃名宜獨
一頃之陂清飲兩鵠得其所哉此詩可錄 
<other>座右銘</other>
 行與邪分途居與正為鄰於中有取捨此外無疏親
此為朝市者言之肥家以忍順全交以簡恭好學如
不及求名如儻來此為山林者言之大丈夫當期出
生死生死皆由心所造心滅生死乃壞心滅則髑髏
是水心生則爪皮是罪淵乎妙哉一念不生即入無
垢三昧 
<other>延福寺鐘銘（并序）</other>
梁武帝假寶公神力見地獄相問何以救之寶公曰
眾生定業不可即滅唯聞鐘聲其苦暫息耳武帝於
是詔天下佛廟擊鐘當舒徐其聲欲以停苦也宜豐
李元與弟施延福院大鐘願資延母夫人周氏壽祺
且雪夙障余以謂李氏知所施矣晉許遜白日僊去
天詔書曰赦汝不事先祖之罪佳汝施藥咒水之功
夫施藥咒水脫人於苦者也唐崔祐甫本貴且壽以
任情殺戮囚繫不釋遂不壽囚繫殺戮置人於苦者
也嗚呼壽固無象脫人之苦則增置人於苦則損夫
鐘之功利博大昭著者也以之為施周氏之罪滅壽
延理有固然者矣因為銘曰。
 眾生大夢營黑業玲瓏擊鐘與開睫功德之大吾敢
喋願移慈母離障結如聲度垣即超越孝哉伯仲俱
勇決依仗佛力等痛切如取寓物執券牒願壽慈母
春在頰如鐘常撞無盡竭政和甲午夏五月誰為銘
之甘露滅 
<other>童耄竹銘（并序）</other>
霜筠粉節貫四時而不凋者竹之性也然憐孝子之
泣則為之冬茁憫忠臣之誓則為之倒植余聞心之
精微不可以言傳而可以事著是二者非忠孝之著
乎潛庵老人戲植獨竹於庵南之壁陰期月而筍茁
蓋老人以虛心集道以高節荷法所致亦精誠之驗
也余以童耄名之又為之銘曰。
 渭川千畝潛庵一竿俯視盛衰凜然歲寒筍茁于夏
解籜穎異頎然扶疏如老攜稚根豈終獨乃生橫枝
如其道茂有子嗣之高情不群安樂霜雪風來有聲
是隨宜說 
<other>魯公玉器銘</other>
 二乘馬麥為法忍饌我觀是法縱橫轉變皆即一心
靈妙所現覺知見聞一一成辦色空明暗一一如幻
設物譬道古聖所羨初無大小之與貴賤是故此輪
真淨所建 
<other>李德茂家坐中賦諸銘</other>
<other>阮咸銘</other>
 有晉奇逸製為此器以姓名之蓋琴之裔物趣幻假
形因變遷但餘至音則無陳鮮 
<other>琴銘</other>
 材出餘燼桐生晚林見之意消矧聞其音朱絃發越
夜堂秋深如見古人如得我心 
<other>鏡室銘</other>
 種性清瑩出塵風度開扉見之真常流注妍者所欣
媸者所惡勿使癡兒呵出昏霧 
<other>端硯銘</other>
 破韜玉之蒼石出孕金之晴川解碧谿之封褁割紫
雲之芳鮮從連眉之僊子供倒流之詞源 
<other>歙硯銘二首（并序）</other>
東坡得唐林夫歙硯絕妙然其心甚隆坡惜之以向
林夫曰琢硯者欲磨平其隆百年之後用之方為妙
<pb n="398"/>
耳。
 外儼豐碩中含清堅而質常潤如舌有泉滑足金光
碧生霧曉平其微隆多年方妙 
 體切玉潤膚刷絲文書城之友歙谿之珍貌貴端重
德貴粹溫是故覺範於硯亦云 
<other>五老硯銘（并序）</other>
杜季楊奉使湘南過九江見廬山而愛之得拳石於
九嶷山之下類五老峰有坳其痕如硯季楊欣然置
几案間名之曰五老硯余觀之於南楚門舟中為之
銘曰。
 廬山五老寒翠倚天公嘗過之望見垂涎朅來幽夢
時歷其顛九嶷之下得石如拳二三君子聚首比肩
豈其遊戲分身則然下有坳處形如玉淵疑有神龍
風雷播掀以當吾硯刷其芳鮮醉中落筆粲然雲煙
我作銘詩擘窠為鐫袖歸中朝為好事傳 
<other>王裕之求硯銘為作此</other>
 吾聞大梁之東郭有硯臺焉而自然成坳淵挽九江
之水以為滴聚桐柏之色以為煙借溫江卓筆之峰
以蘸其尖展青天以為紙書吾餞君之詩情與曠野
以相連吾輩留滯南楚思上國而未得以還轅雖然
會當與君握手州橋踏月以話湘川是時君必折蟾
宮之桂我亦腰金紆紫揖讓于人主之前此言蓋理
有固然非狂且顛也 
<other>詞</other>
<other>和陶淵明歸去來詞</other>
 歸去來兮是處有山皆可歸念纏綿其世故忽感悟
而增悲精誠炯而未泯齒髮逝而莫追想比鄰之驚
愕疑昔人而竟非逢斷橋而植杖涉淺瀨而搊衣轉
犖确之深壑開機杼於尋微宿雨初霽山氣如奔紛
然落葉滿我衡門少喜翰墨餘習尚存如撫無絃如
持空樽有詩情以寄目無憂色之在顏皆遇緣而一
戲則何適而不安顧風物之閑美忻幽鳥之關關揜
殘書而意消偶斂目而深觀還諸緣以俱盡廓然獲
其無還譬如人經故鄉情戀戀而盤桓歸去來兮請
畢生於此游佳退藏於不言使來者之自求如薪竭
則火滅知愛盡而無憂雖鯤鵬之小猶聽其自化則
此道其可以告於朋儔笑我閱世如川行舟少折困
於憂患老安樂其林丘嗟學者之畏影蓋餘波之末
流苟就陰則影滅妄自釋而心休已矣乎吾吐斯言
非其時聞者聽瑩皆遲留以鍼投水今無之古人不
可見來哲亦難期省雜念之妨道如良苗之日耔當
閉關而觀壁盍捐書而止詩不取於人而自信如子
得母復何疑 
<other>溈山空印禪師易本際庵為甘露滅以書招予
歸隱復賦歸去來詞</other>
 歸去來兮溈山有人呼我歸碧暮雲之凝合空夜鶴
之怨悲省一念之有差雖百悔其何追探蟻穴之意
適俄夢覺而知非幸牛羊之弗踐有墜露之霑衣恨
無前知之明及未著而知微緬懷萬峰如蹲如奔而
煙霏開窈窕其門東庵西井古跡猶存俯拾枯松旋
安茶樽並兩山之寒翠煮萬仞之潺顏想鍤鍬之寂
子對牧牛之懶安妙機鋒之雖觸無生死之相關挹
前輩之宏規揆今事而默觀唯空印之中興取高風
而追還耿終力之弗寐心欲絕而桓桓歸去來兮永
結無情之游蓋大欲之已去復於世而何求笑朝三
而莫四紛眾狙之喜憂愛芙蓉之倚天勢獨立而無
疇昔尚反顧今則覆舟弓精盡於九年履考祥於一
丘卷正宗而懷之悲末學之橫流如韓信之已死而
其心豈真休已矣乎溈山吾歸今其時如魚縱壑不
可留今而不歸欲何之行以到為是食以飽為期雖
靈根之深密護空慧以培耔聽耆年之夜語誦諸衲
之清詩知沙纕之非飯情斷意訖復何疑 
<other>賦</other>
<pb n="399"/>
<other>王舍人宏道家中蓄花光所作墨梅甚妙戲為
之賦</other>
 水蒼芒而春暗村窈窕而煙暮忽微霰之濺衣驚一
枝之當路蔕團紅膏之蠟色染薔薇之露柔風飄其
徐來暗香滅而復著待黃昏之雪消看東南之月吐
何嬋娟之殷勤獻清妍之風度方其開也如華清之
出浴矯風神其轉顧蓋天質之自然宜鉛華之不御
也及其落也如朝陽之奏曲學回雪而起舞乃僊風
之體自輕非臭夷之藥能舉也怪老禪之游戲幻此
華於縑素疑分身之藏年每開卷而奇遇如行孤山
之下如入輞川之塢念透塵之種性含無語之情緒
豈君王寵我太甚致我不得僊去者耶 
<other>龍尾硯賦（并序）</other>
予所蓄龍尾硯比他硯最賢龔德莊從予乞曰此石
宜宿玉堂豈公所當有耶既以與之又戲為之賦其
詞曰。
 柳子嘗有言曰硯之美者唯青石最賢而絳石次焉
自絳青而下蓋亦不數而世亦無傳何溫然之子石
出高要之晴川方其始造也祠中牢以匈祐犯驚湍
之洄漩探萬仞之崖腹取勁石之堅圓褁碧草以徑
出割紫雲之明鮮縈金縷於廓岸張鴝目於坳淵於
是房以玉室而綈以錦衣名以虛中而以居默字之
適風櫺之春晝偶莫逆於書幃管城子方蒙茸而落
帽燕客儼峨峨之豐頤愛知白之盡展其底蘊而看
君荅煙霞之譚詞粲古今於立頃而觀者若未始與
聞而有知以其有是之德故君子見錄而不遺也蓋
嘗罥網而出鯉昭以佳瑞而生之涸於順山而鴿致
浴於越池而水緇姿端重而有墨侯之封腰微坳而
作郎官之狀逸于闐青鐵之群秀蟾蜍玉器之上又
嘗污盧攜之怒裾印太真之醉掌泮紫金於藥鼎鎗
清聲於書幌殆其棄而弗用也猶贐餘骸於弟子瘞
朽骨於草莽而狂生乃以鐵竊其名而市工仍以瓦
肖其像由此硯之難致故紛謬偽之欺誑也顧予此
硯之清堅出於歙溪之湄水乃陋南荒之彘肝而竊
自比於龍尾勻數寸之秋光溫一片之和氣疑初得
於魯祠何朴美之如此從予游亦有年愛其忍垢之
類己嗟所值之不遭紛白眼之相視獨一龔之可人
輒傾蓋而見喜將提攜而去歸置玉堂之棐几稔亨
奮而逃窮脫怒罵之焚毀終未免腹洞於暮年而猶
勝支床於壯歲子行勉矣予將觀子與管城輩耕於
無所不知之鄉而至豐年之義理也已 
石門文字禪卷第二十

<sarticle><article>石門文字禪卷第二十一</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>記</other>
<other>畫浪軒記</other>
建中靖國改元夏余客洞山禪悅堂之東齋中無長
物唯置一床覆以蘧蒢架書數卷於枕間傃南開軒
以納眾山之勝眼倦拋書坐臥惟山之接山容無盡
而樂亦無猒也三伏大熱坐榻皆溫林陰拂掠不足
以剪畏日有蜀道人得孫知微活水遺法為余壁間
作崩掀渺漫之圖以來涼氣解衣磐礡奮筆而成余
驚定歎曰異哉一堵之間須臾之頃而足江湖萬頃
之勢肚波怒渦窪窿千狀而有不窮之變陰風徐來
毛骨震掉忽焉如舟洞庭而望霜曉也能復有險畏
神速於此者乎道人舉杖指以謂余曰龍驤萬斛逶
迤而進如欲濟如慎畏有如明公卿任大責重思所
以濟民而報國者也舳艫銜尾追逐上下如行如留
有如仕路之紛紛方進而未艾者也魚龍變化更相
出沒有如賤而忽顯貴而忽棄者也一葉之艇傲顛
風而舞澎湃超然自得有如道德奇逸雜市人而無
<pb n="400"/>
辨者也世波之神速險畏其有以類此故吾圖之至
於白鷗沙禽汎汎隨流若無所與者又如我輩宅青
山而侶白雲然猶思高飛遠引不能與之涉也余捫
其洶湧起突之處點畫穠纖之間語之曰果有生滅
變易否乎曰無有也夫天地萬物之盛備古今寒暑
之往來是非榮辱相尋於無窮而死生憂患追逐之
而不赦錯綜歷亂如蜜房如亂絲者如此畫浪初未
始有生滅有變易而其顛倒妄自驚怪者如子自畫
之而又自畏之也古之大聖人皆能游戲於此故曰
是法住法位世間相常住又曰一切法常靜無有起
相震旦駒兒子之鄉老也而亦曰如畫水成文不生
不滅何遽忘之也耶於是道人顧余而笑曰願從子
游因名其軒曰畫浪又為之記。
<other>潭州開福轉輪藏靈驗記</other>
長沙楚之大藩民俗殷富可也而山水之富亦擅名
天下千雉垣疊萬井喧闐而嚼嶽色之芳鮮飲湘流
之甘寒寶坊精舍樓觀追逐煙雲蔽虧梵放酬酢如
錢塘之西湖伊洛之嵩少開福在郡城之北基構雄
誇盡占形勝昔馬氏植福之地也弘法聚徒皆當時
之望士號大叢林名鎮諸方馬氏嘗命苾芻智光建
東藏奉安法寶欲增妙麗規法忉利諸天光以意造
不合教乘議者曰惟勁禪師隱居嶽中三十年得心
法之要而淹通三藏異跡甚著厚禮致之勁果來於
是布地文石為雲濤之狀以象海琢石雲濤之上以
象須彌山建大輪山之顛而輔以小輪四棋布峙立
如人聚五指翔空為朱欄青鎖間見層出以象忉利
宮闕光之徒頗相折難勁博引樓炭等經瑜伽俱舍
諸論證尤甚明會尊者室利嚩囉者來自五天是勁
之說而藏乃克成為湖湘第一政和之初長老道寧
開東山法道食堂日五千指百須頤指可辨門人法
圓寔陰相之圓宜豐人短小精悍而材能任事寧使
牧眾典金穀道俗歸之寧剋日而化潭帥以大長老
智公黃龍高弟時年九十餘可嗣其席遣令佐即雲
蓋迎之智以老辭令佐曰太守請飯乃不赴貽法門
之咎智至即鳴鼓問其故曰請師住持也心知墮其
計中受之未幾以職事付其嫡子文正（避昊天諱）正本色
飽參有局量克肖前懿圓不以新故二其心唯集諸
功德成就勝緣三年化眾檀鍾瑜等翻修藏殿五年
秋將畢工九月己卯夢合抱之木半空而止圓蒲伏
疑將壓焉呼曰誰為此木危人如此乎有荅者曰此
藏心也黎明覬州男子程俊來謁願施木以修藏如
夢中自是施者日填門十月癸丑使木工張詢梯其
顛施斧鑿得木鏤讖文其略曰吾成此藏魔事極多
不踰二百年有吾宗法子革作轉輪此其基也住持
者荊山寶也法子者月望也匠者弓長也自偽天福
癸丑至宣和改元己亥蓋百九十餘年夫豈偶然也
哉余獲拜觀遣十輩下推其轂五輪俱旋其上塗金
間碧電馳風繞莊嚴之麗惟見者心了而言所不能
形容也圓自言其巧非木工所能皆夢中若有指授
者凡費緡錢五百萬六年而後成且求文以記其事
余聞三世如來教法有微塵數偈句藏於龍宮秘於
五天者太山毫芒爾而流傳中國者纔五千軸然眾
生癡迷且不聞其名況義味乎雙林大士以平等慈
行同體悲廣攝異種為此方便如疲軍聞梅林雖未
及見而渴心止如病夫入藥肆雖未及飲而病已除
況於見之而獲飲者乎雖若簡易然不猶賢於未知
者耶晉道人惠受嘗宿王坦之園夢以園營精廬既
覺訝之假寐復理前夢以語坦之遂果其事已而又
夢得剎柱明日行江亭獲隨流之木唐法師曇彥居
越州龍興寺大殿隳壞眾請彥修之彥曰非貧道力
也卻後三百年有非衣檀越來興此殿及期太守裴
肅果符其讖嗚呼圓退然寒窶一缽行人間而已夢
如惠受而非有王氏之園為之貲讖如曇彥而非有
<pb n="401"/>
裴公之力成其願乃能不起于座出雙林之橫枝續
光明之千燄必有大過人者可無書乎五月日記。
<other>潭州大溈山中興記</other>
崇寧三年十一月大溈山密印禪寺火一夕而燼住
持僧海評移疾郡以子方者繼焉未幾而棄去寺規
模宏大而經營者非其人歲移三霜纔辦法堂大殿
寢室而已然又苟簡齋庖垣廡皆未具上雨旁風無
所蓋障故禪學者分處山間林下蜂房蟻穴百丈大
雄之風陵夷至此極矣大觀三年潭帥曾公孝蘊聞
之曰溈山南國精廬之冠非道行信於緇衲名譽重
於縉紳者莫能振興之吾聞天衣懷禪師在嘉祐治
平之間五遷法席皆廢殘荒寂處而懷能幻出寶構
化成禪叢今空印禪師軾公者蓋懷四世之孫而吳
江法真之嗣方說法於廬山之下學者歸之如雲挺
然有祖風烈當能整大圓真如已墜之網於是厚禮
遣人致之越明年三月空印來自歸宗山川改觀叢
席增氣登殿拜起周顧太息曰冠世絕境大佛應跡
而殿宇卑陋堂室狹小何以嚴像設而致吉祥震潮
音而集龍天哉皆廣其基構而增修之使其壯麗稱
山雄深傳曰鐘聲鏗鏗以立號號以警眾也寺鐘不
足以光燄四海選佛來者於是聚銅神運倉之下穴
山為鑪鐘成萬斤塗以黃金建閣館于殿之東廡佛
菩薩之語藏於龍宮傳自五天學者所當盡心所以
資智證之妙而盡細微之惑即室五千軸者藏於殿
之西廡又明年增廣善法堂之後為雨花堂含風而
虛明吐月而宏深夜參既罷繽紛滿庭自兩廊之左
繞以復屋建庫院所以總庶務也自祖龕之右翼以
脩廊建堂司所以牧清眾也又明年重修僧堂廣博
靖深冬溫夏涼曰僧者天人之福田佛祖之因地十
方如來同一道故出離生死曠野深山聖道場地皆
阿羅漢所住持世間麤人所不能見既以廣延其所
見則所不見者敢不敬乎又刻五百尊者之像閣而
供事之又明年得異木於絕壑斷而為三大合抱長
倍尋刻淨土佛菩薩之像莊嚴妙麗千花照映如紫
金山並高爭峻建殿于天供廚之南又特建閣于寢
室之前綠疏青瑣下臨風雨奉安神宗皇帝所賜御
書閣成而東南傾師默計曰增萬牛莫能挽且天章
宸翰之所在山君水王之所宜謹藏而衛護之今職
弗修是神羞也言卒而風雷挾屋山嶽憾動俄而閣
正萬人懽呼昔大圓禪師開法此山也有眾千人碩
大而秀出者有若大仰寂子香嚴閑禪建兩堂為學
者燕閑之私而名其東曰香嚴名其西曰大仰方欲
廣攝異根則修淨土觀法不以宗門為謙及其成就
法器則以寂子閑禪期學者蓋其方便應機而設教
譬如大海蚊虻阿脩羅飲者皆得飽滿又明年重修
大三門宏壯傑立鏤金鏤碧寶翰飛動於千巖萬壑
之上而太師楚國公為書其額卻望形勝眾峰來朝
如趨如俯如屹立如蹈舞有臺自獻其前以寶積靈
牙舍利葬臺之中而建塔其上千尺九層蕩摩雲煙
微風徐來塔鈴和鳴比丘來往旋遶作禮望之如開
牒疑師以三昧力摶取梵釋龍天之宮置於人間不
然何其幻怪神異如此其多耶唐元和中僧曇敘開
基則有緒言曰地靈甚不可葬葬且致禍今三百餘
年僧物故莫敢塔塔于回心橋南十里師曰事無大
小而斷於理從違不可苟也僧火化眾俱臨先聖令
不可違也禍福之來以智避就之不可從也遂建普
同塔于寺之西又修大圓禪師之塔而峙立兩亭以
覆古今碑刻部從者以其威靈奏賜真應禪師塔曰
淨惠聖谿莊壟畝為比鄰所吞數世且百年莫敢誰
何師云此唐相國裴公施以飯十方僧者橫目何德
以堪之不直而歸是陷人入泥犁遣掌事執券證諸
官竟還二百畝歲度一僧上資睿算有玉泉住持僧
死于龍牙山山中之人不容其葬弟子抱骨石涕師
<pb n="402"/>
哀之使於溈山擇地建塚塔叢林義之師之潛行密
用之懿時時見於與奪然皆本於仁義道俗化其德
政和六年敕補住鎮軍之焦山師雅意不欲東解住
持事力辭之歸庵鸞谿之上俄詔聽還之溈山自其
始至中而還八年之間百廢具興非乘願力何以臻
此雪竇天衣之道至師大振叢林歸心焉興修蓋其
游戲也今嗣法者自南臺定昭了山法光而下詵詵
輩出棋布名山方進而未艾也法義謂余曰溈山之
雄夸非空印老師莫能辦之精神非文字莫足以傳
願求文以昭後世不得辭系以辭曰。
 有異比丘清而狂相山趼足窮衡湘黃才掬谿行嗅
嘗笑云水作青蓮香梯空杙險屢仆僵寢宿霧露衝
虎狼水與石鬥聲舂撞誰挽千乘行羊腸霄然洞開
雲水鄉橫峰側嶺爭回翔咨嗟曰此古道場山靈乃
今發天藏泥草吟嘯久彷徉無人告語空夕陽翩然
曳杖還江南道經新吳山鬱蒼登山作禮僧中王骨
面氣宇凌八荒侍其側者矯鸞皇祐公傑出尤堂堂
袖中肉山傾置旁瓶錫一笑戲取將懶安寂子尤敦
庬佐于耨耕立禪房九世沉溺為津梁分燈延聯世
相望既絕復續暗而彰軾公貌臞中方剛漆瞳照人
儼而莊食堂十年折繩床有大長老續遺芳派出天
衣嗣吳江燼餘為子整頹綱機峰擊電誰敢當宗風
回顧已舉揚以印印空成文章凜然面目如冰霜令
人望見折慢幢叢林邇來頓荒涼反袂拭面空歎傷
而師聲價重四方力能咄嗟辦寶坊又取佛日重洗
光芙蓉峰峻溈水長功德之利建我皇願同山呼壽
無疆 
<other>重修龍王寺記</other>
祝融占南極其高蓋四千八百丈與中原相直其平
如衡故名衡嶽嶽之北崇岡峻嶺如奔如伏晴嵐夕
暉星螺掩玉百里而至陽陂翔為奇峰呀為深谷峰
之顛有大穴泉滿石裂攧雷濺雪夏冬弗竭蓋神龍
之所蟠蟄故名龍山唐貞元間馬祖傳曹谿心要隱
于嶽中從之游者多得道散處林壑之佳處老死而
世不聞矧見之乎洞山悟本禪師价公游方時與密
師伯者偕行嘗經陽陂迷失道路見谿流菜葉知有
隱者並谿深入叢薄間有茅茨僧出迎貌臞而老索
爾虛閑謂价曰此山無路闍梨自何而至价曰無路
且止老師自何而入曰我不曾雲水价曰住此山多
少時曰春秋不涉价曰老師先住耶此山先住耶曰
不知价曰何以不知曰我不從人天來价曰得何道
理便爾歇去曰我見泥牛鬥入海直至于今無消息
於是价班密師伯之下拜之拜起問如何是主中賓
曰青山覆白雲問如何是主中主曰長年不出戶問
賓主相去幾何曰長江水上波問賓主相見有何言
說曰清風拂白月价心異之求依止僧笑曰三間茅
屋從來住一道神光萬境閑莫作是非來辨我浮生
穿鑿不相關即焚其廬而去莫知所終故龍山又名
隱山今祖堂王英諸禪師書江西宗派亦著隱山之
號光化中有奇比丘名師信不知何許人庵于隱山
之故基一衲宴坐異蹟顯著龍眾皆易形為王者服
從之聽法歲旱民祈雨輒響應馬氏據有荊楚欽事
之不敢名斥賜號雨禪師而增名為龍王山自信之
化世為禪林號西禪寺太平興國改賜今額宗教下
衰師法大壞至以大福田之衣蒙市井無賴而茲山
十世宣和四年夏潭帥大學曾公盡禮致前住道林
雲禪師來領院事雲孤硬飽參精嚴臨眾洞山十世
之孫而焦山枯木之嫡嗣也人望翕然師解包之日
顧嗟太息因發其形勝增廣其基構而鼎新之聚材
鳩工以歲入輸租飯僧之餘助成之不專取於檀信
以謂檀法以信而發心為淨施止增一草獲福不貲
不然雖側布但名住相人徒見雲法勞熏役而不知
游戲也有無諸道人上白寔陰相之且從余求文記
<pb n="403"/>
其事曰价公參道於此山而雲禪師嗣其法以興修
之疑非偶然余曰隱山單丁住山把茅覆頂刀耕火
種而食兩客及門焚其廬而去之今雲公不起于座
使綠疏青瑣以棲千柱飛甍畫棟以粲萬瓦層樓傑
閣以蕩摩雲煙虛堂廣殿以吞吐風月撾鼓升堂千
指圍遶雲屯川增方進而未艾也視其跡若相遠然
其道實相須如來世尊蓋嘗曰不住無為不盡有為
金剛般若開空法道也而曰持戒修福者名發信心
開空法而修福無住無盡之旨也隱山之焚廬滅跡
與雲公之幻出樓閣託斯文於不朽殆得如來世尊
之遺意於是為疾書之宜和六年春公生明齋記。
<other>隋朝感應佛舍利塔記</other>
唐僧史曰同州大興寺者般若尼寺故基也隋文帝
以魏大統七年六月癸丑生於寺中赤光照室紫氣
滿庭如幻出樓閣而其色赭人之衣妳母覺時炎熱
以扇扇之慄然暴寒幾絕不能啼有尼自外至謂太
祖曰兒乃那羅延也蓋天佛所祐不可令處穢雜間
當為養之於是太祖以兒委之不敢名問而闢館以
延尼通門往來一日皇妣闞尼在不就抱持之忽化
為龍鱗角已具驚仆于地尼歸見之怒曰乃敢妄觸
吾兒致晚得天下文帝七歲尼告之曰像教堙滅一
切鬼神皆西兒當父母天下而教法賴兒而興之年
十三乃令還家四十餘年足不越閫周既廢教尼隱
皇家文帝踐祚教果重興尼名智仙神異不可測河
東蒲阪劉氏女也七歲出家其師一旦失之意必墮
井俄見坐殿楯瓦上世號神尼嘗以舍利一掬授文
帝曰以此福蒼生仁壽二年出以示僧曇遷置掌而
觀數數有盈縮遷曰吾聞法身過於數量非智所及
此未可量乃分而為五十三分詔於五十三州名山
福地以建塔塔下圖神尼之象有銘其略曰維年月
日菩薩戒佛弟子大隋皇帝堅敬白十方三世一切
三寶弟子蒙三寶福祐為蒼生君父思與民庶共建
菩提分布舍利諸州供養欲使普修善業同登妙果
者特請兩京名僧將命奉安之日皆有祥瑞長沙嶽
麓寺之前澗陰之上石浮圖其一數也山中僧道安
嘗為余曰隋朝舍利塔事極奇偉而五季烽火之餘
銘碣焚毀道俗游觀無所質問余曰豈直此而已晉
建興二年長沙縣之西一里二十步有千葉青蓮華
兩本生於陸地掘之丈餘蓮之根莖自瓦棺而出發
棺而視但紙衣拴索而蓮寔生頭顱齒頰間有銘棺
上曰僧不知名氏唯誦妙法蓮華經已數萬部既化
遺言以紙為衣瓦棺葬于此郡以其事聞朝廷有旨
建寺其上號蓮華今長沙驛即寺故基也西城之譙
門與湘江之潭皆以蓮華名之者以此然邦人無有
知者安請余併書以示道俗宣和七年二月住山道
人法光與安化馬章彥達登澗陰問建塔之因光乃
以余文示之彥達踊躍願施錢刻石山中上巳日除
饉某記。
<other>潭州白鹿山靈應禪寺大佛殿記</other>
靈應禪寺天人師殿者無諸沙門用澄之所建而邦
之大檀越劉革之所施也寺占巖腹臨清流發一區
之形勝規模宏大營建偉傑綠疏朱闥吞飲風月飛
簷楯瓦蕩摩雲煙寶鈴和鳴珠網間錯像設釋迦如
來百福千光之相文殊師利普賢大菩薩大迦葉波
慶喜尊者散花天人護法力士又環一十八應真大
士序列以次莊嚴畢備道俗拜瞻其無以異登忉利
諸天至普光明最吉祥地欽奉慈嚴親聞圓音也其
費緡錢三千萬而不聽餘人增一草鳩工於宣和元
年而斷手於七年之秋余過襄沔謁方禪師於潮音
堂而澄前請為之記余聞百丈大智禪師之訓曰世
尊遺教弟子因法相逢則當依法而住飲食服玩經
行宴坐必為叢林營建室宇必先造大殿以奉安佛
菩薩像使諸來者知皈向故晝夜行道令法久住報
<pb n="404"/>
佛恩故又聞德山鑒禪師之語曰比丘行腳當具正
眼誦經禮拜乃是魔民營造殿宇又造魔業且天下
惟奉一君一化豈容二佛所居撤去大殿獨存法堂
嗚呼百丈德山皆祖師一則建立一則掃蕩安所適
從折中哉方禪師黃龍雲居之仍孫必知其要乃以
問之方曰如醫師之治病應病與藥今人病寒必投
以丹砂鳥喙設或病喘必投以紫團白朮寒疾愈則
所謂鳥喙丹砂者姑置之可也喘疾既去則雖常服
紫團白朮庸何患然無病則焉用藥哉眾生無明崢
嶸業海橫肆莫知津涘而以佛為彼岸則殿宇之建
像設之嚴所當然矣余拊手曰臨濟之後善說法要
如此因取以文次為之記澄公外枯而中秀耐煩冗
甘淡薄十年不解其志非止為此殿而已要將咄嗟
辦一梵剎可也九月初吉記。
<other>重修僧堂記</other>
湘南號為山水之國故佳處多為得道者所廬自唐
貞元間馬祖石頭卜鄰於衡嶽學者散止巖叢本朝
康定間慈明禪師中興於石霜望馬祖為十世嫡孫
兒孫遍天下而長沙尤盛元豐元祐之間角立傑出
者比比領名剎諸方指以為道之所在今三十年禪
林下衰以大福田之衣自標識而號分燈嗣法者例
皆名愧其實蓋族大口眾不肖之子乃生固其所也
龍圖閣曾公之帥長沙慨然驚嗟曰吾祖楚公識雪
竇顯公於行間擢置人天之上遂為雲門中興吾親
受大和尚圓照印可今而坐視非雪竇圓照所以付
祝之意於是刪去其甚無狀者老病物故懼讋而宵
遁者時或有之遴選諸方之名德十餘輩所以扶其
顛整其傾靈應方公乃其一也方既至問其地利之
所出度不足以瞻眾則化淨檀為油麥庫以生財役
力事眾未有效勞者則合眾力建度僧之庫越兩年
而告成又化邑之賢者鍾世高修僧堂五間鳩工於
宣和六年十月明年秋九月落成之而余適至方偕
余游觀其高深壯麗塗金間碧香霧為帳秋水為簟
粥魚齋鼓戢戢而趨合爪而集會四海而不為混跏
趺而禪休萬緣而不為滅余曰此曾公發之而其利
如是博也方笑曰曾公發之而成之者乃賢令尹賈
公也自公下車盜賊衰息風雨時若民以是安吏以
是畏風雨時若則連歲有秋盜賊衰息則夜戶不閉
歲豐時和則民樂施故吾堂成於談笑使令尹不賢
民且離散矧所謂沙門乞士者乎余愛其言理而明
喜為之記十月初吉除饉某記。
<other>五慈觀閣記</other>
古之仁人將有為於世必特立獨行自行其志漢將
李陵之降虜致武帝疑其臣屬於是蘇武奉使不屈
牧羊海上十九年起居必仗漢節宣帝以智力御世
君臣凜然既殺蓋寬饒於是疏廣父子袖手而去使
人主知區區爵祿不足驕天下之士豈激頹波而獨
往冒衝風而孤騫者歟豈惟世之仁人如此出世之
聖師亦然三祖璨公既得法隱於淮山悼學者枯禪
縛律以地位證修為歸宿不信達摩別傳之宗故作
信心銘又名其弟子曰道信造次顛沛語言寢息必
以信自心為勸嗚呼吾祖之於法道深切著明可以
想見其餘風遺烈東山住持沙門宗致者臨濟十一
世之玄孫而泐潭準禪師之嫡嗣也骨面嚴冷英氣
逸群以荷擔雲庵法道為己任說法有辯慧護教有
便行卑叢林以宗旨爭溝封以語言爭非是紛然諸
方方熾未艾名為走道其實走名射利裨販無所不
至而正宗微矣欲棄之而弗忍欲導之而弗從於是
為室於方丈之東名曰慈航又自名其號曰慈覺猶
以為未也建閣于大門名曰慈觀蜀僧居竭者傾長
財一百五十萬以助成之竭生平自奉甚約所得檀
信之施毛累寸積四十年之藏一旦舉以施之人以
為難南晉僧子照者有實行自然之智如人信手斫
<pb n="405"/>
方圓皆中繩墨慈覺使總院事事無巨細談笑而辦
閣經營照寔董其事垢面龜手不憚霜雪伐山相材
運土拾礫與蒼頭短髮進退凡半年而落成竭以財
施而慈覺之志乃克成師弟子之於宗皆無所愧賢
矣哉余與雙峰祖印禪師仲宣來游遂登是閣晚望
淮山萬疊自獻雪盡蒼然卻立周視朱欄碧瓦蕩摩
雲煙苾芻往來午梵方奏疑其身世之在諸天也祖
印問余曰慈覺之慈宗師之慈其與佛菩薩之慈奚
若余曰如恒河女子抱嬰兒欲渡兒墮水中女子與
之俱死此愛兒之慈也滿慈子曰人罵辱我我則自
幸曰罵辱非拳敺也設或拳敺又自幸曰拳敺之酷
不猶愈杖擊兵刃乎此忍力之慈也曹谿六祖夜為
男子張行昌所謀將施刃六祖笑曰止負汝金不負
汝命以金贈之使去人無知者行昌感涕願落髮為
比丘所至輒訪道復至曹谿而祖授以法要使分燈
于江西冤親一揆是謂等慈也提婆達多每欲害佛
以毒置十指爪中見佛接足佛笑曰未毒我足先毒
汝手又勸國驅千醉象以衝佛駕象來佛垂手示之
於是象見十指皆有師子怖駭遺糞而去此謂大慈
也若慈覺則不受諸慈管攝擊塗毒之鼓死卻偷心
鎔凡聖之銅不存情見如勝熱婆羅之火聚無猒足
王之刀鋸使一切眾生觸其燄蒙其刃皆獲無分別
智此蓋真慈也夫豈不然哉祖印笑曰道人固菩提
園中之耆年何其辯慧乃爾驚群耶龍舒禪鑑大師
無學犯眾而言曰閣成而老師適至似非苟然願為
記之余曰唯建炎元年十二月記。
<other>資福法堂記</other>
資福禪院在金沙斗方之北奇峰峻岡環繞以掩映
風林雲壑祕邃以曠平自非逃世絕俗忘軀為法者
無因而至崇寧間蜀僧文慧嗣百丈九肅禪師說法
此山求心之所決擇發趣之所歸投凡叢林之所服
用寺宇之所宜有者十八九矣建炎元年十月住持
沙門九琛以書抵印曰寺僧紹恂者無諸人惠公之
高弟有行業淮山道俗愛敬之惠公以政和五年遠
化諸大檀越重修潮音堂一所俾知法上首臨眾演
法以上祝天子之萬壽恂欣然從之於是遠近聞之
富者輸財貧者輸力藝者輸巧勸者輸語越明年七
月而堂克成凡用緡百萬有餘乃設無遮大會飯凡
聖僧而落成之未有文以記其事公為我記之印曰
自後漢摩騰竺法蘭來自五天館于洛陽鴻臚寺有
經而未有精舍至吳赤烏中康僧會入建康架茅茨
與其徒以行道有精舍而未有僧三日男子朱士行
最初落髮有僧而未分禪律迨唐之朝禪律並行曹
谿獨號禪宗而律學乃不敢與之抗行元和中百丈
大智禪師方建叢林廢蜂房螘穴之眾為九州四海
而建大法堂以總眾至於天下禪席宗之知比丘因
法相逢以法為親主者升座而坐學徒鴈序而聽示
尊法也恂能化眾檀以成斯堂其知本者歟資福院
為此邦之福田道俗男女貴賤老幼者＆CB21726;授之者得
長老升堂布法雨以滋灌之令善種福芽叢生而並
茁其為惠利豈有既乎不可以無書。
<other>雙峰正覺禪院涅槃堂記</other>
大江之北夢澤之東萬山走趨屹立兩峰蟠岸千楹
寶勢翔空煙雲開遮戶窗青紅天花墮飄舞雨旋風
疑登梵釋龍天之宮大鐘橫撞山空玲瓏犀顱戢戢
步趨肅雍祖印禪師蓋其長雄寬而邊幅壯而疏通
謙以自牧眾所追崇如海下之百川則宗論其世家
非侯則公棄之恥言安樂巖叢與彼假我染衣妄庸
垂涎富貴忘其頂童雀盧自誣者則若不同也余自
襄沔南歸新豐道由淮上託宿山中欣然見我如舊
游從日陪杖屨摧頹兩翁偶立小語又指役工紛然
斧斤聲雜鼓鐘坐僧日多其來無窮庸免包藏衰老
篤癃跛盲失心不祥之凶作堂館之工行告終矣要
<pb n="406"/>
余即之周行廡廊入門疏快密室虛窗搴幃設簾宜
溫宜涼濯衣柵榻負喧橙床藥鑪茶鼎可劑可湯頤
指如意失其異鄉即戲問之欲資抵掌豈有少年如
邃青狂法戰不勝舁入此堂者乎豈有垂死如剖倔
強而敢橫機摩疊大陽者乎豈有英靈如黃涅槃杖
擿病者隨起激昂者乎豈有病瘉枵然空房而嘗臥
處尚多痂瘡以火燒之皆熏陸香者乎豈有頭陀以
紙為裳而其迅機石火電光方酬洞山言訖而亡者
乎祖印愕然視余嗟咨如子精敏亦迷怪奇甘棄坦
塗而行嶮巇子知太平無象可窺雨露霜雪自然四
時我廩既高里無呼追雞豚社飲老幼扶攜安用鱗
鳳之與菌芝耶昔維摩病臥毘耶離教誨天魔使令
艷姬手提大千戲而擲之世尊有疾則異於是背痛
乃臥須乳作麋而已何嘗變化怖駭群兒乎余聞其
說乃加敬虔而僧祖偁祖印所賢而余里閈又掌寺
權婆娑獻誠願拾此言丐余文之為記以傳夫千里
水濫觴其源若合眾流遂成大川則知此堂眾檀成
焉增土為阜增毛為氈兩尼勤勤佳其精專同其調
度所費緡錢蓋六十萬淨願乃圓有僧道齊以身率
先雜眾工中唱叫挽牽十方之多道俗嗟羨咨爾堂
眾諦觀病緣此四大軀無可肇堅生死之趣愛見所
纏雖相扶持終各棄捐當令以觀常自現前授與此
疾非人非天是我自業成熟則然受盡還無如雞出
燖此心自住如珠在淵觀苦進道諸佛憫憐歲在丁
未建炎改元季冬初吉集者駢肩敘多率眾二百九
員領衲景修守珂守詮至其綱維又揀耆年辦眾法
欽牧眾法璉叢林精神照映雲泉祖印為誰住持仲
宣而作記者寂音老禪。
<other>合妙齋記</other>
無盡居士真拜之明年大晟樂成詔試於西府余適
在焉無盡曰聲起於日而律起於辰四十有一而陽
數全三十有六而陰氣備如黃鐘之律九寸而為宮
增之毫釐減之杪忽則其音不應宮苟適其和是謂
之雅熟視其理蓋大遍無外細入無間余曰諸佛眾
生日用無以異於此其體本自妙而常明因緣時節
不借語默其義自見違時失候則擬議而動其義自
隱諸佛知此者也故善用而合本妙首楞嚴豈不曰
雖有妙音若無妙指終不能發如我按指海印發光
哉眾生昧此者也故不善用而成麤大智度豈不曰
猶如利刀惟用割泥泥無所成刀日就損哉余涉世
多艱困於憂患後三年華髮海外翩然來歸依資國
寺乞食故人而老焉晨香夕燈經行晏坐翛然靜住
索爾虛閑追繹大晟樂之和雅而庶幾善用其心以
合本妙之意也遂以名其齋曰合妙又為之記政和
四年二十五日書。
<other>信州天寧寺記</other>
江南山水冠天下而上饒又冠江南自昔多為得道
者所廬鵝湖龜峰懷玉號稱形勝而靈山尤秀絕蓋
唐義武初西平周王發其天藏也初建精舍名興聖
神符天子改賜普明沙門德延以講學聚徒甚盛弟
子德熙者有智略實陰相之崇寧二年詔革以為禪
林賜田度僧聽遇天寧節進功德疏太守周公邠命
長老德延為第一世而以僧正德熙董其事也三人
者敘立顧瞻而歎曰寺以群居而自為戶牖犬牙相
接如蜂房螘穴非相臣所以建請集禪衲演祖道上
延睿算之意於是蟬蛻其卑陋而一新之也入門縱
望序廡翼如而進層閣相望而起登普光明殿顧其
西則有雲會堂以容四海之來者為法寶藏以大輪
載而旋轉之以廣攝異根也顧其東則有香積廚以
辦伊蒲塞饌為職事堂以料理出納特建善法堂于
中央以演法開毘耶丈室以授道又閣其上以像觀
世音示以聞思修令學者入道也粥魚茶板霜顱螺
頂鳧趨而集寂無人聲餘履聲而禪齋密室冰懷雪
<pb n="407"/>
慮株枯而坐不見心相惟身相也嗚呼西平王郡太
守雖異世而姓氏同前以講後以禪而領袖者雖異
趣而名號同也吾聞浮圖未成故裴公美為玄度之
後身千尺像畢而僧護為僧祐道宣之前身古今所
傳不可誣也宗衍禪師出自白牛法窟中來嗣延公
之法席分照覺之祖焰道行孤峻為邦人所欽然人
但見其能集前人之大成幻出樓觀而不知其游戲
也政和元年八月又詔以天寧萬壽名寺七年三月
遣僧慶瑫來乞文以記其事余雖未獲覽山川之佳
氣披華構之雄誇然能系而為之詞也辭曰。
 群峰寶勢爭岧嶢雲收眼寒空翠搖靈山獨受王水
朝跨水誰作朱飛橋蒼官馬鬣低龍腰谷風吹空翻
海潮忽驚寶坊礙層霄天花細雨紛墮飄草衣大士
唾霧消定力持之日劫超太霞仙子坐可招夜晴往
往聞吹簫西平賢王想風標長劍拄頤氣勇驕擅此
興聖開前朝宋興和氣彌宇宙佛宮道祠恩益厚初
以毘尼相講授易為禪林冠江右大鐘橫撞午梵奏
紫金光聚世福祐苾芻千指聚拜手太平天子千萬
壽切雲樓閣誰所搆臣子淨願力成就白牛乳犢師
子吼虎谿嫡孫氣奇茂學者趨之俯並首我作銘詩
招爾後斯文與山俱不朽 
<other>高安城隍廟記</other>
城隍廟者故使君應侯廟也應侯世高安諱瑱陏季
政荒天下盜起李密起鞏王仁德起鄴皆稱公李子
通起海陵邵江海起岐州薛舉起金城竇建德起河
間皆稱王劉武周起馬邑劉元晉起晉安林士弘起
豫章皆竊尊號高安豫章屬邑也侯時以布衣募兵
烏合而擊之士弘卻隱去因嬰城固守唐武德元年
五月甲子唐公即帝位五年十月己巳林士弘殄滅
嗚呼方是時賊兵浩如海孤城眇如塊微侯之忠勇
義武則民魚肉之久矣朝廷旌其功授以刺史符於
是千里親之如仰父母既沒贈尚書左僕射廟食此
邦蓋五百年而書功烈者詞不達意余嘗歎息之政
和六年九月十六日因請福許銘廟念文字陳陋又
罪癈懼瀆神聽稿成復壞者數矣越明年二月二十
六日夜夢有客過余甚都雅曰向許我詩當以示我
夢中問公誰氏曰我唐人居湖中既覺三鼓矣坐而
假寐又夢理前事旁有贊者曰應侯君也於是起呼
燈火洗心為銘銘曰。
 煬帝南游江都湄唐公集兵禱晉祠連和突厥人戶
知傳檄諸郡稱義師豫章邈在江之西殺氣熏烝喧
鼓鼙芟民如芻救者誰應侯忠勇英特姿精誠貫日
如橫霓振臂大呼老幼隨空拳烏合當新羈賊鋒為
卻氣少衰守城泯默天助威賊雖猖狂其敢窺民甘
九死侯生之不然蕩滌無孑遺故宮下瞰緣錦谿過
者肅趨不敢馳功德之大山嶽巍惜其粉飾無雄辭
心許作文恨陋卑夢中索之不呵譏俾侮神者讀此
詩知神威靈不可欺 
石門文字禪卷第二十一

<sarticle><article>石門文字禪卷第二十二</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>記</other>
<other>無證庵記</other>
余頃得罪謫海外館于開元之上方儼師院日與彌
勒同龕頹然聽造化琢削有道人械類叢林款余甚
勤曰吾泉南分化至此與語翛然令人忘百事逃空
虛者聞足音而喜矧置身蠻夷論效鴃舌衣纏花貝
心緒怵然非復中華氣味而見道人哉相從蓋百許
日問出世法余曰有亞聖大人出世南州臨濟十世
之孫號靈源大士者今為法檀度譬清涼月下矚熱
惱天下名緇奇衲龍蟠鳳逸而趨之子可跨海北去
<pb n="408"/>
無後時矣道人愕曰敢不承教翼日翻然而去余蓋
莫敢必其所往後三年余蒙恩北歸館于石門精舍
有力持書視其款識乃吾證公也發緘疾讀則知其
不鄙棄余言見靈源於龍山兩白矣嗚呼子可謂真
有志於道者耳又三年靈源棄學子分化他方余拜
塔而至於是見證頎然人群中攀翻追繹海南之人
煙樹石紛然落吾目中為留一昔曰吾措庵自藏子
當為我記之問庵所在證笑曰以太虛為頂以大地
為基以萬象為床榻以天魔外道為侍者舉足下足
皆是妙圓密海余心知其戲曰子豈所謂隨身叢林
者乎問其名曰無證曰圓覺謂一切眾生皆證圓覺
學者以為至矣余笑以為誣之也本無數量不落識
情奈何謂之證乎謂之證譬如加首於首名為染污
吾又強區分別之無證蓋就學所知言耳若親見靈
源於寶覺背觸之拳則當以身為舌為說之尚無證
之足云乎余曰有是哉因序其語為之記。
<other>菖蒲齋記</other>
東坡居士性喜推挽後進之士知名當時多公賞識
者然以今多士猶未足以飽其欲而雌黃遂及草之
微以胡麻杞菊之賢於其類援筆而賦之則名聲亦
能光顯於後世暮年又以菖蒲之才為邁秀居以銅
盆培以怪石挹寒泉而灌之根須連絡於璀璨之間
其色蒼然可翫也天下以公之所翫從而翫之柯山
道人如公行雲山中所至不蓄長物獨於菖蒲而友
之至以名其齋江南洪覺範見而歎曰菖蒲為物無
異味可嗜嚼而君友之無猒非能知東坡所樂之真
則尚烏能談此情味乎支遁蓄驊騮以寄逸想慧理
呼白猿以發高韻而後世多其風鑒君之所寓其清
修絕俗之致豈減遁理哉為之記以示知君者庶亦
知余言之非誇也。
<other>舫齋記</other>
宣城李德孚有美才善屬文宣和初與余邂逅於長
沙年既相若且同學又相好也久之德孚侍親移漕
江左而官之金陵即官舍之東闢室以觀書其室連
數楹而戶相重東西而視如在船中乃以舫齋名之
有客聿至視其榜揭而疑之曰以子為隱者耶則忠
義之色功名之志見施為語言以子為非隱者耶則
山水之意嗜好之異與儕輩不侔於是避席而問之
曰夫渺漫際天一碧萬頃微風徐來雪浪山湧一葉
傲睨其中覆卻陳乎其前而不入其舍者津人之妙
也子寧欲從事於此乎曰操舟之為非吾事也害利
之域並首而趨憎愛橫生頃刻萬態瓦合流俗與之
偕而不與之俱逝是知津之妙也子寧於是有得乎
曰問津之學非吾志也然則既不事乎操舟之為又
不志乎問津之業而乃列五經之遺編布百家之陳
說明窗棐几繼晷然膏冥搜博求探賾索隱與古聖
賢相際於百千歲之後若心同而意契德符而道通
殆將簡之而弗得所謂吾無間然者其或醉心墳典
則直造淵源翫意群書則涉獵涯涘放浪詩書之奧
望洋渾灝之間則孔子之所得知之矣其浮游萬物
之祖者耶送之者皆目崖而返矣德孚仰而笑俯而
應曰吾非放愁也但吾以忠信孝友為煙波隨所遇
而安之為舟舫昔馮夷得之以游大川漁父語已緣
葦而去意竊慕之如是而已矣客愕然無對明年復
來長沙理前事以語余請書以為記於是乎書之。
<other>一擊軒記</other>
宣和元年冬余自臨汝以職事來宜春暇日與客游
天寧宮愛小軒脩竹解衣磐礡終日不忍去長老德
公請名其軒余曰一擊客問其說余曰香嚴閑禪師
參道於溈山久而不契乃焚畫餅之書歸庵南陽糞
除瓦礫擊竹而悟余以是知道不可求也使道而可
求則肉飯鷹兕身當坐榻與夫伐冰食玉之貴谷量
牛馬之富者皆舉意而得有謀而獲者也客曰然則
<pb n="409"/>
道終不可見歟余曰吾聞諸雲庵以謂道不可求而
可致也如人市黑白暗走嶺海望京師疲歲月於道
路卒不能獲居肆於八達之衢不以必得為計則貨
也有時而自致昔人嘗嗜草書行則書空臥則劃席
夜聞灘聲而得妙曉見蛇鬥而入神與香嚴同科而
異致且道豈有麤妙哉學者根有稚敏耳時方貴敏
故叢林有思齊之心石霜一年而悟道吾以為敏永
嘉一宿而悟曹谿以為敏香嚴一擊而悟庸詎知此
君不以為敏乎德公請以為記余知其為雲庵之嗣
也故併書載其說宣和元年十一月日。
<other>忠孝松記</other>
宣和元年余謁枯木大士成公於道林是日遊客喧
闐喜氣成霧余曰噫嘻登高望遠此日猶然其荊楚
舊俗哉成笑曰有異木產吾冢巔非緣佳節也於是
導余登清富堂下臨瀟湘如開畫牒千里纖穠一覽
而盡得之蓋龍圖聶公以詩眼增損發其天藏也故
其形勝冠於湘西暇日必俱賓客燕賞於此堂公所
建也想見其風流餘韻不減叔子之峴首而其去思
遺愛有類召伯之甘棠之左有奇石狀如覆斛稚松
貫石而出初如插秧未閱旬高尺許孤根秀拔分枝
調達紫鱗翠鬣之中已有合抱凌雲之氣豈地靈獻
瑞著公拔擢之異乎公自荊湖奉使入對未幾年三
遷要職遂尹京都實鍾臨川之英氣而其學出於舒
王有石之象松為蒼官為十八公玉版之榮金甌之
拜跬步可待有松之象丁生夢之猶為後世美談況
目睹其異乎成曰心法之妙不可以言傳而著為忠
孝之效故種石而玉生知其孝倒植而竹茂知其忠
譬如太平無象而出菌芝見麟鳳然彼各得其偏如
公則道契主上名落天下富貴追逐之不赦而忠孝
之瑞并見於松石之間蓋理之固然於是像公之形
儀置堂之上而名其松曰忠孝以慰邦人之思顧未
紀其歲月於是使其客甘露滅為之記。
<other>朱氏延真閣記</other>
出高安之西門行五十里山川有佳氣草木有華滋
桑林有秀色民俗有古風如武陵桃源如剡溪赤城
有隱君子朱堅伯固者世家于此特臨廣陌為危閣
以延真為名余自京來歸過而登焉憑欄而睇煙雲
杳靄形勝纖穠一覽而盡得之而恨其名未足以副
其趨謂伯固曰君風度儒者也年方壯有美材乃不
以功名富貴為急甘隱約於山林也而雅志欲延真
豈有說乎伯固曰然吾當語子夫功名富貴偶然爾
士以身徇惑也何以知之漢武帝見相如賦喟曰吾
安得與此人同時及見之止以為上林令富貴若不
可必也唐太宗見馬周之論促使召之接武於道及
見之談笑而斷國論富貴又若可必也李廣之伎無
雙於天下及從貳師出征迷失道路竟不得侯而死
功名若不可必也薛仁貴白衣從征遼東以三矢而
定天山卒為名將功名又若可必也吾以謂人生百
歲如駒過隙要當從吾之志耳昔梅子真補南昌尉
時放浪此邦有別業之遺基在焉已為道士廬元始
中棄妻子歸壽春後人見之於稽山變姓名為吳門
卒而傳不書其終其為仙明矣庸詎知其不雜屠沽
尚往來故居乎吾為閣以延之儻幸及見又庸詎知
不攜吾登毛車渡弱水以游道山哉余不得而荅乃
敘其說援筆而記於壁。
<other>思古堂記</other>
東坡先生曰孔子孟軻道同而其言未必同何以知
之以其言性知之孔子曰成之者性繼之者善蓋善
者性之效爾而孟軻曰人之性善孔子之言譬則如
珠走盤孟軻之言譬則如珠著氈夫珠非有二者走
盤則影跡不留故子貢曰夫子之言性與天道不可
得而聞性既有言矣乃曰不聞是其可以影跡求哉
著氈則觀者庸詎知不疑簞縟亦可以留珠乎故荀
<pb n="410"/>
卿又言人之性惡自善惡之論興蓋有不勝其言者
聖賢相去百年而其言相遠如天淵況不翅百年而
守眾人之言為知道非愚則狂顏淵韓愈異世而同
出孔門然其識有深淺何以知之亦以其言知之淵
飲水曲肱在陋巷不改其樂此亞聖全德懿行也而
愈謂哲人之細事愈且未知顏淵能知孔子乎易曰
君子多識前言往行以大蓄其德然言行之精以韓
孟之識有不能盡窺學者其可不思乎吾嘗誦之三
衢毛庠文仲少有英氣深於學問而善功名富於翰
墨而飽籌策以破趙會食為迂伏軾下齊為椎所與
游皆天下第一等流遭時外平疆場久空無所施其
材蹇寓一官不甘憂患折困袖手來歸圃于衡嶽之
下寢處晴嵐夕霏按行春花秋月弄琴閱書以娛賓
客枵然與世相忘而名其堂曰思古與東坡之論相
表裏如維摩自藏於不言之中以發文殊之義縉紳
高之文仲歿其子在庭季子以書抵余曰惟子可以
知先人為堂之意強為我記之故余獨載東坡之論
以著文仲之高然晉劉寔作崇讓論曰世議士名德
不迨前人非也時非乏賢士不崇讓耳然則士必生
而能賢不由稽古之力為循墻巽床之偽是學使寔
不死登此堂將逃羞無地尚何論哉季子年二十餘
種性工文聽其論古今瞻博絕倫真能世其家者也
故樂為書之。
<other>遠遊堂記</other>
宣和元年秋八月朝奉郎夏公自天府謫官祁陽明
年三月至自三峴館于靈泉寺寺臨大江江流湍急
斷岸千尺萬峰環之如趨如揖如翔如集公構堂其
西盡收其形勝靖深以宜茂林脩竹虛明以隔囂聲
塵氛而名之遠遊重九後二日余從公登焉對立凝
睇晴嵐夕暉浮動乎綠疏青瑣之上促榻對語笑響
散落乎千巖萬壑之間於是隱几枵然忘言蓋其倚
功名於憂患之外玩雲川以自娛心飽新得百想俱
滅然知國知兵百未一施而沉冥小邑如對彭澤之
狄梁公通泉之郭代公乃名所居之堂為遠遊何哉
嗟呼世之識真者寡所從來舊矣袁天綱識武后於
襁褓驚曰貴武氏者此兒也使天綱果識真當曰亡
武氏可也賀知章果識真當曰游仙可也夫一塵翳
目天地四方易位袁賀方眩夢幻以其禍為貴以游
為謫要不足怪也公今去國之遠而能酬酢風月安
樂泉石酒後耳熱侍兒扶掖而歌則忘其身之為逆
旅謂之謫可乎公嘗首肯余論祝余為之記公諱倪
字均甫其先江南人嘉祐為名臣之後凜凜有祖風
者也。
<other>普同塔記</other>
人之有死生如日之有明暗死生相尋於無窮而明
暗迭更未始有既然知其明暗者固自若也生順而
死逆眾生當其變則駭異之孔子但曰原始要終知
死生之故知其故則知其不駭蓋不欲深言之莊子
曰死生亦大矣而不得與之變既不與之變當卓然
而獨存者也莊子著其理而未盡其情若西方之教
則痛言之而盡其情曰若先有生而後有死者則世
未見不死而生若先有死而後有生者亦未見有不
生而死譬如尋始末於環輪之上求向背於虛空之
中則死生之情盡自佛法入中國奉持之者纜總其
法度參差不齊獨百丈大智禪師以禪律之學約之
人情折中而為法以壽後世故其生依法而住謂之
叢林及其化也依法而火之聚骨石為塔號普同塔
諸方皆建塔近僧坊遠不過一牛鳴蓋大眾將送火
化則荷薪而臨溈山獨拘於陰陽之說謂近寺不宜
為葬地自開山迄今三百年建塔於回心橋之南其
去寺十里故親臨之法往往不能繼也空印禪師軾
公住山十餘年百廢具興其所以安僧宜有者大備
獨以普同塔未建為憂一旦與侍者登山之西崦相
<pb n="411"/>
其形勝施長材鳩工以為之開大穴以石為宮又屋
於其上棟楹翔空雲煙蔽虧萬眾懽呼聲應山谷興
修於宣和二年之春斷手於秋八月空印恨未有記
以紀其歲月遣侍者覺惠來求文余歎曰叢林之衰
諸方皆輕僧厭其多而窘於食空印既成堂宇浩然
如江河之無極至者必納又為造塔以待其終其敬
僧荷法之心可謂至矣嗚呼僧者佛祖所自出厭僧
厭佛祖也安有稱傳佛祖之印而反厭佛祖者能契
聖乎空印之意可無書乎。
<other>溈源記</other>
岷江因山為名初發泫然濫觴漫衍而至楚則為際
天之雲濤萬斛之舟解風而不敢濟溈山因水為名
眾泉觱發於煙霏空翠之間旋紺走碧匯為方淵蒸
之成雲雨放之成江河蓋岷江資之者眾而溈水善
養其源也住山空印禪師笑曰一法界中無假法者
故揭於大仰堂之南榮曰溈源欲學者觀水之有源
知自心之靈源未嘗竭也蓋岷江之資眾知眾智之
不可不學也然先究自心後資眾智道之序蓋如此
故善財童子南詢諸友必曰我先發菩提心如何名
菩薩行有人於此因山中之氣候更四時之晴陰人
重重法界方其宿霧蒙蔽微見淵色則若凡夫雖有
染心而性常明潔霧開而澄滓日光下徹則若二乘
已澄諸念定慧超越更昏昕之湛然視纖埃之不隔
則若人牛兩忘而蓑笠未徹微風徐來方淵鱗鱗波
波之中頓見方淵而波非大方淵遍入眾波而淵非
小則若斂目於樓閣之前見三世於一念嗚呼溈山
為湘南大叢林而空印道光兩本撾大鼓臨人天萬
指圍遶今乃退藏於不言之中借山泉為嶔體聽萬
象以說法何也蓋道不可以言傳故前聖賤言語小
譬喻又欲學者自得之故設象比興以達其意鞞瑟
支羅不言佛身不可以色相求也而供養栴檀塔座
多寶如來不言根塵俱寂即是自身也而以寶塔聽
經余觀前聖莫不然何獨空印哉宣和二年八月初
吉會余於湘西之瀕夜語及山中之勝曰恨子未見
吾泉然強為我記之余戲曰師以山泉為舌為衲子
說法界自在緣起無生之法而余以翰墨為五色藻
辯才而畫圖之他日有尋流而得源悟意而忘象者
可以拊手一笑中秋前一日記。
<other>栽松庵記</other>
僧史補曰四祖道信禪師以唐武德七年至破頭山
愛洞壑深秀有終焉之志禪者相尋而來遂成叢林
有僧不言名氏日以種松為務私請祖曰衣法可以
見付乎祖師叱之曰汝能再來乃可耳於是僧出山
至濁港見女子浣呼曰我託宿得否女曰我家具有
父兄可從問之僧曰汝諾我乎女曰諾女周氏之季
也僧即還山中危坐而化周氏之女因有娠父母怒
而逐之於眾屋之中日庸紡里閈間已而生子女以
為不祥棄濁港中明日視之跏趺波間泝流而上異
之收養七歲隨母往來黃梅道中四祖偶見問曰童
子何姓曰姓固有但非常性祖曰是何姓對曰是佛
性祖曰然則汝無姓耶對曰惟空固無於是四祖笑
之乞於其母為剃落二十授以衣法為第五祖即游
雙峰見栽松之全身又至東山見周氏之全身濁港
周氏子孫之盛殆今甲黃梅三尺童能言其事僧贊
寧僧史曰五祖弘忍禪師者姓周氏本河南遷止蘄
之黃梅誕生之夕異香滿室此矯誣之詞也然可證
佐者母既出於周氏而曰祖師姓周乎僧契嵩作定
祖圖亦不能辨何也豈當衲子以常理疑之乎夫聖
人之託化豈假父母之緣如伊尹生於空桑寶公生
於鷹巢獨不論父母之緣耶自唐至今學者疑信相
半不能決也建炎元年十一月記。
<other>布景堂記</other>
宣和三年秋萍鄉文益之還自大梁過湘上會余夜
<pb n="412"/>
語及里中奇豪而高侯尤其魁壘者侯學精敏而齒
少行修潔而材高雖隱約寂寞之濱而名滿縉紳之
間所居有風泉雲壑之勝茂林修竹之美四時之景
陰晴異態穠纖畢見構亭佳處而名之曰布景余因
得其為人而想見其處恨未能與益之從侯相佯乎
其上援筆而賦之越明年春以書抵余曰山川之妍
美閱古今而不盡萬物之榮謝供四時而無窮然特
若為閑適者所施設而為悲愁者所乾沒也玉輪流
輝蒼崖哀湍天下之清絕也而倚娉婷者不見節絲
竹者不聞晝公曰月色靜中見泉聲幽處聞者譏之
也紅艷之閑美鳴禽之過前物外之奇觀也而憂國
者以為悲行役者以為愁少陵曰感時花濺淚恨別
鳥驚心者哀之也吾口先王之法言逢至治之聖世
勤田園以供伏臘玩琴書以娛賓客偏親慈和而耳
目聰明弟昆孝友而樂易賢雅所謂悲愁者於我亦
安能神哉以吾之閑適較市朝當十倍吾亭雖陋然
萬景分布吾前受吾約束真造物之為施設非經營
而得招要而至者也子其為我書之余曰昔支遁之
愛山乃買沃洲之小嶺賀知章之愛水特上疏以乞
鑑湖其風味雖清妙而正所謂經營招要者若之益
之則不然偶愛陸渾山水之佳遂留六年余觀高侯
之趣味殆亦益之之流乃欣然為記之。
<other>少陽義井記</other>
建炎元年六月蔡陽野墅僧子辰俱潯陽檀越陳璹
還自白湖過少陽渴甚須水道傍皆近人積水穢濁
不索相與歎曰江淮要衝而地無美泉何以止往來
渴心相約出錢開井于湖之左而白湖楊元廣彥隆
亦欲協成之有僧祖慶實董其事工畢泉甘涼邦人
賴以灌畦飲啜行人盛暑為歸宿之所易曰改邑不
改井以象正君子之有恤心雖大行無加窮居不損
又曰井者德之地以象有煩心之德虛其中而不自
有之也歟嗚呼二三人者不獨為濟眾無窮之利其
亦尚德也哉十二月望日記。
<other>華嚴院記（代）</other>
政和四年春二月余自高安赴官臨汝行豐城境十
餘里奇峰秀深沃野自獻有白沙清流茂林修竹之
勝望林表出楯瓦路人曰其下華嚴院也遂造焉碧
杉脩徑苾芻戢戢出迎客廈屋崇成如幻出禪齋風
櫺金碧隨目殆應接不暇問住持僧惠訥曰院以父
子傳器而服玩不減禪林何哉訥曰教有頓漸道無
禪律今兩者相攻以其私而佛法微矣譬如棗中蟲
徒自蠹壞出家蓋大丈夫事其說甚高緒餘土苴足
以道廣孝慈上助清化今其衰其徒特不足知此如
鳶翔青冥而心不忘腥穢求教之興三尺童子知其
難余首肯其說而心奇之秋七月訥遣僧抵余曰吾
廬居於唐光化之元年名報恩迄本朝治平之三年
詔改賜今額嘗燼火廢為丘墟草屋數楹僅蔽風雨
者自善明至懷珍七傳訥寔繼珍後因淨檀首建三
門作兩序屋修普光明大殿前峙雙閣一以像僧伽
一以館鐘虡東為香積廚繞以複屋闢典事堂有廩
有廁西為三聖堂增其後架設賓客館有湢有廄造
演法潮音堂總屋於其中又建華嚴閣於寢室之上
以實毘盧法寶之藏高深雄麗吞風吐月凡禪林所
宜有者畢備僧至如歸轟轟鼓魚泯泯作息要不墯
諸方經始於崇寧癸未之春斷手於政和乙未之冬
吾方念能事雖畢而後之來者未知飯僧報佛無窮
之意而公適儼然辱而臨之非夙緣乎幸強為我記
之余曰今人持左券以取寓物未敢必得然爭毛髮
之利斫頭穴胸何知慮刑而訥宴坐一室影不出山
能使施者填門不十年之間化瓦礫之墟為梵釋龍
天之宮此其才必有過人者視其中渠渠欲置人於
慈祥之域而專欲以精嚴自礪與夫裨販如來以自
賊者異矣使其聞訥之風亦可以少泚其顙云。
<pb n="413"/>
<other>寄老庵記（代）</other>
高安南州之屬郡地連西山廬嶽之勝俗美訟簡士
大夫自為江西道院飛楹畫棟間見層出於茂林修
竹往往皆浮圖老子之廬龍城院去郭餘一舍山川
精神發於雲泉林壑間如人眉目處余家筠谿之上
少時往遊焉窮奇索幽信宿彌日便有終焉之計一
行作吏轉徙四方登高臨遠未嘗忘於龍城也政和
四年冬余留京師官冷口眾自猒風埃又病痁彌月
愈不懌而覺範道人適自高安來夜語及龍城舊游
翛然忘紛而痁亦棄余而去問覺範誰從子游有老
僧志淳者其為人木訥而靜深易親而難忘今結庵
於鳳回峰之西名曰寄老每曰高風頹於無勇白業
毀於有累前聖知之故令比丘一飯日中三宿桑下
吾幼知人間情緣為累故棄之而學道知方外事法
為累又棄之閑放然諸餘勃窣飢餐困臥猶累於老
未可棄去故持以寄之因以名吾庵嗟夫世方以累
為榮而爭趨之淳獨超然高蹈賢於人遠矣吾聞天
台智者臨終門人問所證答曰我不領眾早淨六根
以傳法利生止證內凡五品耳淳之志其以是哉明
年上元覺範南還因理其事為之記使歸刻石山中
他年當乞身歸田幅巾杖屨以從淳游尚未晚也。
<other>吉州禾山寺記（代）</other>
始達磨自西來以法授少林慧可而衣缽為信五傳
至曹谿慧能能知其道信於天下也藏其衣缽而化
故世稱曹谿之門得道者不可以數計然獨大長老
行思懷讓克肖前懿號二甘露門思睠廬陵山水而
老於青原讓亦庵於衡霍之下石頭希遷者思高弟
也從讓游思實使之馬祖道一者受讓記莂卜鄰青
原久之遂終於石門讓實使之今天下指目江西為
禪宗法道之源者以曹谿一子一孫首辱居焉永新
為江西山川形勝之地城南有山巋然深秀晴嵐夕
暉應接不暇者唐僧達奚棲遲之所也奚不知何許
人以文德初始至刀耕火種住成法席致嘉禾之瑞
因以名山號大智禪院院僻嶮初未著於諸方吳順
義二年僧無殷中興之恢復法度學者趨之如雲殷
九峰虔禪師之嗣青原八世孫也方是時禪學之弊
巧見異解殷以擊鼓之機脫略窠臼於是宗風大振
學者賴之嗣殷者有契雲自雲歿代居者名存實亡
大中祥符初詔改賜甘露禪院有楚材者道價重一
時法席之盛追比殷時又十世而有德普有高行自
黃龍窟中來普歿七世而有妙湛大師法安初以政
和元年自祥符移居之五年視前營搆增其所未有
者新其所已壞者於是莊嚴紫金光聚則有殿棲稱
如實旁行之書則有藏會四海苾芻求寂則有堂辦
香積伊蒲塞之饌則有廚像祖師則有閣館鐘虡則
有樓升座法施之堂則曰無畏集定傳道之室則曰
大智而閣於室之上名善應修廡複屋高深壯麗冬
溫夏涼重規疊矩叢林號廬陵第一嗚呼妙湛之游
戲於是作可謂集諸老之大成者也安走使京師乞
文記其事余方困頓黃塵寄逸想於雲泉杳靄處恨
未能角巾梨杖與山中高人游厭飫清境然余非學
佛者其詭祕多溟涬然竊嘗論之忠孝碩大如宋王
彧唐魏元忠徐有功輩初未必皆深於佛理觀其臨
禍福超然自得豈所謂所聞或淺而其義甚高者歟
故余於禪學凡鉤章棘句凌跨方等汗漫橫流者則
非肉眼所能勘驗至於生死之際有不容其偽者矣
無殷將化集眾謂曰後學未識禾山今朝識取因怡
然而逝德普之將化飲食畢談笑而寂然其言論風
旨無所傳聞妙湛雪竇之後又青原之遠裔吾將觀
焉既論之又系之以詞曰。
 龍谿落石雪浪奔萬山環之如虎蹲凌霄白雲相弟
昆七十一峰讓其尊煙霏搖空含朝暾微風徐來掃
靄氛樓閣時為金碧痕聰明澄泓自吐吞三偉不見
<pb n="414"/>
陳跡存異哉僧奚貌粹溫澗飲婆娑麋鹿群誰中興
之殷澄源咄嗟萬指魚鼓喧普公高喉已語言得法
來自黃龍門弟子生奠手自捫放箸蟬蛻撼不聞大
士法戰著策勳睨視生死等旦曛君看妙湛願力熏
樓觀幻出高切雲美髯說法起機輪自云的骨雪竇
孫江山偃蹇驕氣噴不受彈壓無傑文願乞名詩刻
雲根導廣孝慈酬帝恩 
<other>寶峰院記（代）</other>
余家筠谿谿出新吳車輪峰之陽其陰鳳皇幕阜諸
峰黛橫玉立娠奇畜秀解楚山而益峻隋朝而來為
得道者所廬又黃龍龍安興化雲巖四大剎皆其遺
地相去百里叢林之盛冠映諸方自大長老寶覺佛
壽相續而興禪學宗天下衲子動成阡陌而寶峰善
思院者世以律居然夕燈午梵齋魚茶板與四大剎
者爭雄長而鳳皇幕阜之雄深亦讓其形勝余外舅
家西安往來聞之熟矣宣和三年罷官臨汝道經雙
井而造焉渡谿東望奇峰峻岡墮吾馬首據鞍回視
飛楹畫棟翔出林表入重門顧兩廡翼如而入焉禪
齋雲堂綠疏青瑣大殿層閣塗金間碧像設之妙服
具之華見者知焉登法堂望寢室窅然靖深耆年僧
雛倒屣迎客客至如歸焉退視其私則廚庫廩廄莫
不整潔遊衲解包頤指如意於是慨然歎曰誰為之
者何其材乃爾有餘耶住持僧守道曰院基于唐有
田畝山林五代烽火之餘券牒亡失多為比鄰所侵
院因荒殘如逃亡人家者二十餘年詔賜今額熙寧
之初僧圓智者白官請牒來居焉有恢復之意未幾
物故至是化為麋鹿狐豹之區元祐六年縣以玉谿
僧子瘦領住持事經畫三年未舉而化守道實傳器
於瘦者母李氏憫其頹壞施粧奩以開墾田畝用陰
陽家之說下舊院百步代山為基鳩工於崇寧元年
之春斷手於政和八年之秋而吾院克成其弟守達
者寔陰相之余聞曹谿祖師也而腰石夜舂牛頭宗
師也而躬自負米皆以供僧也及其衰也稱嗣祖傳
法者護食而拒僧道公於是時乃能犯拒僧者之怒
而延納之此心日月不能老也道曰吾非有心以時
特愛惜普光禪師與眾力耕見金而不取同伴詰之
曰今吾未用也俟吾他日把茅蓋頭資以飯僧味其
存心與今認十方僧物為己有者異矣道慧敏而老
其立事有過人者遣其徒寶宗來求文以記余愛道
所論併為書之。
<other>先志碑記（代）</other>
政和元年余為湘陰令湘陰瀕楚水臨洞庭連檣萬
艘天水相接盡獻南楚之形勝愛其風俗之純美民
訟之稀少士君子博學而知要篤實而有文窮不忘
道富則守禮邑之南郭鄧氏之富至紈褲僮奴谷量
牛馬然奉身甚約禮士甚恭邑人皆化其德其子沿
循道議論有英氣直諒而勇於為義縉紳高其才今
為承直郎余游相好也自余之宦湘陰餘十年無日
不思縛屋湘尾分湖山之勝從父老之游且將老焉
宣和四年夏循道以書抵余曰天降罪罰不自殞滅
上延先考啟手足時則有遺訓吾承祖宗餘慶坐享
溫燠族大口眾貧富錯居欲瞻給其貧者未遇皇暇
汝其承吾之志言卒而棄諸孤嗚呼沿尚忍言之已
於今年元日與族人為約券月給穀一斛男議婚錢
十千再婚減其半女議嫁者錢三十千再嫁則減其
半備喪者錢十千及葬更給其半歲月弗窮而存沒
弗常不敢負標以計數限斛以為額庶其利流百世
而不弊子其為我書之將刻石以昭示子孫使無忘
先訓且欲族人想見先考餘風遺烈也昔范文正公
念族人游宦未歸多厄於飢寒則建義莊於姑蘇以
給其伏臘舒王請輸己俸買田蔣山飯僧為王氏之
亡者修營冥福文公瞻其生舒王福其死循道獨立
券約恩及存沒此其東南賢士大夫多稱其可以無
<pb n="415"/>
書乎系之以詞曰。
 漢祚中興天所佑篤生奇臣掃穢垢杖策軍門謁劉
秀功業千年粲星斗鄧侯受材極奇茂毛骨似之豈
其後清明在躬氣渾厚慈祥照人資孝友邑人依之
扶老幼楩楠參天覆清晝毫末養之至成就百未一
施舟壑走疑侯功名在懷袖取之易然行探手湖山
萬頃連戶牖料理風煙課榆柳琴書娛客付杯酒走
人之急古或有分財贍族今則否此風移之遍宇宙
天子無為千萬壽念爾族人拜稽首恩無貴賤適所
受符之弗忘帝汝祐不然鬼亦扼汝脰西山磬石清
欲透刻此銘詩傳不朽 
石門文字禪卷第二十二

<sarticle><article>石門文字禪卷第二十三</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<talk>序</talk>
<talk>五宗綱要旨訣序</talk>
傳曰人能自重然後可與言學余以謂自重者必其
天資才全而識遠何以知之張子房三世相韓韓為
秦所滅時年二十許弟死不葬袖鐵椎擊始皇誤中
副車走匿下邳乃能跪履於父老及佐高帝定天下
漢業已成秕糠王侯掉頭不顧思與赤松子遊韓信
微時自藏於怯淮陰少年易之使出跨下一市大笑
而色不怍及為高帝大將一軍盡驚而氣不矜談笑
而破趙名震天下得亡虜而師事之子房勇擊始皇
而謙辭封爵韓信智出跨下而明師亡虜非材全者
能自重如是乎邴原詣安丘孫崧學崧以書相分原
得書不讀曰夫學者以智高者通書何為哉藏書於
家游學四方學成以書還崧解不傳書之意崧服其
敏徐曠學於太學時沈重講授門弟子常千人曠所
質問數日辭去或問其故曰先生所講紙上語耳若
奧境彼所未見尚何觀重知之憚其能根矩智識粹
美不在糟粕文遠巧妙非止準繩非識遠者能自重
如是乎吾故曰必因其天資也夫刻志功業傾心名
節者世間之學耳若離三界出五有者非夢幻功業
戲劇名節可盡而天資無張韓邴徐之英余竊憂之
諸佛三昧謂之甚微細智麤浮心識其能至哉菩薩
行海謂之旋陀羅尼門鄙陋志操其能入哉學者之
才如蓬芒之微而所授之道如萬鈞之重雖至愚知
其不可然猶紛然不知愧可笑也為弟子者心非其
師而貌敬之為師者實鄙弟子而喜授以法上以數
相羈縻下以諂相欺誑慢侮法道甚於兒戲嗚呼昔
清辨菩薩以芥子擊修羅窟而隱候龍華道成乃問
未決之事謂今彌勒未具遍知也辨之求師何其難
也達摩達恨師子尊者不令嗣祖渡谿見女子浣露
其足念曰此脛乃爾白皙耶師子忽至曰今日之心
可嗣祖乎師子之求弟子何其審也大法寢遠名存
實亡其勢則然蓋嘗中夜起喟為之涕零余少游方
所歷叢林幾半天下而師友之間通疏粹美者尚多
見至精深宗教者亦已少矣又三十年還自海外罪
廢之餘叢林頓衰所謂通疏粹美者又少況精深宗
教者乎百丈法度更革略盡輒波及綱宗之語言如
雲門綱宗偈曰康氏圓形滯不明魔深虛喪擊寒冰
鳳翥已飛霄漢去晉鋒八博擬何憑雲門非苟然作
也而昧者無地寄其意識輒易以循其私曰晉鋒八
法審如易者之意則康氏圓形魔深虛喪又何義哉
洞山渡水見影偈曰切忌從他覓迢迢與我疏吾今
獨自往處處得逢渠渠今正是我我今不是渠應須
與麼會方始契如如其言契如如但一文殊無二文
殊故曰渠今正是我我今不是渠旨甚明白而昧者
易之曰渠今不是我我今不是渠遂令血脈斷絕豈
曹洞旨趣乎仰山臨終付法偈曰一二二三子平目
<pb n="416"/>
復仰視兩口無一舌即是吾宗旨兩口無一舌溈山
之牛一身兩號之意而昧者易之曰兩口一無舌審
如易者之言則是共功時功尚何論哉臨濟付法偈
曰沿流不止問如何真照無邊說似他離相離名人
不稟吹毛用了急須磨吹毛劍也用即磨之意不欲
犯鋒耳而昧者易之急還磨旨趣安在哉而以之不
疑可謂陋哉獨法眼未遭更易行恐不免耳昔阿難
聞誦佛偈曰若人生百歲不識水潦鶴未若生一日
而得決了知謂曰吾從佛所聞異於是應曰不善諸
佛機非水潦鶴也誦者告其師師應曰阿難耄矣所
記錯謬夫諸佛機久而尚為水潦鶴豈渠今正是我
我今不是渠不作梁武喧爭之語晉鋒八博不作右
軍草書乎因編五宗機緣以授學者使傳誦焉。
<talk>華嚴同緣序</talk>
余聞一切眾生識種皆具十法界性謂佛菩薩緣覺
聲聞四聖天人傍生餓鬼地獄阿脩羅六凡是十種
性本無性隨所熏起任運成就有人於此為諸人等
談無上道解脫知見一切眾生皆證圓覺則識性熏
發佛種如是乃至為諸人等談不義語毀謗三寶一
切障道之法則識性熏發惡道種是故如來世尊每
謂眾曰善男子善知識者是汝等最大因緣能令汝
輩明見佛性離苦成道事彼知識不惜身命又菩薩
願力願與眾生為不請友其所立誓惟欲眾生悟心
成佛然諸眾生自棄自賤貪戀生死飄流諸趣不能
逢遇善知識善友如萬頃波尋一瓦礫今惠臻道人
欲以是毘盧藏微塵章句不思議妙義結萬人同觀
看其設心欲熏發一切眾生佛乘之種是其願力為
不請友而我大眾同得值遇譬如盲龜值浮木孔當
生難遭之想起增上善心使易成就俟其畢作為卵
塔書萬人名各藏於塔中虛空可殞而此願力如爍
迦羅惟願剎剎塵塵證明我說嗚呼六道以憂畏飢
餓之火所逼燒尚不聞有佛安得聞經哉唯人道一
切成就既已見佛又復聞經而不請友曲折誘導更
復惰慢作跛驢心是真自棄凡我見前法界性侶幸
同進道惠臻道行高潔而飽叢林受持願力久矣成
熟是故今同普告大眾是日已過命亦隨減唯加鞭
此道是真知恩政和五年二月十九日書。
<talk>洪州大寧寬和尚語錄序</talk>
但識綱宗本無寔法又曰若以寔法與人土亦難消
巖頭說法指人甚要而語不煩亦何嘗鉤章棘句險
設詐隱務為玄妙哉故其得友如雪峰有子如羅山
於生死之際如洞視戶庭未嘗留情近世叢林失其
淵源以有思惟心爭求寔法唯其以是為宗也故高
則妄見勝妙之境下則波為世諦流布而綱宗喪矣
余猶及見前輩能言老黃龍同時所游從有若楊岐
會翠巖真大寧寬皆一時號明眼而會與真所得法
子照映江左語言布寰宇獨寬公少見機緣有石門
宗杲上人抗志慕古俊辯不群遍遊諸方得此錄讀
之而喜曰雖無老成尚有典刑此語老宿典刑也其
可使後學不聞乎即唱衣缽從余求序其所以命工
刻之嗚呼杲之嗜好可謂與世背馳彼方尊事大名
譽者傳授其語而杲獨取百年物故老僧之語欲以
誇學者不亦迂乎雖然會有賞音者耳。
<talk>臨平妙湛慧禪師語錄序</talk>
傳曰雖無老成尚有典刑典刑且次之則老成蓋前
人所甚貴也又曰惡夫碔砆之亂玉則似之而非者
又其所甚疾也貴老成疾似之而非者一人之情千
萬人之情是也近世禪學者之弊如碔砆之亂玉枝
詞蔓說似辯博鉤章棘句似迅機苟認意識似至要
懶惰自放似了達始於二浙熾於江淮而餘波末流
滔滔汩汩於京洛荊楚之間風俗為之一變識者憂
之俄有叢林老成者嶄然出於東吳說法於錢塘諸
方衲子願見爭先川輸雲委於座下法席之盛無愧
<pb n="417"/>
圓照大通於是天子聞其名驛召至京師住大相國
寺智海禪院是謂妙湛禪師慧公未嘗貶剝而諸方
屈伏不動聲氣而萬僧讓雄彼似之而非者不攻而
自破如郭中令之單騎見虜孔北海之高氣讋魏以
其荷負大法故稱法窟龍象以其搏噬邪解故稱宗
門爪牙也余與禪師游舊且少相好不見之二十年
宣和三年十月初吉有仲懷禪者過余湘上出其示
徒語為示昔蓮花為聰道者作禮曰雲門兒孫猶在
余則以手加額望臨平呼曰豈雪竇顯公復為吳人
說法乎何其似之多也。
<talk>僧寶傳序</talk>
曹谿之道至南嶽石頭江西馬祖而分為兩宗雲門
曹洞法眼皆宗於石頭臨濟溈仰皆宗於馬祖天下
叢林號為五家宗派嘉祐中達觀曇穎禪師嘗為五
家傳略其世系入道之緣臨終明驗之效但載其機
緣語句而已夫聽言之道以事觀既載其語言則當
兼記其行事因博採別傳遺編參以耆年宿衲之論
增補之又自嘉祐至政和之初雲門臨濟兩宗之裔
卓然冠映諸方者特為之傳依倣史傳各為贊辭統
八十有一人分為三十卷書成於湘西之南臺宣和
五年正月八日伏遇判府安撫大學降貴令辰繕寫
呈獻仰祝台筭許旌陽白日仙去天詔書曰赦汝不
事先祖之罪佳汝施藥咒水之功夫施藥咒水期於
活人者也活人而能致飛仙況壽考乎余觀安撫大
學其牧民臨政皆得佛法之至要和而為生威而為
殺生殺皆以活人為本嘗生瀏陽囚徒十有二人於
死中佛法之見於和者也戮一賀文而億萬生齒安
堵佛法之見於威者也其妙用活人之功較之旌陽
殆相萬矣惟其得法之淵源實出於圓照本禪師而
不可誣也故余特以禪書為獻伏冀燕閒之暇少賜
披覽豈勝幸甚。
<talk>嘉祐序</talk>
禪師諱契嵩字仲靈藤州人也少從洞山聰禪師遊
出世湖山乃嗣其法其道微妙而末法學者器近而
不能曉悟而公亦不肯少低其韻以俯循其機因歎
曰吾安能圓鑿以就方柄哉聞之聖賢所為得志則
行其道否則言而已言之行由是為萬世法使天下
學者識度修明遠邪林而遊正塗則奚必目擊而受
之謂已之出邪即閉關著書以攻正祖宗所以來之
之跡為十二卷又別定祖圖書成攜之京師因內翰
王公素獻之仁宗皇帝又為書先焉上讀至呂固為
道不為名為法不為身歎愛其誠旌以明教大師賜
其書入藏書既送中書時魏國韓公琦覽之以示歐
陽文忠公公方以文章自任以師表天下又以護宗
不喜吾道見其文謂魏公曰不意僧中有此郎邪黎
明當一識之公同往見文忠與語終日遂大喜由是
公名振海內遂買舟東下居永安精舍而歸老焉公
雖於古今內外之書無所不讀至於安危治亂之略
當世同人少見其比而痛以律自律其身其學端誠
為歸宿之地而慕梁惠約之為人以其學校其所為
未見少差其考正命分於賢聖出處之際尤為詳正
觀學者循奇巧而不知本也乃作壇經贊亡孝背義
又循養其欲也乃作孝篇十二章士大夫不顧名實
多是已非他乃作輔教編學者苟合自輕不貴尚以
修德也乃題遠公影堂記其所慕也乃作茨堂序因
風俗山川之勝欲以拋擲其才力以收景趣乃作武
林志至於長詩贊而已殆所謂太山之一毫芒耳公
終於湖山而火化不壞者六物天下聞其風者為之
首東長想嗚呼一匹夫雲行鳥飛天地之間視萬乘
之尊其天地之遠也顧巨公貴人雲泥之異也而一
旦以其所為之書獻天子為之動容天下靡然向其
風而卒能酬其志豈非其所自信修誠之效歟後之
學者讀其書必有掩卷而三歎者也元符元年中秋
<pb n="418"/>
日高安某序。
<talk>陳尊宿影堂序</talk>
陳尊宿者斷際禪師之高弟也嘗庵於高安之米山
以母老於睦遂歸編蒲屨售以為養故人謂之陳睦
州臨濟至黃檗眾未有知之者而公獨先知之嘗指
似斷際曰大黃之門必此兒也雲門祕傳於公人所
知之而公更使謁雪峰曰當嗣之不然吾道終不振
矣雲門臨濟能不忘其言故宗一代天下古今依此
以揚聲其德澤方進未艾也夫二子方其匿耀也其
施為未有以異於人而卒不能逃公之言何也古之
人篤聞其信已故其處心也公惟其公是以自知之
審而知人之詳也今之世雖有通人遠才不小同己
則橫議疾之不掩則謗之而已通人遠才固自負而
群小又工於為謗宜乎其贅隅於世也而庸下之徒
能阿其所好故爭厚恩之環目遲以為嗣庸下者固
欲顯於人而好名者素快同於己宜乎其豐隆於時
也吾行四方有年矣見此種人何限而恬然不知怪
世衰道微一至於此使其聞公之風見公之像其何
以施眉目耶嗚呼期臨濟必大黃檗之門而其嗣方
大盛知人之詳也祝雲門嗣雪峰庶未其詰自知之
審也傳曰知人則哲自知則明吾於睦州公見之矣
公之影堂在高安南之四十里所謂米山者也。
<talk>昭默禪師序</talk>
李北海以字畫之工而世多法其書北海笑曰學我
者拙似我者死當時之人不知其言有味余滋愛之
蓋學者所貴貴其知意而已至於蹤蹟繩墨非善學
者也豈特世間之法為然出世間法亦然黃檗運公
師事百丈大智禪師而迅機大用每凌壓之百丈固
嘗歎曰見與師齊減師半德見過於師方堪傳授玄
沙備師從雪峰真覺禪師最久備遂為談根門無功
幻生幻生法門其論皆揭佛祖之奧雪峰亦嘗撫其
背曰豈意衰暮聞此妙法汝再來人也吾所不及然
雪峰百丈之道益尊而黃檗玄沙得為的嗣初未嘗
印脫其語言順朱其機因以欺流俗此道寂寥久矣
乃今於黃龍清禪師見之公為晦堂老人侍者而名
聲已鬧聞叢林其超情獨脫之論無師自然之智當
機密用人不敢觸其鋒雖晦堂唯知加敬而已雙井
徐禧德占黃庭堅魯直此兩翁世所謂人中龍也往
來山中與公語未嘗不屈折咨嗟以為不及以故天
下士大夫悅慕願見想望風采公名惟清自號靈源
叟世為洪州武寧陳氏子童子時誦書日數千言伊
吾上口有異比丘過書肆見之引其手熟視大驚勸
其父母使出家公即忻然往依高居某為師幾何為
僧受具足戒即起遊方初謁法安禪師欲傾心受法
法安曰子他日洗光佛日照耀末運苦海法船也一
壑豈能畜汝行矣無自滯公因遍歷諸方晚歸晦堂
久之初開法於舒州之太平衲子雷動雲合而至未
嘗謹規矩而人人自肅江淮叢林號稱第一洪州轉
運使王公桓迎公歸黃龍欲以繼晦堂老人未幾晦
堂化去公亦移病乃居昭默堂宴坐一室頹然人莫
能親疏之然見之者皆各得其懽心至於授法鉗椎
鍛煉則學者如菸菟視水車然莫知罅隙其提唱議
論初不許學者傳錄有得其片言隻句者甚於獲夜
光照乘然余於公為法門昆弟氣宇英特慎許可獨
首肯余可以荷擔大法頃於山中日有異聞嘗曰今
之學者多不脫生死者正坐偷心不死耳然非學者
過也如漢高帝詔韓信以殺之信雖死而其心果死
乎今之宗師為人多類此古之道人於生死之際遊
戲自在者已死卻偷心耳如侯景兵至建鄴武帝御
大殿見之神色不變軟語撫慰而侯景汗下不敢仰
視退謂人曰蕭公天威逼人吾不可以再見也侯景
固未嘗死而其心已滅絕無餘矣古之宗師為人多
類此吾觀今諸方說法者鉤章棘句爛然駭人正如
<pb n="419"/>
趙昌畫花寫生逼真世傳為寶然終非真花耳其應
機引物以曉人皆類此大觀三年秋余以弘法嬰難
越明年春病臥獄中公之的子德逢上人以書抵余
曰昭默病遂有書付禪師使人不能候而去余矍然
而起坐念公平生奇德美行恐即死後世莫得以聞
故為疏其略以授逢使往謁道鄉居士求文刻石於
山中以傳信後世云大觀四年正月二十五日石門
某序。
<talk>潛庵禪師序</talk>
法道東來授受之際必因師弟子之賢苟非其人道
不虛行如雲起而龍隨鶴鳴而子和其周旋之久機
緣之著而特以侍者稱者如鳥窠之有會通南陽有
應真趙州有文遠南院有守廓慈明有海善翠巖有
慕哲而黃龍有公公諱清涼洪州新建鄧氏子世力
田幼超卓短小精悍去依洪崖法智為童子年二十
一落髮受具足戒時武泉常寶峰月雲居舜道價壓
叢林公遊三老間皆蒙器許而疑終未決謁黃龍南
禪師南曰昔洞山見雲門門問近離甚處云查渡夏
在何處曰湖南報慈曰幾時離八月二十五云放汝
三頓棒公聞之大驚南公又曰洞山又問適來祗對
有何過而蒙賜棒門云飯袋子江西湖南便恁麼去
商量公大笑南公問何笑對曰笑者黃面浙子憐兒
不覺醜耳自是容為入室父子言論久即令坐于旁
去遊南嶽時先雲庵方出溈山與公復造積翠公為
侍者七年南公歿隱跡西山西山有惠嚴院僧死屋
無像設露坐公見而喟曰古人斫山開基致無為有
忍懷不舉哉乃求居以修完之不五年而殿閣崇成
百具鼎新即棄去遊廬山南康太守徐公聞名延居
南山清隱寺寺在大江之北面揖廬山公門風孤峻
學者皆望崖而退以故單丁住山十有八年元符二
年秋余與弟希祖自南昌舟而東下訪之晨香夕燈
升堂說法如臨千眾而叢林所服玩者莫不具時時
钁地處置為余言先師初事栖賢諟泐潭澄更二十
年宗門奇奧經論要妙莫不貫穿及因文悅以見慈
明則一字無用設三關以驗天下禪者而禪者如葉
公畫龍龍見即怖余曰每疑三關語垂示平易而人
以為難何也公曰眾生為解礙菩薩未離覺大智如
文殊師利欲問空王佛義即遭擯出以其墮艱難故
起現行耳嗚呼自墮艱難故起現行學者大病如人
開眼尿床平地喫攧然今化去三十年猶有悟其旨
者不無損益也有僧衣十有二年公舉令住淨眾寺
辭行謂曰。汝雖在此費歲月。實不識吾家事。儻嗣法。
當不以世俗欺誑為心。其人乃嗣翠巖機焉。南昌隱
君子潘延之。與為方外友延之迎歸西山。而州郡文
爭命居天寧。衲子方雲趨座下。一時名士摳衣問道。
公以目疾隱居龍興寺。房戶外之屨亦滿上。藍忠禪
師雲蓋智公之子於公為叔姪。移公居寺之東堂事
之如其師叢林高其誼余。政和四年冬。證獄太原拴
縛在旅。邸人諱見之。而公冒雨步至撫慰為死訣。明
年南歸幸。復見之。軒渠笑曰。吾不意乃復見子公壽
八十四。目盲復明。此其精敏於道。志願叢林所致。嗚
呼。佛法寢遠。壞衣瓦器之人。亦有侈欲。為人師者。爭
慕華構便軟暖。公獨舉頹壞而新之。爭欲致弟子不
問智愚。欲出門下。而公獨精粗之。爭欲坐八達衢頭。
以自賣其道。而公獨居荒遠以自珍之。爭好勢利惡
醜。而公獨犯眾惡。自信而力行之。每謂弟子曰。無事
外之理。理外之事。觀其措置。豈其真然之者耶。
<talk>定照禪師序</talk>
達磨之道六傳而至曹谿。自曹谿派而為江西石頭
二宗。既昭天下學者。翕然從之。由二宗以列為五家。
于今。唯臨濟雲門為特盛。洞山悟本禪師機鋒豎亞
而出。年代寢遠。惜其無傳。元豐中有大長老道楷者。
赫然有聲于京洛間。問其師承。乃投子青華嚴嫡嗣。
<pb n="420"/>
青公為大陽真子。蓋洞山七世玄孫也。大觀元年。京
師大法雲寺虛席有司以公有道行。請于朝。願令繼
嗣住持。奉聖旨。可。其請未幾。開封大尹李孝壽。表公
談以禪學卓冠叢林。宜有以褒顯之。即賜紫方袍。號
定照禪師。左璫持詔至法雲。楷謝恩已。乃為表辭曰。
伏蒙聖慈。特差彰善閣祇候譚禎。賜臣定照禪師號
及紫衣牒二道。臣戴睿恩。已即時焚香升座。仰祝聖
壽。伏念臣行業迂疏。道力綿薄。嘗發誓願。不受利名
堅持此志。積有歲年。庶幾如此僧道。後來使人專意
佛法。今雖蒙異恩若遂忝冒。則自違素願。何以教人。
豈能仰稱陛下所以命臣住持之意。所有前件恩牒。
不敢祇受。伏望聖慈。察臣愚悃。非敢飾辭。特賜允俞
臣。沒齒行道。上報天恩。上閱之。以付李孝壽躬往諭
朝廷旌善之意。而楷執拗不回。開封府尹具以其事。
聞上大怒。收楷送大理寺。吏知楷忠誠而適批逆鱗。
有憐之之意。問曰。長老枯悴有病乎。楷曰。無之。吏曰
有疾則免刑配。楷曰。平時有疾。今實無。豈敢藉疾僥
倖聖朝欲脫罪譴耶。吏歎息久之。竟就刑。縫掖其衣。
編管緇州。都城道俗。觀者如市。皆為之流涕。而楷神
和氣平。安步而去。如平日至緇州。僦屋以居而四方
衲子爭奔隨之。接武于道。嗟乎。禪師粹然一出。支洞
山已頹之。綱道顯著于時矣。而聖朝方以道治天下。
海內肅清。旌表有德。天時人事。適相偶如此。而楷獨
罹此禍。可疑也。夫豈斯道疑獨間關至此卒。不能以
振興之耶。抑亦夙殃成就緣會如是耶。聞之者莫不
長喟。余因疏其事以授。嘗識禪師者使學者知道。固
如是而視欲勝天滅命者。可以發一笑也。
<talk>邵陽別胡強仲序</talk>
多言乃致禍。器滿苦不密。人有兩三心。安能合為一。
河壞螘孔端。山隤有黿穴。生存多所慮。長寢萬事畢。
此孔北海臨終時詩也。而其意乃若自悔。何也。教汝
為惡邪。則惡不可為。教汝為善耶。則我平生未嘗為
惡。此范滂臨刑語。其子之辭也。而其意乃若自疑何
也。徐有功方視事吏泣白曰。有詔。公當棄市。有功置
筆。安步而去。曰。豈我獨死而諸人長不死乎。三坐大
辟。當死不憂。三赦之。不喜其明見自性。不悔不疑而
卒。以榮名終。吾聞成就世出世間法。特一切能捨耳。
有功其亦知此乎。余學出世間法者也。辭親出家則
知捨愛。遊方學道則能捨法。臨生死禍福之際。則當
捨情。頃。因乞食來。遊人間與王公大人遊意。適忘返
坐。不遵佛語。得罪至此。重賴天子聖慈。不忍置之死。
篆面鞭背。投之海南。平生親舊之在京師者。皆唾聞
諱。見雲散鳥驚。獨吾友強仲。姁嫗守護。如事其親。自
出開封獄。冒犯風雪。繭足相隨三千餘里而至邵陽。
猶不忍去。嗚呼。臂三折而知醫。閱人多而曉相。事更
疑危而識交。態有交如子何必多為。然強仲每見余
蓬頭垢污在束縛中。飲食談笑如平日。言涕俱出曰。
子殆不知世間有恥辱憂患乎。抑真石肝鐵腸也。余
笑曰。死可避乎。心外無法。以南北論中外。則謂之失
宗。以僧俗議優劣。則謂之迷旨。失宗。迷旨。前聖所呵。
吾方以法界海慧照了諸相。猶如虛空。大千沙界特
空華耳。何暇置朱崖於胸次哉。強仲高義。密行追配。
古人宜若知此。子持此語為我謝鄉里。故人此去。死
生一決。死不失為谷泉。脫或無恙。尚不失為車中王
尼。他日綠錦江頭相見。追惟今日則尚可軒渠一笑
也。政和元年十二月十九日。海南逐客某序。
<talk>送強仲北遊序</talk>
洛生郭玉。得程高方脈六微之技。陰陽不測之術。漢
和帝時為大醫。王多有應效性仁愛。雖賤。如廝養。必
盡其心力。而醫貴人時。或不愈。帝使貴人衣廝養服
問。醫輒效問狀。對曰。醫之為言意也腠理至微隨氣
用巧針石之間毫芒則垂存神於心手之際可得解
不可得言也。夫貴者。以高顯臨臣。臣以怖懾承之。其
<pb n="421"/>
為難也有四焉。自用意而不任臣。一也。將身不謹。二
也。骨節不能使藥。三也。好逸惡勞。四也。針有分寸。時
有破漏。重以恐懼之心。加以裁慎之志。臣意且猶不
盡。何有於病哉。此其所以不愈也。嗟乎。人之理。患不
能知之。知之。患不能行之。觀玉所論。甚明而竟不能
用。雖得之亦失之之謂也。玉蓋所謂有技之醫。非有
道之醫也。有道之醫如庖丁之解牛。但見其理不見
其全牛也。如孫武之誅二隊長。但見其法不見吳之
寵姬也。吾友強仲。少任俠。喜立奇節。赴人之急難。義
形於色。慕太史子義。王義方之為人。中年學道。一飯
奉身為伊蒲塞之行。雖摧縮鋒角而劇談滑稽。每每
絕倒坐客。強仲。蓋寓於技以游人間世者也。而喜醫
貴人。聞強仲跫然足音。即其疾不辭而去。余嘗問之。
對曰。吾治貴人。有三易方。視其疾以投藥。不知有富
貴如承蜩也。不以天下易蜩之翼。一也。貴人必聰明。
可曉以避就之理。二也。且吾期於活人而非事於名。
一醉之外無所恤。三也。玉以四難自藏。而強仲以三
易自顯。殆所謂有道之醫也。王城貴人之都會強仲
往遊焉。明年山林間。聞京師有異人。能生人於死中。
如秦越人華佗者。必強仲也。
<talk>送李仲元寄超然序</talk>
余至海南留瓊山太守。張公憐之。使就雙井養病在
郡城之東北隅。東坡北渡。嘗遊愛泉。相去咫尺而異
味為名。其亭曰炯酌。且賦詩而去。其旁有堂。名曰疏
快渠。渠高深。吞風吐月。堂之後有軒。名曰俱清。倚欄
東望山海之勝。一覽而盡。得之太守又構庵于後。其
名至遠。余既居之。乞橄欖于旁舍。判荔樹於沙岸作
詩。其略曰。整藍乞橄欖。斷樹判荔枝。日昨東坡羹。有
佳客至。饌山谷豆腐以餉之。崇寧寺有經可借。郡有
書萬卷。太守使監中之。余時乞食于市。作息之餘。發
首楞嚴之義以為書。他日以寄吾弟祖超然。使知余
雖困窮。於萬里不能忘道也。仲元將渡海。不欲更作。
書如到京。為我一至天寧。見因覺。先為余錄之。以寄
超然。且發萬里一笑。
<talk>夢徐生序</talk>
余竄朱崖三年。既蒙恩澤釋放。政和三年十一月十
九日。自瓊州登邁北渡。將登舟。有兩男子來附載。佐
舟者識之曰。此泉州徐五叔兄弟也。往來廉廣。歸宿
於瓊。以販檳榔為業。且見之。二十年矣。遂與俱載。曉
渡三合流無恐未及雷州岸。次日北風。不可進。乃定
石留赤岸半月日。以一掬米轉手送徐生為營炊。余
時時弄筆硯。又臥看左傳。徐生默坐久之則去。十二
月五日。風自南至天海在中。日出瑩碧間。舟行如鏡
面。未及晡抵廉州對岸。館於蜑叟之舍。徐生盡以其
販具付偕載者。使自至廉收米曰。此吾女兄之子也。
道人脫死地。萬里獨行。庸詎知無意外憂乎。願護送
歸筠。即為買馬顧力。步隨余走七十驛而至南嶽方
廣寺。余曰。子可還。此山吾家也。衲子皆故人。雖至筠。
無以異此。徐生固請。一到高安。累日不去已而曰。道
人樂居此則可。乃拜辭。問所欲。曰。止求舟中臥讀之
書。余曰。此春秋左傳。處處有之。曰。第與我耳因授與
之。五年秋八月十二日。晝臥夢徐生。如平日懷其人。
乃書以示超然曰。蜀先主嗜結眊魏明帝。好斧鑿之
聲。夫結眊與斧鑿之聲有何好。而人君嗜之。未易詰
其所以然。吾意人之相合。以氣亦以是哉。然徐生特
商賈者何。從知覺範而所為。如此可不怪也。
<talk>李德茂書城四友序</talk>
政和五年。余自太原還南州。過都下上元夕宿。故人
李德茂之館。德茂環積。墳藉名曰書城。日與筆硯紙
墨為四友。余曰。公通藉金闕。名聞縉紳。而取友乃止
是乎。德茂笑曰。昔周公誅管蔡張陳解。刎頸吾未嘗
不置卷長嘆。夫疏親利害雖大。聖不能保其親矧。以
眾人之器登功名之場。而欲全交乎。吾家濬之知之。
<pb n="422"/>
故棲遲林麓。圖梁鴻老萊子之像為友。太白婆娑。江
湖結明月為無情之遊。吾以為白失之誇。而渤失之
誕也。管城子。吾益友也。直。諒。多聞。每與之語。娓娓不
倦。燕卿。吾德友也。氣清而骨輕。知白而守黑。固膠漆
之義。重知見之。香楮先生。吾畏友也。悃愊無華。見地
明白。吾見之未嘗不展盡底蘊。石虛中。吾端友也。天
姿剛勁。琢磨以成。溫潤而有容。知言而能默。是四子
從吾游。神交道契。忘義忘年久矣。子今乃見問何哉。
余曰。蘇易簡常輔此四人之賢為文房四寶。意非其
所好也。德茂不名而友之宜乎。同居于書城之間。無
厭也。請書以為序。使士大夫知有友四君子者。自德
茂始。
<talk>連瑞圖序</talk>
崇仁為撫屬邑。山川清華。民俗茂美。然封連南康。廬
陵。熏烝之習。珥筆之風。或波及之以。故訟繁號稱劇
邑。自昔及今。政有能聲者才。可倒指而數。比歲仍飢
令佐非正官。苟簡歲月。以氣相勝而去者數矣。今年
春。奉議彭公思禹通佐。仇公彥和聯翩下車。思禹風
力敏強。鑿姦鏟猾。撥煩摧劇。吏民驚縮以為神號霹
靂手。而彥和又能詳明練達。照了罅隙。以裨贊之卯
衙。退砌無人跡。木陰覆庭。終日而囹圄。殆可羅雀。於
是令丞抵掌清語而罷。卒以為。常春夏之交。雨連旬。
早稻登場已而又雨無日。民歌於阡陌之間。所至相
和。六月癸亥。有千葉白蓮雙葩。並榦生於縣之西池。
乙丑。有芝三莖紫穎黃英。生於丞署之後堂。邦人聚
觀不厭。嗚呼。天下之令佐。其才賢。使民畏服敏妙勵
精者所至。尚多有之。至興居一室。淡然無為而使百
里之內風雨時若。禾黍豐登。奇祥發現於花木如斯
邑者寡矣。使吏民畏服者。人也。而奇祥於花木者。天
也。傳曰。人無所不至。惟天不容。偽蓋理有固然。余聞。
精誠之至。各以類感。貳師將軍拔劍刺崖而飛泉湧
忠之至也。李善白。乳其主人之子。而乳湩。義之至也。
古初護柩。以身捍火。而火滅孝之至也。蔡順之母。齕
指以呼順。而順至。慈之至也。夫忠義孝慈之應。如形
附影。如聲赴響。則兩公推誠以蒞。民勤政以報國而
嘉瑞並見者。和之至也。今同治一邑。氣和且爾則異
日。坐斷國論以康濟斯民。宜如何哉。邦人圖二物以
誇四方。稱頌令丞之賢。故余樂為之序。
<talk>墮齋偈序</talk>
圓覺經云。居一切時。不起妄念。於諸妄心。亦不息滅。
住妄想境。不加了知。於無了知。不辨真實。如人言。蜂
醞百花之香為甜耳。永嘉曰。若以知知寂。此非無緣
知。如手執如意。非無如意手。若以自知知。亦非無緣
知。如手自握拳。非是不拳手。亦不知知寂。亦不自知
知。不可為無知。自性了然。故不同於木石。如手不執
物。亦不自握拳。不可為無手。以手安然。故不同於兔
角。如人言。所以甜者。為蜜耳。而南泉曰。三世諸佛不
知有狸奴。白牯卻知。有如人見蜜及親嘗耳。曹山以
墮統三法。如人以蜜觸舌。自知純甜。無中邊味耳。南
州道人本忠聞之擊節賞音。余曰。此郎殆人類精奇
追友其人於百年之上遂名。其所居曰墮齋。請余記
之。為說三偈曰。生在帝王家。那復有尊貴。自應著珍
御。顧見何驚異。又曰。紛然同作息。銀碗裏盛雪。若欲
異牯牛。與牯牛何別。又曰。有聞皆無聞。有見元無物。
若斷聲色求。木偶當成佛。政和六年正月日。
石門文字禪卷第二十三

<sarticle><article>石門文字禪卷第二十四</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<talk>序</talk>
<talk>送僧乞食序</talk>
曹谿六祖初以居士服至黃梅夜舂以石墜腰牛頭
<pb n="423"/>
眾乏糧融乞於丹陽自負米斛八斗行八十里朝去
暮歸率以為常隆化惠滿所至破柴制履百丈涅槃
開田說義墜腰石尚留東山破柴斧猶存鄴鎮江陵
之西有負米莊車輪之下有大義石衲子每以為游
觀不可誣也世遠道喪而妄庸寒乞之徒入我法中
其識尚不足以匡欲其可荷大法也方疊花制襪以
副絲絢其可夜舂乎纖羅剪袍以宜小袖其可破柴
乎升九仞之峻僕夫汗血不肯出輿其可負米乎方
大書其門云當寺今止挂搭其肯開田說義乎余嘗
痛心撫膺而歎者也屢因弘法致禍卒為廢人方幸
生還逃遁山谷而衲子猶以其嘗親事雲庵故來相
從余畜之無義拒之不可即閉關堅臥有扣其門而
言者曰雲庵法施如智覺愛眾如雪峰出其門者今
皆不然道未尊而欲人之貴己名不耀而畏人挨己
下視禪者如百世之冤諂事權貴如累劫之親師皆
笑蹈此污而去庶幾雲庵爪牙矣於是蹶然而起曰
然則無食奈何曰當從淨檀行乞亦如來大師之遺
則也老人肯出則庶使叢林知雲庵典刑尚存余嘉
其言因序古德事以慰其意當有賞音者耳。
<talk>簷蔔軒序</talk>
法輪齊禪師開軒于不思議室之西薝蔔林之間因
以為名門弟子告語曰吾師以異方便附物顯理蓋
其華萼六出所以殊眾卉如心花發明諸地故其葉
之寒茂所以傲雪霜如道根深固抑魔外故其色至
潔因地法行盛明淨故其實至黃慈悲攝物道中利
故余疑其說而造焉目擊而坐了無問荅微風披拂
枝葉參差異香郁然純一無雜鼻觀通妙聞慧現前
譬如兩鏡相臨於中無像而燈忽舉知相攝入雖接
武至者雲擁而集當又如百千鏡中各納燈體圓備
同徹更為主客融通自在成法解脫昔黃龍三關神
通游戲於語默之外寶覺之拳獨體全露於背觸之
間今禪師乃宴坐不言之中使來者嗅薝蔔焉乃翁
乃祖皆以舉手動足為佛事克家之子又以清芬轉
法輪非縱非橫非同非異如伊之字摩醯之目非化
變諸幻而開幻眾者乎師之所示如月標指我作是
說如繪虛空指非月體則此軒之所以構也空無受
繪之曲則言語文字獨何傷乎禪師撫掌大笑因戲
錄為序使登之者援筆而賦蓋自石門某始。
<talk>送因覺先序</talk>
覺先佛照禪師高弟也佛照於世有勝緣方其在山
林也則領匡山鸞谿及其遊城郭也則住上都崇寧
是望剎皆天下之冠蓋梵釋龍天之宮從空而墮者
也余嘗館丈室之東見巨公要人入門下馬氣摩雲
天金朱日塞門如市佛照者裙纔及膝吉貝纏其脞
勃窣趨迎權不韻甚矣然杖拂之下萬指隨之雖往
來城郭山林二十年牧僧行道如一日者覺先陰相
之也覺先有智仞能立事數惷其師爭曲直竟袖手
還江南佛照思其賢曲折呼之覺先堅臥不動政和
七年春詔易天寧為神霄宮佛照以老病景德房寺
覺先曰噫吾西矣秋八月朔來別坐有獻言者曰子
去京三白矣迺復往如山林桎梏之機何余折之曰
慈明吾祖也而以李公故西遊寶覺吾大父行也以
王晉卿故亦西遊是二大老天下之奇德意有所合
千里從之矧覺先以師老病而西乎行矣子於義得
矣覺先忻然曰敢不受教然吾之所識皆公故人能
嗣音乎余以屏跡巖叢棧絕世路寧當交公卿大夫
哉脫有見問者為言未能為世收寒涕是矣中秋前
三日某序。
<talk>送秦少逸李師尹序</talk>
余久厭大梁車馬之塵而思江湖漁樵之樂故自淮
宋之郊再遊匡廬南窮蒼梧休于衡山之下愛其洞
壑深邃願為終焉之所林間有人焉望之如瓊林玉
樹恍然如行金明綠野之郊見狂遊貴公子揖而問
<pb n="424"/>
之則此邦賢者秦少逸李師尹輩也徐扣其所蓄蓋
亦無所不觀因結為友與之遊久而益敬會天子詔
下將校藝於有司送別於碧巖之阿而告之曰前誌
多云并汾汝洛之間土厚水深淺井十餘丈清涼甘
滑土無橫文色如烝麵故其俗重遲美茂士君子博
學而知要古今光明秀傑之士排肩而出不可勝數
大江之南荊湖之間其地卑濕人心輕浮偏急多爭
故士君子學問苟簡切觀前代能以功名富貴終始
者無幾後生未進皆以其風俗素輕浮故甘自廢棄
余切以為過矣昔謝安有鼻疾故詠書之音重濁當
時名流慕其為人皆掩鼻效之楊綰以清約自律而
當時貴人有為減騶從者是皆以天姿嗜好成一時
之風俗東甌之民朴野不學自古鮮有仕於朝者歐
陽詹以秀才倡之至今號為多士潮陽在瘴海之隅
民未知學韓文公以趙德為之師其俗稱為易治以
是又激厲學行成兩邦之美化今之學者能知之而
莫能行之行之而不見其效何哉自信之不篤自重
之不至耳使其能自信雖簀中之死人足以自致青
雲之上能自重其材則跨下之餓夫足以建立而稱
孤豈奔走仁義有王佐之略者而以風俗為病哉蓋
士能成天下之風俗而風俗有不能為士之病明矣
諸君勉之吾將見君輩角立齒列出於卑薄之地仕
而達發其毫末猶能無愧王謝不幸而窮蹇則猶不
失為歐陽詹趙德而已其勿以吾言為誇也。
<talk>送脩彥通還西湖序</talk>
東吳山川清勝甲於天下而湖山深秀正如美丈夫
之眉目大通禪師淡然無營於林石之間而聲光照
曜於四海之外如曉天之日從而遊者睿郎廓然焉
其高秀之韻爛然相映如長庚之星吾友彥通既以
父事大通而其德友廓然又如無心之雲往來於湖
山之上從容二老之間舒徐容曳油然自得其直諒
多聞之寔道德光華之言與夫幽尋清討之趣固已
厭飫平生矣而又周遊淮海浮飄大江經行於鑪峰
之下久之南窮衡嶽遼繞數千里弔古聖之陳跡覽
林壑之形勝求諸宗故老而扣之其異家入道之智
差別之旨無所不聞於是浩然有歸歟之興為余留
於湘江道林者一月既旦行余執其手而語之曰昔
雪峰道經祝融人勸其一登絕頂掉頭掣肘曰青山
長在知識難逢且山林雖佳於道無所益也明矣馬
祖謂紫玉曰山水之秀可居益汝道氣是若有益於
道者何也及觀興化之論乃曰吾雖嗣臨濟而發藥
之友者大覺是已山林未暇論也而師且後之是勝
侶之德其不可不重如是其甚也嗚呼是三者古之
人有得於一則固已誇談於叢林而傳誦於後世矧
吾彥通兼取而有之可謂盛哉獨余奇窮侵尋老境
得一而志二相視無所逃其羞雖然於其私則若不
足而能喜彥通之樂有餘也諸公咸賦詩而余敘此
為贐彥通其見憐乎。
<talk>送演勝遠序</talk>
余昔遊大梁經陳蔡之郊郊多美木類皆修榦矗矗
上千雲漢浮陰纖穠蓊鬱垂布時方溽暑畏日流金
而影不至地弛擔休於其下俯仰嘆愛念封植之勤
而痛恨其何以至於此而吾不能曉也旁有薪者欣
然笑曰子欲知是木所以臻此乎江南荊楚淮甸西
洛山水深秀茂林碩材所至叢生年大枯倒蒼崖亂
壑之旁者何限而人初不知貴陳蔡之地彌望皆鹵
荒之壤民知美木不易有也爭治其地以蒔之日夕
覷邏不啻如望嬰兒之長也方其童及尋漿液四達
枝葉欣欣向榮時旁榦橫柯舉剪去唯餘直根根之
漿液不得旁之也聚而成美材乃今之蒼然可觀仰
者舉前日之剪洗封護者也余愛其語有理致嘆曰
夫斷木為棋丸革為鞠亦皆有法士之志於學其可
以外是乎故余見苦學者必語以此廬陵演勝遠方
<pb n="425"/>
妙年志於為道然患其才多不知收拾聞經論之可
以游心則思奪席見文章之雄偉光秀則思倒志筆
硯聽開拓正宗則思呵佛罵祖才多之過也今過余
語別且欲自匡山渡大江以問其所以出生死之要
而余患其才多故錄蒔木之說以贐之庶他日林下
爭誇臨濟之木有再茂者定吾勝遠也夫。
<talk>送圓上人序</talk>
百丈為天下福地禪宗振于茲歲月之久寺廢為荒
丘大長老肅公來中興之其子古公又能興其家昔
之敗瓦朽楹今丹碧層出鐘魚轟轟衲子自遠而造
晨香夕燈如安養土能回心植福於茲以其殊勝之
報將如谷之荅呼聲也惜乎大殿之下地荒未治有
榮州圓道人慨然欲階之使登殿者入離塵三昧得
佛土淨登之者且爾況施帛為之者耶圓公既出山
余挽衣告之曰一切殊勝皆心所成當勇猛勿惰必
有喜施之者今雖檀林吹葉會看明月滿輪一人聞
之發心三道便從天降圓笑之曰有是哉因書以為
送。
<other>送鑑老歸慈雲寺</other>
龍安禪師之門有高弟其驚群之辯掣電之機如古
風穴三聖之流元祐之初開法於西安嫚罵佛祖貶
剝諸方聞其風望崖而退者不可勝數而登其門者
皆一時之奇秀永安常龍安照慈雲鑑又角而出無
盡居士張公嘗問道於師自稱得法上首公以文章
功業為時名臣天下想其風采而不可得是二三友
者獨與之周旋忘形何脫略勢位豈弟法乳之深耶
崇寧二年冬公罷政府還荊南照老迎於夏口載與
之俱至鄂渚而歸江山清華足以供談笑而賡酬妙
語多法喜之樂余時游湘中聞之作詩與照老曰無
盡龍安兩勍敵大梅龐老是同參近聞赤壁同登賞
想見清風助笑談已作泛舟遊夏口又成橫錫過江
南歸來萬壑松風在依舊閑雲沒草庵又聞鑑老去
慈雲從公於傳慶清游勝賞厭飫其平生士大夫聞
之高其為人曰鑑公此邦之福田其可終聽其去也
遣使自江陵迎還以慰邦人之思遂取道西安拜塔
於山與照老經行於乳峰之下而余適在焉山谷聞
鳥聲歌呼林泉津津有喜色而鑑老亦戀戀累日不
忍去余歎曰悅公雖不幸短世門弟子何其多賢也
方無盡居士國論其門可炙手也獨淡若及聞其歸
山林則千里與相從之又皆造不忘其師背道好利
者肯如是乎作兩詩送之曰故人罷相歸田野相見
遙知一粲然陌上青山嘗識面歸來白塔掃頹塼勤
勞世外功名事領略僧中富貴緣又作慈雲傾法雨
斬新精彩照人天其次曰悅老解為荼毒鼓平生得
妙不施功欲令聞者偷心死自是群生兩耳聾兄弟
赫然追父跡叢林籍爾說家風相逢一笑投針地俱
是當年百衲翁此詩又敘所以南歸之意而告之曰
禪師天骨開張豐顏美茂奇韻逸發談笑如雷虎穴
中自不生彪然方今之世正宗甚危邪法甚熾至誠
惻怛無使龍安法道下墮于地禪師其勉爾。
<talk>送一上人序</talk>
無盡居士崇寧二年自政府謫毫蘄兩州以宮祠罷
歸舟而南時龍安照禪師自西安往迎之至夏口遂
與無盡俱載登赤壁余聞之作詩寄之曰無盡龍安
兩勍敵大梅龐老是同參近聞赤壁同登賞想見清
風助笑談已作泛舟遊夏口又成橫錫過江南歸來
萬壑松聲在依舊閑雲沒草庵明年夏無盡來招住
峽州天寧辭之已而問來僧嘗記覺範言句乎僧誦
前詩無盡忻然和之曰心月澄澄映碧潭曾參錯認
作曹參若非臨濟具隻眼爭得維摩相對談萬象森
羅皆拱北百城迢遁謾遊南直須取惜眉毛落燒卻
山頭洛浦庵宣和四年十二月十四日龍安之門弟
子義一持無盡所作照公塔銘語句來時無盡亦歿
<pb n="426"/>
逾年矣余遊二老蓋三十年今俱成千古獨余身在
然亦折困於夢幻數矣是夜義一先寢於坐念舊游
如前身事錄兩詩以授之使歸舉似山中之耆年庶
其哀余之志也。
<talk>送嚴修造序</talk>
南昌千嶂深秀處忽生水沉奇材而萬峰繞之遂名
香城顯觀基肇而來老頤嗣事而後殿閣如幻出唯
潮音演法之堂斬新營構四方衲子鴈次猊座下而
恨香花之館未具有道人嚴公犯眾請行曰吾將化
十方男女檀波羅蜜之光以藻飾之使蓬萊道山萬
國春回香積城頭十分月滿於是瑛禪師拊手曰諾
使其客甘露滅以序送之。
<talk>四絕堂分題詩序</talk>
宜和三年秋七月青社張廓然罷長沙之教官十五
日渡湘將北歸館于道林寺攜家遍遊湘山勝處如
人經故鄉戀戀不忍去門弟子相守不捨又如癡兒
之嗜蜜日追隨於晴嵐夕暉之間笑語於千巖萬壑
之上二十二日會于四絕堂者十人而余適至廓然
顧嗟嘆息曰愛山吾天性所以遲留未發者眷此邦
之多奇士也不然吾何適而不可乎余曰東坡嘗曰
故山去千里佳處輒遲留此語殆為公今日之遊說
也於是分其字以為韻賦詩紀其事未及點筆會余
有急客至馳歸廓然與諸公登清富堂汲峰頂之泉
試壑源茶下鹿苑寺散坐於青林之下久之並岸而
北遂經檞林塢至南臺莫夜矣呼燈小酌劇談賦詩
詩成而情不盡飲少而歡有餘是夕風高月黑萬樹
秋聲廓然長揖飄然而歸道林余使人秉炬追送之
明日諸公皆以詩來廓然曰湘西蓋冠世絕境而吾
客皆韻人勝士茲遊也無媿山陰冶城子宜序以冠
群詩之首余曰唯唯。
<talk>待月堂序</talk>
宣和四年二月辛亥湘西真身禪寺新堂成余同道
林真教禪師鹿苑希一禪師往登焉堂臨晴湖日光
下徹俯見遊魚聚立縱望湘西山雲之纖穠草木之
深密一覽而盡得之真教拊欄哦曰山邊水邊待月
明暫向人間借路行而今卻向山邊去只有湖水無
行路語未卒住持禪師妙德欣然曰吾經行諸方倦
矣既老來歸將為終焉之計此句是吾心也希一請
以待月名其堂而使寂音記之德公得法於智海佛
印清公臨濟十世孫世為泉南人朴茂而歷落者也。
<talk>德效字序</talk>
皇天無親常與善人是耶非耶司馬子長視德無效
疑為善未必有祐之辭也伯夷叔齊死越千載有耿
光蕭梁武帝亦以餓終而自瑀及遘八葉為相與唐
室相終始司馬子長見於天未定之時酌其理則天
之常與善殆不可誣矣譬如松柏之稚厄於牛羊雜
於蒿萊人固易而疑之及其天定則傲雪霜而上青
冥也南州之西嶽九江之廬阜兩者之麓山川之秀
氣所鍾善人隱德之淵藪意功名富貴者輩出而近
世特未有著者士論多司馬子長之疑安知盡出僧
中乎高氏世為右姓詩禮世其家有奇比丘出焉石
門權巽中是已吾畏友也以高才卓識振於叢林一
時賢士大夫加手足之敬其姪善祐熏烝見聞惠敏
出其天姿老杜所謂毫髮無遺恨波瀾獨老成者也
巽中使余字之余推為德之理以酌山川之勝盛高
氏之遺慶字之曰德效巽中拊手稱善人序以授之。
<talk>無住字序</talk>
珠之為物體舒光而自照置於盆而未嘗定衡斜圓
轉不留影跡眾生妙心如之圓實無住龍女獻之達
麼悟之良有以也君名悟珠圓明妙心之表也當以
無住為字作字說云。
<talk>師璞字序</talk>
充耳琇瑩瑛之珮珥夫珮珂之與琇瑩皆玉之成器
<pb n="427"/>
者也玉之在璞其質弗妙則難以致用然則能琇瑩
珮珂者必在璞而已矣學者質之不妙其安受道吾
所以字僧妙瑛曰師璞。
<talk>彥舟字序</talk>
大繹持海於淨土為親聞如水傳器鳩摩羅什於真
丹為四依如印印泥其荷負大法提攜有情之功可
書法王之凌煙耶舍尊者閱重翻維摩經歎曰什公
真苦海法船也不然何形容不傳之妙乃爾昭著耶
當時從之以遊者稱四聖與之上下議論校微爭妙
聲振後世覺天之日月苦海之雲雷摩肩並首趨而
出可謂盛矣殆從中世陵夷賢聖竄伏迄今咸無焉
可謂衰矣於佛法衰殘之秋有一比丘粹然而出以
法什自名其志可以支已墜之玄綱續將滅之慧燄
吾未究其才觀其志亦可以擊節矣耶舍以什為法
船余字法什為彥舟坐客肯首以為然於是乎書耳。
<talk>無染字序</talk>
起信論曰智淨相者謂依法力熏習如實修行滿足
方便故破和合識相滅相續心相顯現法身智淳淨
故又曰法出離鏡謂不空法出煩惱礙智礙離和合
相淳淨明故夫破和合識滅相續心則曰淳淨智出
煩惱礙智礙離和合相則曰淳淨明首楞嚴曰淨極
光通達寂照含虛空皆太淳故淨而明矣故太淳宜
字無染。
<talk>易季真字序</talk>
季真少儼三十歲儼入新年五十三疑我滿懷揣佛
法解腰抖擻破裙衫大贍終老同香火小朗平生共
石巖深炷罏香待清旦偶聞殘雪落高杉宣和五年
問覺慈幾何年齒對曰二十三時湘山雪晴五更清
可掬而啜也覺慈本字敬修取以慈修身吾以謂慈
皆不若真因易為季真老儼書。
<talk>穎孺字序</talk>
草木之英楩楠蘭蕙也鱗羽之英鳳鳥麒麟也然則
人類亦有英乎公卿士大夫也而僧之英則異是以
心空為登第以果位為階品頹然無求者出世間之
相也橫肩勃窣者大福田衣也彌天之俱載者永之
孤步世莫能貴賤蓋所謂穎然而出者也五羊僧名
惠英年二十餘能折節讀書工作詩而未有字余以
穎孺字之。
<talk>妙宗字序</talk>
頃遊鐘山定林讀王文公壁間所書信心銘作橫風
斜雲勢知為宗門之光嘆愛久之山中故老謂余言
文公絕嗜此文與衲子語必誦之曰歸根得旨隨照
失宗諸法要妙八言足矣有而弗知則失宗知而弗
信其迷旨余偶客石霜與客夜語及之余曰文公聞
絃賞音妙合雅曲如此乃知法以不生故一如以虛
明故自照唯以自照故如如知白矣如珠之光還自
照珠非妙心宗不能爾也坐有嘉禾上人忻然笑曰
如照我名也而適捨其義豈偶然也哉余曰嘗有字
乎曰未也請妙宗字其名妙宗佳妙年東吳叢林號
飽參者一杖翛然如無心雲殊可人也錄其序以遺
之。
<talk>無諍字序</talk>
聖如孔子老聃其言不過曰後其身而身先三人行
必有我師焉偕三人必欲求師之交四海必欲後其
身是其致德之隆知道之奧豈止於不與物諍而已
耶曰始於不與物諍故終於天下不與己諍能與夫
自堯舜以來未有不知之者何特二君子為然雖吾
教亦然契經曰我得無諍三昧人中最為第一祖曰
忘機則佛道隆夫與物諍者能忘機乎隆之字於文
從降從生王文公曰降者隆之道是降屈自下者所
以致隆也彥隆宜字無諍無諍生於極南志學之年
則其藝已秀出流輩校于有司如探懷而取之今未
壯歲又能訪道四方期有所豎立以端正頹綱其才
<pb n="428"/>
敏惠如泉之稚蒙如雲之膚寸有雨天下達于四海
之理固吾子字之而已尚恐其以氣自多故為字說
因以告之獨不知是其意否乎。
<talk>寂音自序</talk>
寂音自敘本江西筠州新昌喻氏之子年十四父母
併月而歿乃依三峰靘禪師為童子十九試經於東
京天王寺得度冒惠洪名依宣祕大師深公講成唯
識論有聲講肆服勤四年辭之南歸依真淨禪師於
廬山歸宗及真淨遷洪州石門又隨以至前後七年
年二十九乃遊東吳明年遊衡嶽又三年而真淨終
於庵自湘中歸拜塔將終藏於黃龍而顯謨朱彥世
英請住臨川北禪二年退而遊金陵久之運使學士
吳开正重請住清涼入寺為狂僧誣以為偽度牒且
旁連前狂僧法和等議訕事入制獄一年坐冒惠洪
名著縫掖入京師大丞相張商英特奏再得度節使
郭天信奏師名坐交張郭厚善以政和元年十月二
十六日配海外以二年二月二十五日到瓊州五月
七日到崖州三年五月二十五日蒙恩釋放十一月
十七日北渡海以明年四月到筠館於荷塘寺十月
又證獄并門五年夏於新昌之度門往來九峰洞山
者四年將自西安入湘上依法眷以老館雲巖又為
狂道士誣以為張懷素黨人官吏皆知其誤認張丞
相為懷素然事須根治坐南昌獄百餘日會兩赦得
釋遂歸湘上南臺以宣和四年夏釋此論明年三月
四日畢停筆坐念涉世多艱百念灰冷時年五十三
矣追繹達摩四種行作四偈無求行曰形恃美好今
已毀壞置之世路自覺塞礙始緣飢寒致萬憎愛欲
壞身衰入此三昧隨緣行曰此生夢幻緣業所轉隨
其所遭敢擇貴賤眠食既足餘復何羨緣盡則行無
可顧戀報冤行曰僧嬰王難情觀可醜夙業純熟所
以甘受受盡還無何醜之有轉重還輕佛恩彌厚稱
法行曰本無貪瞋我持戒忍食不過中手不操楯風
必頓息而浪漸盡離微細念方名見性既說是偈併
載於此時省觀焉嗚呼孫思邈著大風惡疾論曰神
仙傳有數十人皆因惡疾而得仙道何者割棄塵累
懷穎陽之風所以因禍而取福也寂音之禍奇禍也
因禍以得盡窺佛祖之意不能文以達意以壽後世
則思邈之論可信也。
<other>記語</other>
<other>記西湖夜語</other>
余舊閱洞上語句知悟本禪師一宗蓋神明石頭之
道者也石頭為物之旨見於參同契而法眼所箋盛
傳世間讀其詞與余昔所聞多異同因跋于後以自
誌而吾友睿廓然見之謂余曰公以法眼之玄悟尚
未為知石頭之論駭人視聽業已出其語曷不亟談
其故而微出疑論於其後何也余曰古之聖人有所
示其言未嘗不略也非痛愛其法也以謂不略則學
者不思不思而得者聞異論則惑非居之安之意余
非敢上配作者然立言之體要自不得不爾雖前設
未能別白其意者當試廣之夫正傳至六世而大振
天下謂之宗門宗門所趣謂之玄旨學此道者謂之
玄學當時之人根性猛利臻其妙者不可勝數雖石
頭大恐後世不能完聞其說故見於語言此參同契
之所由作也所謂宗旨者以三句標準之乃體中玄
意中玄句中玄自靈源明皎潔句意相綴延至於然
於一一法依根密分布處乃體中玄出又自本末須
歸宗開達錯綜至乘言須會宗勿自立規矩處乃句
中玄也如宗門所論以明暗相對如步之前後以理
事如函蓋箭鋒之相應則非無功至玄之旨故反破
曰萬物自有功物之有功則可名求之乎故終其言
曰乘言須會宗以此也言有上中句有清濁暗則合
其言明則亦不違其句此其所以門門之境華參錯
回互而寂然依位而住也自是而論蓋石頭以三玄
<pb n="429"/>
旨趣示於此所明法眼所談但體中玄而已故追逐
其句辭而即解之而不復顧首尾立言之意也昔薦
福古禪師論三玄旨趣號為明眼亦曰體中玄甚合
法眼宗枝以其言印余之心合者甚多但不欲亟言
之也今廓然之言為駭人視聽且使亟言之其知我
愛我之深亦以之惟今不復詳論之則聞者安得不
以余為誇也古之人其身可以折辱困窮之而不能
屈其言者以有理也余之所談者求理之所在初不
謂有法眼也法眼而之理之所在非余之所能也人
之觀聽雖駭亦非世所恤也廓然笑曰安得起法眼
與子辯吾不能曉子矣余歸述其語以連前說以示
同學云。
<other>記徐韓語</other>
徐師川曰達磨西來自五天無別職事欲傳法度生
耳既不契梁高祖即北遊魏面壁坐者九年得可祖
而後去初不聞張大其聲名聚千百閒漢為部曲見
王臣高尻而揖循廊而趨不敢仰視夫荷擔如來祕
密大法得如達磨乃可稱嗣祖沙門也韓子蒼曰真
宗皇帝嘗欲廢太平興國寺為倉詔下之日有僧唐
突以謂不可廢真宗使中使諭旨曰不聽廢寺即斬
仍以劍示之祝曰僧見劍怖懼即斬不然即赦之中
使如所誡僧笑引頸曰為佛法死寔甘甜之有如是
僧乃可稱衲子也徐韓二公今縉紳之望皆留神內
典而見識議論如此聽之令人如雪中見西河諸峰
不勝爽氣。
<other>季子夢訓</other>
湘山逸人毛文仲蓋東坡蘇公江湖遊舊也公歿餘
十年而文仲之子學成更其名曰在庭已而夢公授
以字曰季子季子喜忘寢飯客疑以問余余曰孔子
夢周公因慕周公晚而嘆曰吾衰也久矣吾不復夢
見周公則平日所常夢也明矣季子慕公而夢見之
固其所也又何疑焉然孔子削跡伐樹不以為衰而
以不夢周公為衰季子僮依紈褲谷量牛馬不以為
悅而以夢東坡為悅夫聖賢之受材相遠如天淵而
其好善之同弗間毫髮也客曰以季子字在庭謂何
余曰世莫知其說余獨知之公於西漢尤愛賈生蘇
子卿非直愛其文如盎盎之春藻飾萬物與其屹若
砥柱蕩磨驚濤也愛其知為臣之大體而已生為懷
王傅王墮馬死生哭泣至死寧獨不知哭泣不能生
王於死中耶其心以謂職傅而王終非其道也子卿
使虜不肯辱命雖餐氈寢熅牧羊海上起止仗漢節
李陵諷使降則請效死于前子卿寧獨惡其生耶其
心以謂職稱奉使敢愛死哉東坡意若曰至士立朝
之節而遠有不同然其學同出於吳季子而不可誣
也季子掛劍徐公之墓不以死生背其心則稽之操
履何嘗以用舍背其心今死向千載其蹇蹇凜凜之
姿未嘗不在漢庭也公以季子字之如易之垂象意
於不言之中使學者自求之耳客噫嘻曰使東坡復
生不能自解免矣遂去。
<other>荅郭公問傳燈義</other>
太尉都丞旨問所謂傳燈錄是何義對曰昔達磨大
師佩佛心印於梁普通之初至震旦時學者方以講
觀相高達磨大師乃曰吾不立文字直指人心見性
成佛如來教外別行傳上根輩人始疑之久而疑信
者相半艱難險阻六傳而至曹溪大鑒禪師當唐神
龍中天下之疑卒不疑勝信者之多於是源分派別
而為南嶽青原兩宗枝派蔓衍而為雲門臨濟曹洞
溈仰與大法眼之五家其道遂大振於聖朝景德中
東吳僧道原披奕世之祖圖集諸家之語錄由七佛
以至大法眼禪師之嗣凡五十二世一千七百一人
成三十卷目之曰景德傳燈錄詣闕上進奉冀流布
章聖皇帝詔翰林學士右司諫知制誥臣楊億等同
加刊削俾之裁定夫所謂佛心印者眾生靈智之府
<pb n="430"/>
也其體本自妙而常明雖萬類紛然日用殊趣而文
彩粲然明了不差毫末其知之者謂之神通光明藏
謂之光嚴住持其不知者謂之生死趣謂之無明始
自故證發雖悟如釋迦文佛亦緣然燈記莂則師承
機語之自其可廢也法華經曰世尊放眉間白毫相
光照東方萬八千世界而彌勒發問文殊決疑以謂
日月燈明佛本光瑞如此持是經者妙光法師得其
證者普明如來維摩經為魔女說法曰有法門名無
盡燈汝等當學無盡燈者譬如一燈然百千燈冥者
皆明明終不盡如是諸佛菩薩開導百千眾生令發
阿耨多羅三藐三菩提心於是其道意亦不滅盡隨
世說法而日增益一切善法是名無盡燈此其義也
又問如何是傳燈旨要曰晝夜分明瞞他一點也不
得。
<other>記福嚴言禪師語</other>
余既至衡山福嚴長老言公曰今年五月當有災不
可逃過是乃畢世安適耳問其故曰運厄於珀鬼耳
五月二十八日太原造大獄來追對驗十月六日得
放夜宿溝鎮中中夜行荒陂陰晦迷失道路有光飛
來照行坐休則光為止起進則導之至榆次凡百里
而曉光乃沒於是口占曰大舜鳥工往盧能漁父歸
神光百里送鬼事一場非明年春見超然於海昏夜
語及之書以示素所辦送者因覺先忠無外政和五
年三月二日題。
石門文字禪卷第二十四

<sarticle><article>石門文字禪卷第二十五</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>題</other>
<other>題華嚴綱要</other>
華嚴宗有四種無礙謂事無礙理無礙事理無礙事
事無礙夫言事事無礙者非有竺梵震旦之異凡聖
小大之殊而講師笑棗柏不辨唐梵又可笑哉此文
清涼國師啟毗盧藏之鑰匙也其文簡而義無盡其
科要而理融通學者當盡心焉方天下禪學之弊極
矣以飽食熟睡游談無根為事而佛鑑乃倡為宗尚
之其亦護法憫俗之慈也歟。
<other>題疾老寫華嚴經</other>
瑛公風骨清臞而神觀秀爽措置加於人一等與南
州名士遊淡然無營獨杜門手寫此經精妙簡遠之
韻出於顏柳予聞一切賢聖皆以無為法而有差別
者皆所莊嚴之耳龍勝菩薩以夙智通力誦持之實
叉難阤以入世間智力翻譯之清涼國師以達佛知
見力疏釋之而瑛公以夙淨願堅固力書寫之予觀
其心志端欲候文殊師利之智海普賢之行願海善
財童子利生求法精進海十二時皆在現行如善現
比丘不動真際現一切色身於十方世界作大佛事
顧其措置非加於人乎。
<other>題光上人所書華嚴經</other>
邾城岸大江皆深林大澤自麻城之東多奇峰峻谷
輪蹄所不至虎兕所掩建炎元年十月予自漢上南
還廬山阻兵於大石山捷徑過鍾山之下有僧舍數
椽道人七八輩匝笑如舊識有首眾者道光與其兄
道舒鄰房晨香夕燈以禪誦為佛事從之者皆肅如
也光嘗呼此經以示予予因再拜跪而讀其篇目謂
舒曰耆闍婆面城之醫王也面所見草木土石無非
是藥文殊師利童子曰耆婆見草木無非是藥菩薩
見境無非是心然耆婆祝之疾燥濕虛實寒病祖病
眾生病之方也而光口不忘誦目不忘視手不忘書
寫之則隨施無所窒其妙嗚呼耆婆蓋世間之醫而
得妙者也則出世間之醫其用自心之得妙者也是
經其廣則四天下微塵數偈句其得則震旦所譯十
<pb n="431"/>
萬偈句光擬之於沙界涼曝得所藏之於毛端寬博
有餘至於殊勝功德則非有思議心所能測知經初
畢工而盜賊蟻聚所至流血可涉光黃舒蘄衲之間
受禍猶酷獨此經所寄東西南北十里之間無犬吠
之驚父老男女安堵樂業豈非龍神所護持而然乎
光少游方見知識飽參而還以親老不忍去其膝日
以研味此文其為知恩精進不言可知矣咨爾鍾山
之下護持龍神之眾時朔來朝以祕藏之某題。
<other>題華嚴十明論</other>
顯謨閣待制朱公世英為余言頃過金陵謁王文公
於鍾山公以彥里閈晚生有志學道謂曰若讀史見
勾踐伍員事乎勾踐保栖會稽置膽於坐臥則仰膽
飯食亦嘗膽也伍員去楚櫜載而去昭關至蒲伏行
乞於吳市二子設心止欲雪恥復讎而焦身苦思二
十餘年而後遂其欲蓋有志者事竟成也然移此心
以學無上菩提其何以禦之世英囑予記其言世英
歿一年余還自海外築室筠溪石門寺夏釋此論追
念平時之語曰嗟乎流轉三界未即棄去其恥亦大
矣囚縛五陰未能超出其讎亦深矣以吳楚之讎恥
較之其相倍如日劫而學者亦思掣肘徑去然至誠
惻怛勇決力行較勾踐伍員特太山毫芒耳豈不惜
哉金剛般若經須菩提聞世尊言以恒河沙等身命
布施不如受持四句偈為他人說之福於是泣下其
心豈不謂學者多以一身味著懈怠故自為障礙乎
夫雜華具四天下微塵數偈而其所詮者如來普光
明大智一法而已親近隨順此智者戒定慧三法而
已以戒定慧觀照方便破滅無明一切眾生彈指實
證故金剛藏菩薩曰隨順無明起諸有若不隨順諸
有離是謂成佛顯決入法要旨借令三世如來重復
宣示深奧不能加毫末於此矣其於利害去取曉如
白黑其義理昭著粲如日星不知學者於戒定慧何
疑而不隨順於無明煩惱何戀而不棄遺乎孟軻曰
今有無名之指屈而不信非疾痛害事也如有能信
之者則不遠秦楚之路為指之不若人也指不若人
則知惡之心不若人則不知惡此之謂不知類也今
之知類者吾特未見耳豈密行暗證隱實顯玼世不
得而知歟抑觀力麤浮習重境強多遇緣而退歟余
切慕思大智者父子於道能遺虛名收實效三十年
間決期現證皆獲宿智通入法華三昧乳中之酪此
其驗矣嗚呼安得如南嶽天台兩人者與之增進此
道哉政和五年六月十日書。
<other>題光上人書法華經</other>
晉沙門曇諦初夢於其母黃曰我投暫託宿乃以鐵
鏤書鎮并麈尾拂為寄母既覺而二物在手於是大
驚而生諦逮五齡母以二物示諦諦軒渠笑曰此秦
王請我講法華經贈我者爾母曰汝省置之處乎諦
罔然不荅而去又建興二年長沙縣西一百里餘有
青蓮花兩本生陸地道俗堵觀钁之丈有二尺得瓦
棺蓮之根莖自棺之壞處出開視之有髑髏栓索而
蓮寔生齒脥間晉有識曰有僧不知名氏誦蓮經十
萬部不疾而化遺言使衣紙而以瓦為棺今驛亭故
基建寺其號蓮花嗚呼異哉惟此經之力能使授持
者卒長物於生死後奇祥於異世驚世殊異之如此
蘄州永樂寺僧道光出血和墨寫此經其衡斜點畫
勻如空中之雨整如上瀨之魚皆精進力之所成知
見香之所熏不然何以莊嚴微妙如此之巧耶光又
專精不懈見一纖毫相之間萬八千土於剎那入無
量處三昧名報佛恩然隨筆任運經行臥起語默動
止莫非授持此經故毫相之間剎那之頃豈有間哉
光之為人純素潔忠於事孝於奉親為里閈所敬信
法眷所追崇是真比丘也予自北還南留其庵信宿
彌日盡獲見其所寫之經無慮十數種觀其施為日
夕以與佛菩薩語言詶酢豈復有世閒之心耶華嚴
<pb n="432"/>
曰念念不與世間心合是大精進光其以之。
<other>題超道人蓮經</other>
南昌饒益院除饉惠超自幼出家誦此經年二十六
試于有司以精通得度即受具游諸方事善知識發
明心要及還掩關以金為墨書妙法蓮華經政和八
年六月四日清晨攜以示予開卷熟視筆墨精到衡
斜布列皆有節度非精誠盡力於此法莫能臻是也
予聞一切契經皆佛所演而此經獨稱過去諸佛先
說法喻雙舉蓮之為喻以三世同時十方同會方其
開時即有果方於果中即有因蓮華蓮實蓮密是也
諸子雖分布而會聚之未嘗隔斷此其名蓮蓮連也
般若曰一切智智清淨無二無二分無別無斷故者
以是哉梁大沙門僧祐平生書寫誦持未捨受即身
為爛瓜香已捨受即舌本為青蓮華香皆其精進真
信之力所成就陳大沙門惠思誦至是真精進是名
真法供養如來恍然見靈山一會儼然如昨蓋此經
有不思議力入二十五種三昧以大行慈悲入中觀
以梵行慈悲入幻觀以勝行慈悲入止觀令一切眾
生自然見如是事入菩薩一切色身三昧之旨也今
超師壞衣缽食一室枵然與世相忘以精勤之力致
工於此法可謂知本矣予將見生身發無垢智光方
吾法下衰而超用志如是誰不隨喜願世世同超登
內院見慈氏預聞妙義頓捨人法二執證對現色身
此予志也甘露滅某謹題。
<other>題六祖釋金剛經</other>
金剛般若靈智妙心者也諸佛與我及眾生類三無
差別然諸佛已知而信者我今知而信者唯眾生未
知未信則當教導之故世尊以後五百歲持戒修福
者能生信心為實然以心信心猶為三法如人不睡
而能有夢則知是病故世尊又曰以是信解不生法
相如來世尊既以明告顯說以為經祖師從而注釋
之恩德可謂大矣而傳布未廣予竊患之故化清信
檀越鏤版印施普告大眾云政和五年十月日。
<other>題靈驗金剛經</other>
秘書省校書郎龔德莊初罷官靈壽來歸京師居新
門裏時方上元山東劉野夫與德莊善偶折簡來約
十四日可盡室往觀君慎勿出略相候欲款語德莊
素敬憚其人為獨守屋廬二鼓矣而野夫不至方假
寐家人輩尚未還俄火自門而燒德莊但捉誥牒而
走一夕而燼數百家明日跡其屋灰炭中得金剛般
若一卷略無損處開視明鮮如新德莊少豪逸嗜酒
色不甚信內典豈夙世善根不思議力以茲發感悟
之歟觀者彭凡鄒正臣劉棐僧希祖德洪政和元年
上元後一日。
<other>題宗鏡錄</other>
右宗鏡錄一百卷智覺禪師所譔切嘗深觀之其出
人馳騖於方等契經者六十本參錯通貫此方異域
聖賢之論者三百家領略天台賢首而深談唯識率
折三宗之異義而要歸於一源故其橫生疑難則鉤
深賾遠剖發幽翳則揮掃偏邪其文光明玲瓏縱橫
放肆所以開曉眾生自心成佛之宗而明告西來無
傳之的意也錢氏有國日嘗居杭之永明寺其道大
振於吳越此書初出其傳甚遠異國君長讀之皆望
風稱門弟子學者航海而至受法而去者不可勝數
禪師既寂書厄於講徒叢林多不知其名熙寧中圓
照禪師始出之普告大眾曰昔菩薩晦無師智自然
智而專用眾智命諸宗講師自相攻難獨持心宗之
權衡以準平其義使之折中精妙之至可以鏡心於
是衲子爭傳誦之元祐間寶覺禪師宴坐龍山雖德
臘俱高猶手不釋卷曰吾恨見此書之晚也平生所
未見之文公力所不及之義備聚其中因撮其要處
為三卷謂之冥樞會要世盛傳焉後世無是二大老
叢林無所宗尚舊學者日以慵墯絕口不言晚至者
<pb n="433"/>
日以窒塞游談無根而已何從知其書講味其義哉
脫有知之者亦不以為意不過以謂祖師教外別傳
不立文字之法豈當復刺首文字中耶彼獨不思達
磨已前馬鳴龍樹亦祖師也而造論則兼百本契經
之義泛觀則傳讀龍宮之書後達磨而興者觀音大
寂百丈斷際亦祖師也然皆三藏精入該練諸宗今
其語具在可取而觀之何獨達磨之言乎聖世逾遠
眾生相劣趣慮褊短道學苟簡其所從事欲安坐而
成譬如農夫隋於耰耘垂涎仰食為可笑也吾聞江
發岷山其盈濫觴及其至楚則萬物並流非夫有本
益之者眾耳有志於道者常有取於此吾徒灰冷世
故安樂雲山明窗淨几之間橫篆煙而熟讀之則當
見不可傳之妙而省文字之中蓋亦無非教外別傳
之意也。
<other>題法惠寫宗鏡錄</other>
龍勝菩薩曰眾生心性猶如利刀唯用割泥泥無所
成刀日就損理體常妙眾生自麤能善用心即合本
妙余觀世之人疲精神於紙墨者多從事於無用之
學皆以刀割泥者也明州翠巖僧法惠獨施力寫永
明所譔宗鏡錄一百二十卷與方廣禪寺大法寶藏
嗚呼惠師可謂善用其心者也夫能使天台賢首唯
識三宗之旨趣大乘深經六十卷妙義西天此土三
百家之法句雜傳要說契心之至理鏡為一心心之
所緣筆之所及常在現前余以謂此道人即入摩訶
衍遍知稱性之海即具普賢一真光明微塵數不思
議行門予幸得托名卷末願慈氏大士從知足天來
主龍華時同聞此錄知今日自作隨緣其心非謬也。
<other>題修僧史</other>
予除刑部囚籍之明年廬於九峰之下有苾芻三四
輩來相從皆齒少志大予曉之曰予少時好博觀之
艱難所得者既不與世合又銷鑠於憂患今返視缺
然望之則竭不必叩也若前輩必欲大蓄其德要多
識前言往行僧史具矣可取而觀語未卒有獻言者
曰僧史自惠皎道宣贊寧而下皆略觀矣然其書與
史記兩漢南北史唐傳大異其文雜煩重如戶婚鬥
訟按檢昔魯直嘗憎之欲整齊未遑暇竟以謫死公
蒙聖恩脫死所又從魯直之舊游能麤加刪補使成
一體之文依倣史傳立以贊詞使學者臨傳致贊語
見古人妙處不亦佳乎予欣然許之於是仍其所科
文其詞促十四卷為十二卷以授之。
<other>題讓和尚傳</other>
心之妙不可以語言傳而可以語言見蓋語言者心
之緣道之標幟也標幟審則心契故學者每以語言
為得道淺深之侯予觀南嶽讓禪師初見六祖祖曰
什麼物與麼來對曰說似一物即不中曰還假修證
也無對曰修證即不無染污即不可祖嘆曰即此不
染污是諸佛之護念大哉言乎如走盤之珠不留影
跡也然讓公猶侍六祖十有五年乃去庵於三生石
之上時天下尚以律居未成叢席有僧忘其名為總
眾事二十年為縣官勘其出納先是寺未嘗藉其資
僧方囚自念久已忘之仰祝讓公求助於是一夕通
悟盡能追憶二十年間物件不遺毫髮乃得釋故以
讓公為觀音大士之應身而讓居庵中未嘗知之予
游福嚴與僧讀其事僧疑以問予此何理哉予曰涅
槃經云外道妒世尊入其國驅五百醉象來奔世尊
垂手示之而象見五指輪中皆出師子於是怖伏遺
糞而去世尊曰爾時我指實無師子而是護財狂象
自然見之皆我慈善根力故夫世尊慈善根力要不
可以有思議心測之而可以無隱藏事證如月在天
光遍谿谷初不擇谿谷之濁清而水之澄澈必有月
影水之澄澈則月現影而善惡之必有所感乃不見
慈善根力哉則讓公坐令其僧獲聰明之辯要不足
怪也。
<pb n="434"/>
<other>題洞山巖頭傳</other>
雪峰見德山托缽便問鐘未鳴鼓未響托缽向什麼
處去德山便歸方丈峰舉似巖頭巖頭曰大小德山
不會末後句德山聞之呼巖頭問曰汝不肯老僧耶
巖頭密啟其意德山明日上堂舉論大異巖頭拊手
大笑曰且喜老漢會末後句天下人無奈此老何雖
然如是只得三年至期果化去洞山初見華嚴靜公
搬柴把住問曰狹路相逢時如何靜曰反仄反仄洞
山曰汝記吾言已後向南住眾一千北住山三百人
而已靜初住福州東山一千眾後居都下眾三百人
予觀巖頭洞山之語出於信口殆若苟然而德山之
化華嚴之眾皆不能逃其言因緣時節弗差毫髮其
如蟲蝕木偶爾成文耶亦夙智通力自然前知耶偶
爾不可數通力非宗門所尚非授大法顯著於此能
無疑乎。
<other>題斷際禪師語錄</other>
禪師初與異僧游天台渡溪方悟其為異也悔不能
早識之且將折其脛而後已尋北游值老嫗於洛下
與之語多所發藥遂侍以師禮嫗知其非尋常人俾
更謁江西大寂既至而祖已化去逾月矣而見其子
海公海以所嘗悟明之緣示之公悟大法於言下海
曰他日其嗣大寂可也公笑曰是豈義也海歎已而
為不及常謂其徒曰吾頃游方無所不問雖草根巖
壁中有人必往窮詰其所得又曰馬祖之下得正法
眼歸宗耳而牛頭以降皆不可當其意者豈公取舍
故欲異於世也亦抑世之人見其不與己合而訴以
為異者也古之人所以大過人者信己之專惟信己
故不惑世人之言是故所立卓絕非常人所能及也
公之器識宏遠剛正自性出其天性豈非以謂道之
所在非凡聖男女之間晦顯長少之際而是非取舍
不可以苟而已而取人不必以求其全也今之學者
既下視天下之士而又工於怪奇詭異之事衒名逐
世不顧義理求人必以其全而議論多膠於所愛名
為走道其實走名紛紛冗冗皆禪師之門罪人也禪
師之所養其峻嚴廣大如此其語言斷斷如藥石深
可以治晚世學者之病是知其言蓋所養也卷舒放
肆驅逐邪妄開闢正信直明一心以歸合佛祖之言
可謂深渺宕肆大哉洋洋乎光明之言也余因手校
而藏之又列其所施為者以自警書於卷之尾且以
示同學云。
<other>題百丈常禪師所編大智廣錄</other>
余常識老僧知瓊於司命山下瓊湓城人黃龍無恙
時客也為余言黃龍住山作止甚詳嘗手校此錄於
積翠謂門弟子曰佛語心宗法門旨趣至江西為大
備大智精妙穎悟之力能到其所安此中雖無地可
以棲言語然要不可以終去語言也故其廣演之語
大剔禪者法執而今之五家宗趣皆此錄森列如井
之在海其清涼甘滑泄苦濁毒所不同而本則無異
質也予誌其言久之偶見洞山藏角破函中多故經
往掀攪之乃獲見常禪師居百丈日重編者熟讀驗
瓊之言信然校世所傳多訛略因藏之以正諸傳之
失又誌瓊之首告也。
<other>題雲居弘覺禪師語錄</other>
悟本禪師設五位法門以發揮石頭大師之妙大率
約體用為五法更互主客隱顯相參借言以顯無言
然言中無言之趣妙至幽玄故其問荅之貴親正如
君臣之貴合於是翕然宗以為洞上玄風出其門下
者應機酬詰務以秀麗嚴峻之語相高尚使人放身
如覽花葩之開妍煙雲之穠纖而仰拂秋之螺峰染
春之鴨波劃刻百出必欲合其法而後已忽其繩墨
以登其門者則非吾屬也而雲居弘覺禪師蓋其徒
之秀傑者乃獨不然其演法之辨應機之詞朴古自
在隨意所劃如世之良醫坐於藥肆中病而詣者信
<pb n="435"/>
手與之藥至病愈常謂其徒曰佛法無多事行得即
是汝但作佛莫愁佛不解語古人純素任真有所問
詰木頭碌磚隨意荅之實無巧妙大底渠腳根下穩
當苟不如此雖說得如花錦無益也余常怪洞山嗣
法者如本寂道全居遁休靜之徒光大於世者三十
餘人觀其施為提演宗脈無敢冒規致之外者而膺
公乃爾殊異豈所謂得所以言言不必同者歟余追
躡其意以謂大法本體離言句相宗師設立蓋一期
救學苟簡不審專己臆斷之弊而已法久必壞使天
下後世眩疑自退守言而失宗無所質辨為可惜也
故其超然法立如此而公之子簡亦相與振成之是
知俾明悟者知大法非拘於語言而借言以顯發者
也嘗與人論至此其人凌憑其氣而面頸發熱曰醫
智百巧志誣先德詬罵而去吁嗟使弘覺不死且聞
余之說以為知言者今其道愈陵遲至於列位之名
件亦訛亂不次如正中偏偏中正又正中來偏中至
然後以兼中到總成五今乃易偏中至為兼中矣不
曉其何義耶而老師大衲亦恬然不知怪為可笑也
雖然弘覺一矯之則洞山之道不轉顧地而盡寧有
今日耶。
<other>題克符道者偈</other>
洞山悟本禪師作五位頌有曰兼中到不落有無誰
敢和人人盡欲出常流折合終歸炭裏坐予初以謂
坐炭中之語別無意味及讀此偈百餘首有曰儂家
住處豈堪偎炭裏藏身幾萬回不觸波瀾招慶月動
人雲雨鼓山雷乃知古老宿之語皆不苟然符臨濟
真子而悟本自為洞山之宗道本同也而學者不了
以私異之惜哉。
<other>題清涼注參同契</other>
叢林故宿相傳謂石頭參同契明佛心宗後輩鮮有
深識其旨者獨清涼大法眼禪師注文發明居多故
南唐後主讀至玄黃不真黑白何咎處爽然開悟余
謂後主所悟蓋悟法不真而已非因其語以了石頭
明暗本意也如安禪師破句讀楞嚴而悟句讀且爾
矧所謂義味乎然安於心法無疑也予嘗深考此書
凡四十餘句而以明暗論者半之篇首便曰靈源明
皎潔枝派暗流注乃知明暗之意根於此又曰暗合
上中言明明清濁句調達開發之也至指其宗而示
其趣則曰本末須歸宗尊卑用其語故其下廣敘明
暗之句奕奕綴聯不已者非決色法虛誑乃是明其
語耳洞山悟本得此意故有五位偏正之說至於臨
濟之句中玄雲門之隨波逐浪無異味也而晚輩乘
其言便想像明暗之中有相藏露之地不亦謬乎大
率聖人之言不明於後世注疏之家汩之非獨此文
也余不可以不辨。
<other>題香山靘禪師語</other>
禪師父事雲庵於予為法兄然予少寔師事之初聞
其誦迦葉波偈曰諸法從緣生諸法從緣滅我師大
沙門常作如是說乃曰子悟此即是出家予時年十
六曉夕以思茫然莫識其旨頃在海外閑居味維摩
詰言善來文殊師利不來相而來不見相而見文殊
師利言如是居士若來已更不來若去已更不去所
以者何來無所從去無所至所可見者更不可見乃
追繹香山之語遂深入緣起無生之境將以見之報
其發藥之恩則化去已逾年矣其門人文謙以其提
誨之語為示并書予願見不果。
<other>題玄沙語錄</other>
右司諫集賢孫公覺莘老守福州日俾僧編集此錄
學者以覺悟宗旨厥功茂焉然予獨恨集末附千光
王寺沙門義澄重刪三句四機之語議論錯謬何以
知之如玄沙綱宗第一句名真常流注與鐵輪位齊
力一天下然未有出格之詞猶曰明前不明後無自
由分未辨緇素雖得出世間未得入世間恐其墮一
<pb n="436"/>
如平實無生之見死在句下也則有出格之詞而義
澄輒引首楞嚴曰妄為色空及與聞見如第二月又
圓覺曰由起幻故內發輕安大悲妙行如土長苗讀
之令人搏髀高笑義澄何為者也乃敢指判禪宗哉
學者能深觀之則知予言為公昔無業禪師每歎叢
林不自揆行解如屠沽而自比佛祖南山律師曉達
教乘而不敢自呼大乘師止言律師耳義澄自目未
見而指人五色使見宣律師為人定必羞死。
<other>題谷山崇禪師語</other>
予讀澄心堂錄長慶稜公之孫保福展公之嗣谷山
禪師之語奇嶮宏妙光明廣大觀其膽氣逸群不在
巖頭雲門之下而錄失其名然語多稱報恩傳燈但
有潭州谷山句禪師而無機緣其列熙崇兩人機語
校句所揭示殆相萬然皆住報恩豈句亦常居之耶
予常與超然衝虎游谷山訪其遺事無所考因相對
歎息追念東坡之語曰齊魯有大臣史失其名而黃
四娘乃得與杜詩不朽事莫不爾作詩曰行盡湘西
十里松到門卻立數諸峰崇公事跡無尋處庭下春
泥見虎蹤又十年復與超然夏於石門偶閱前詩遂
併錄之。
<other>題韶州雙峰蓮華叔姪語錄</other>
傳曰聽言觀道以事觀生死亦大矣而兩人者睨𥌃
之不翅如出入戶庭之易然蓋其所養非有以大過
人者何以臻此其言具在可信也予觀雲門勘辯舉
古皆脫略窠臼方其游戲時亦微見其旨至酬問垂
伐則語赴來機瞻之在前忽焉在後令人溟涬然弟
之哉夫語赴來機妙在轉處者正中妙協洞山旨趣
也豈此老淛亦或用之而欽祥默識其不傳之妙也
哉巴陵鑒公常荅問提婆宗曰銀碗裏盛雪荅祖意
教意同別曰雞寒上樹鴨寒下水荅吹毛劍曰珊瑚
枝枝撐著月云吾以此三句報荅雲門法乳之恩予
始誕之今視之良然使雲門而在正當一捧腹耳。
<other>題輔教編</other>
嗚呼正法明夷先佛垂告封文執偽更相是非聖智
圓融凡情守隙否極則泰挺生英特則永安禪師其
人也握管驅風懸河瀉辯推慈悲於教義會孔墨以
流泏巍巍乎晃晃乎寔當世不可得也凡所著集雖
不欲傳其在四方好事者之所錄殆九牛一毛耳後
之學者至聞其名歎不得瞻容為恨若夫天地之高
遠日月之昭明江海之浩蕩想而不可極者蓋若人
矣。
<other>題首山傳法偈</other>
諸佛甚微細智以金剛為喻非凡夫麤浮心識所能
了達華嚴十定品入剎那際諸佛三昧乃能滅眾生
顛倒想宣和元年十月吉日余在湘西鹿苑虎芩堂
早作靜坐念曰今日蓋首山生辰追想為人書其傳
法偈并汾州無德禪師注釋詳味父子真能入諸佛
甚微細智者也。
<other>題五宗錄</other>
性覺本自妙而常明以無性故不自知謂之無明一
切眾生以無明迷醉如目有翳善知識如醫師東坡
曰翳師但有除翳藥且無與明藥如可與明還應是
翳此殆天下之名言也予所集五宗語要如醫師除
翳藥方也從前先德用之有驗故樂以傳世書成於
宣和元年正月明年有漳南道人崇顗者願求傳錄
錄畢相示其筆力詳楷非誠之至志之確不能如此
然能併除萬慮燕坐一室追繹先德所行之事研味
諸家所示之語以校日用則予之所集不為徒爾顗
之精勤不為虛行也。
<other>題寶公讖記</other>
王敦素問予寶公讖語視千百年如一日此何道而
至之予曰清明在躬志氣如神有物將至其兆必先
者孔子之語也凡夫所見莫非倒想倒想若滅洞見
<pb n="437"/>
三世寶公豈有倒想者乎敦素拊手曰美哉之論也
然滅倒想寧有道乎予曰當不忘正觀曰是眼則不
能自見其己體自體尚不見云何見餘物若樹是見
復云何樹若樹非見云何見樹現在若有過去未來
亦應是有過去未來若無現在亦應是無故雜華曰
法眼不思議此見非顛倒敦素瞠然良久曰此語令
人溟涬然弟之哉。
<other>題古塔主論三玄三要法門</other>
古塔主著論呵諸方但解知見未明道眼予初駭之
及觀其論三玄三要之義援引諸家證左甚明而曰
豈特臨濟用此法門殆是三世如來之法式也僧輒
問曰師論三玄法門名既有三其語亦異切不相離
而臨濟本曰一句中具三玄一玄中具三要有玄有
要何以辯明之古氣索良久引金剛般若經云一切
諸佛及諸佛阿耨多羅三藐三菩提法皆從此經出
又首楞嚴云於一毫端現寶王剎坐微塵裏轉大法
輪等義對之曰理性無邊事相無邊雜而不參混而
不一何疑一句之中不具三玄三要耶予獨不曉金
剛般若首楞嚴等義非知見乎且諸經之旨既具臨
濟安得蹤跡之而建立哉古方呵知見而自語相違
可笑也盤山寶積禪師曰道本無體因道而求名道
本無名因名而立號若言即心即佛今時未入玄微
若言非心非佛猶是指蹤之極則向上一路千聖不
傳學者勞形如猿捉影盤山蓋形容三玄三要者雲
居云譬如獵犬尋香嗅跡而去忽若羚羊挂角時莫
道跡香亦無矣同安曰涅槃城裏尚猶危陌路相逢
勿定期權挂垢衣云是佛卻裝珍御復名誰木人夜
半穿靴去石女天明戴帽歸萬古碧潭空界月再三
撈摝始應知又形容盤山之語而三玄三要之旨益
微矣古乃又引教乘以解釋之吾無以徵其失將撼
臨濟起而使痛叱之乃快也。
<other>題古塔主兩種自己</other>
僧承古與施秘丞論自己有二曰有空劫時自己有
今時日用自己學者以其有叢林時舉讀之疑怖曰
豈一阿難而成兩佛耶余聞世尊於首楞嚴會上謂
阿難曰譬如琴瑟箜篌琵琶雖有妙音若無妙指終
莫能發寶覺真心各各圓滿如我按指海印發光汝
暫舉心塵勞先起其說不過以善用不善用為異不
聞析而為兩種也而古公立二自己過矣祖師之門
其論法方徵言語之際略滯疑似者隨而救之如鳥
飛空弗住弗著如六祖謂永嘉曰汝甚得無生之意
對曰無生豈有意耶又問讓公什麼物與麼來對曰
說似一物即不中自是觀之古蓋吾法中罪人而自
以能嗣雲門其自欺欺人之狀不窮而自露也。
<other>題汾州語</other>
六祖臨終門人問住持當如何行心用行乃契聖意
祖曰設有問佛法者汝對之時莫迷自己性持修道
第一莫瞞自心如此則與聖意相應予觀淳化已後
宗師無出汾陽禪師之右者味其平生聽其言論如
謝安石之知國造次不忘自治宜於曹溪最後明誨
為無所愧矣。
<other>題準禪師語錄</other>
石門雲庵示眾之語多脫略窠臼于時衲子視之如
春在花木而不知其所從來予每以謂此老人可以
起臨濟之仆哲人逝矣切嗟悼之以為世莫有嗣之
者湛堂於予為弟昆自其開法未嘗聞其舉揚歿後
百餘日得此錄於杲上人處讀之喟曰雲庵之餘波
乃能發生此老種性耶政和五年十月七日題。
<other>題小參</other>
如來世尊說般若傳至震旦者無慮數百萬言其要
不過曰一切智智清淨無二無二分無別無斷故杜
順宏華嚴入法界旨訣終必曰一切智通無障礙古
之宗師於世尊之意神而明之獨雲門大師雲門滅
<pb n="438"/>
百年有雲庵老師握臨濟劍得雲門之旨於說法時
如月在千江不借言詮一切見者心得意了自老師
之化出其門者皆不足以知此獨湛堂師兄知其意
予三復斯語為之歎息使雲門雲庵而在見此語當
撫掌一笑蓋其謹嚴如歐陽率更小字端方如顏平
原大字秀整姿媚如鍾太傅表章精奇雅麗如王會
稽蘭亭記嗚呼何其盛哉。
<other>題黃龍南和尚手抄後三首</other>
予猶及見叢林老成人皆云黃龍南禪師游方時嘗
至歸宗寶髼頭方會茶師卻倚而坐寶呵之南書記
無骨耶師驚顧玉立如山又至棲賢諟禪師教令坐
禪久之得定因誦首楞嚴咒終其身建中靖國元年
春修水祖超然出雲庵所蓄此書為示點畫奇勁如
空中之雨小大蕭散出於自然予置卷歎曰成德之
人其所作為雖點筆弄墨之際亦自卓絕況其不可
名者乎某題。
黃龍南禪師手錄四十二章經一卷筆法深穩莊重
而若瘦得顏平原用筆意雲庵老人生平無所嗜好
獨秘畜此經偶為人持去十餘年莫知其所與客論
字未嘗不搏髀追繹之其師希祖得於筠溪胡氏家
出以示予曰君其寶之政使此字不工猶足以為希
世之珍矧工如此又雲庵所愛而不忘者乎。
歐陽文忠公曰論書當兼論平生借使顏魯公書不
工世必珍之蘇東坡亦曰字畫大率如其為人君子
雖不工其韻自勝小人反此也老黃龍非其以筆墨
傳世者也而其書終亦秀發乃知歐蘇之言蓋理之
固然石門某謹題。
<other>題晦堂墨蹟</other>
右晦堂大和尚墨蹟三紙佛印蓋公輩流也而其言
推敬之至稱為老師退之之與柳子厚歐陽永叔之
與楊大年道樞不同而韓歐之稱柳楊唯恐不師尊
之議者以謂避爭名之嫌非也前輩傾倒法當然耳
公道德冠叢林而器資與公輩一時又名卿且留情
吾道者今皆成千古堪師之能畜此帖嗜好大是不
凡宣和四年自印福絕湖來出以示其姪因流涕書
之。
<other>題雲庵手帖三首</other>
南禪師學魯公字最有工當時歸南公者無不學之
然無出雲庵之右者昭默老人嘗與德洪共觀此書
歎慕之不已以謂不減楊少師一道人其珍之崇寧
五年十月十八日門人某題。
雲庵和尚與檀越帖一紙伏讀如受訓詞叢林荒寒
無復平日此老知不復見況筆畫語言乎門人某流
涕謹書。
右雲庵寄張惠淵偈一首惠淵予不見二十年聞其
精進日新真能遵受雲庵之言者也誠上人來自宣
梵問其師洎惠淵健否偶記前偈遂書以授誠歸舉
似惠淵使較當日之本異同也某書。
<other>題徹公石刻</other>
徹上人詩初若散緩熟味之有奇趣字雖不工有勝
韻想其風度清散如北山松下見永道人耳公雖游
戲翰墨而持律甚嚴與道標皎然齊名吳人為之語
曰餘杭標摩雲霄霅溪晝能清秀稽山徹洞冰雪予
視三人者在唐號以詩鳴者尚多有而後世敬愛之
者以其知所守而已文字不足道也東坡每曰使魯
公書不工尚足以為希世之珍其是之謂耶。
<other>題觀音贊寄嶽麓禪師</other>
崇寧間至東明拜瞻石像作此贊時無際禪師方領
住持事及無際遷居嶽麓餘十年生成寶坊于灰燼
之中而予以弘法嬰難流落之餘幸復相見問前贊
無恙乎無際戲予曰羽化矣暇日因閱文稿乃得舊
本忻然錄以寄之曰當善護持無使復為人持去覆
醬瓿耳。
<pb n="439"/>
石門文字禪卷第二十五

<sarticle><article>石門文字禪卷第二十六</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>題</other>
<other>題才上人所藏昭默帖</other>
傳曰雖無老成尚有典刑然則老成典刑所不逮也
予還自海外叢林頓衰心不為之動者恃昭默在耳
今又棄我而先惟之不自知涕零也宣和元年八月
游法輪見東甌才公道人出此軸為示知師弟子之
間蓋如是衲子動成阡陌而才獨軫念昭默豈妄與
人者乎予既見其筆蹟又得與才游彌日茲游也豈
虛行哉。
<other>題靈源門榜</other>
靈源初不願出世隄岸甚牢張無盡奉使江西屢致
之不可久之翻然改曰禪林下衰弘法者多假我偷
安不急撐拄之其崩頹跬可須也於是開法於淮上
之太平予時東游登其門叢林之整齊宗風之大振
疑百丈無恙時不減也後十五年見此榜于逢原之
室讀之凜然如見其道骨山谷為擘窠大書其有激
云嗚呼使天下為法施者皆遵靈源之語以住持則
尚何憂乎祖道不振也哉傳曰人能弘道非道弘人
靈源以之。
<other>題昭默墨蹟</other>
余還自海南館于道林道人朱公破雨自雲蓋來坐
未定出昭默書一軸予久去箴誨初見必輒輟熟視
之不自覺意消也秦少游至錢塘見功臣山政禪師
書歎以為非積學所致其純美之韻如水成文出於
自然昭默暮年臻妙其以是哉顏平原有大節於唐
而以書名識者惜之予以謂斯人德高而名往就之
耳借使此老書不工尤當寶祕況工乎愈可寶也然
與其門人書語多以見及余衰退流落又自恨生所
知遇不能不短氣耳。
<other>題昭默自筆小參</other>
游東吳見岑邃為予言秦少游絕愛政黃牛書問其
筆法政曰書心畫地作意則不妙耳故喜求兒童字
觀其純氣昭默自臥疾後無他嗜好以翰墨為佛事
如示眾以小參之語皆肯自筆此殆清閑有餘又性
不違人豈一代宗師而作許兒戲事此所謂大慈過
人之行非近世栽培聲名高自摽致所能及也誠侍
者出以示予覽之涕泗橫流某年月日。
<other>題昭默與清老偈</other>
昭默孝友於昆弟而以謙自牧不如是法道何由興
乎予觀其贈洞和禪師法句曰志有常守誠無外求
及疑其語瞻其風度此老為作實錄耳未見洞和令
人莫測其為人及見之坐使人意消也韓子蒼曰真
本色住山人子蒼豈欺予哉。
<other>題昭默遺墨</other>
昭默老人道大德博為叢林所宗仰雖其片言隻偈
翰墨游戲學者爭祕之非以其書詞之美也尊其道
師之德耳予游諸方處處見之開卷輒識其真精到
之韻骨枯老狀蓋其退居時筆也南嶽見方廣圓首
座出此為示噫圓知敬慕昭默其亦賢於人遠矣。
<other>題真歸誥銘</other>
宗師之於生死之際說法作偈者有之未有自作銘
誥者也予觀昭默此文奮激頓挫精到無餘雖鳩摩
羅什道安輩平時作為且不能及況病與死鄰者能
爾乎蓋其道眼高妙唯道是視初不知其有死生之
烈也不然何以卓絕高勝如是之盛哉拜讀不勝增
氣。
<other>題潛庵書</other>
傳曰有國者非謂有喬木也謂有世臣也予亦曰有
<pb n="440"/>
禪林者非有四事之傳也謂有耆年也潛庵今九十
一歲矣而筆語如此真叢席之大老人也年月日某
題。
<other>題佛鑑僧寶傳</other>
禪者精於道身世兩忘未嘗從事於翰墨故唐宋僧
史皆出於講師之筆道宣精於律而文詞非其所長
作禪者傳如戶婚按檢贊寧博於學然其識暗以永
明為興福巖頭為施身又聚眾碣之文為傳故其書
非一體予甚悼惜之頃嘗經行諸方見博大秀傑之
衲能袒肩以荷大法者必編次而藏之蓋有志於為
史中以罪廢逐還自海外則意緒衰落魂魄遺失其
存者無幾宣和改元夏於湘西之谷山發其藏畜得
七十餘輩因倣前史作贊使學者概其為書之意書
既成有佛鑑大師淨因者曰噫嘻此先德之懿也願
首傳以為畢生之玩因以父事佛照以大父事雲庵
而視余為季父也因生廬山之陽游方飽叢林參道
有知見恭謹孝友蓋其天性而醞藉雅尚若出自然
與余游餘二十年久而益敬故余欣然授之因以謂
此書當得妙於筆札者傳之於是憑川道者敏傳願
施其能傳以伯父事佛照以兄事佛鑑其能書乃夙
習筆楮不擇精麤飛翰如蠶食葉俄頃千字其衡斜
布列擘窠棋畫非特字工而已工詩善丹青兼眾妙
而有然未嘗以自多長坐不睡一食終日者十二年
矣人以為難而傳以為易久游靈源之門得其旨要
者也六月二十五日佛鑑攜此書來請記其本末而
以謂先覺之前言往行不聞於後世學者之罪也聞
之而不能以廣傳同志之罪也今予既以傳次之而
因又善傳傳公又成之嗚呼後世學者讀之當想見
法席之盛也。
<other>題誼叟僧寶傳後</other>
清涼大法眼禪師出世行道三十年其所示徒皆勸
勉之語未嘗以法傳人非有法而祕惜寔無有法耳
譬如無病而飲藥病從藥生故曰一切文字語言學
者嗜著是名壅蔽自心光明然前聖指道之轍入法
之階後世不聞而學則又如無田而望有秋成無有
是處予初成此書於谷山時出塵庵師宜公誼叟在
焉命南州傳道者錄之以眾編參定特為善本明年
春予游嶽還復過誼叟出以為示其裝寫之精竄較
之完非用意之專信道之審莫能臻是予知其閱而
仰思當助發其光明侔倡其智證去先德亦何遠哉
則清涼以文字語言為壅蔽者蓋治疾之藥耳覽者
其以是窺出塵可也。
<other>題珣上人僧寶傳</other>
予初游吳讀贊寧宋僧史怪不作雲門傳有耆年曰
嘗聞吳中老師自言尚及見寧以雲門非講學故刪
去之又游曹山拜澄源塔得斷碣曰耽章號本寂禪
師獲五藏位圖盡具洞山旨訣又游洞山得澄心堂
錄書谷山崇禪師語較傳燈皆破碎不真於是喟然
而念雲門不得立傳曹山名亦失真崇之道不減巖
頭叢林無知名況下者乎自是始有撰敘之意凡經
諸方三十年得百餘傳中間忘失其半晚歸谷山遂
成其志時長汀璲珣二衲子來從予游錄此副本易
曰多識前言往行以大畜其德是錄也皆叢林之前
言往行也能不忘玩味以想其遺風餘烈則古人不
難到也二子勉之。
<other>題宗上人僧寶傳</other>
予撰此傳方定稿上淨三昔而東甌道人將還石門
自溈水過谷山款予見其書曰噫嘻此一代之博書
先德前言往行具焉願手錄以示江南道侶即挂巾
屨坐夏四月二十三日錄畢以示予予歎曰夫彈冠
必整衣心敬必形肅宗非至誠愛重法道其謹楷精
嚴渠能至是哉歐陽率更以書畫名世見鍾太傅碑
愛其筆法臥其下三昔不忍去率更嗜世間法且爾
<pb n="441"/>
況出世間法乎宗為法坐夏賢於率更遠甚。
<other>題圓上人僧寶傳</other>
仰山初見耽源所傳六祖圓相即以焚之及其授法
也則有默論雲門不許錄語句而遠侍者以紙為衣
遂傳于今以是論之非離文字語言非即文字語言
可以求道也臨川圓道人少游方有志學道一缽經
行諸方其孤征絕俗雪鴻戾天仰不可及而骨董中
有此錄小字薄紙畫畫精誠可以見其志也。
<other>題淳上人僧寶傳</other>
問如何是火性荅曰熱是火性問如何是水性荅曰
濕是水性問者欣然而有得水火之義盡於此矣又
問何以謂之恕荅曰如我之心以待人則恕矣又問
何以謂之慎荅曰心之一具德見於慎耳問者又欣
然有得蓋恕慎之理極於此矣此世間義理之論也
義理者心之塵垢也其去佛道不翅如百億天淵然
昔者有問竹林如何是法身荅曰法身無相又問如
何是法眼荅曰法眼無瑕為道吾眾中所失笑者宜
矣近世邪師相與傳授謂無有悟但直問直荅謂之
於法中不生異見紛然棋布名山稱嗣祖沙門學者
例無英氣往往甘心屈伏每為之流涕宣和四年九
月二十七日夜為眾說參同契至本末須歸宗尊卑
用其語處曲折引譬以發明先聖之意使忱信而虔
敬者一洗其矯誣宗旨之氣而福唐太淳上人適出
此編示予燈下為書以付之淳能識宗則知尊卑之
語不出義理之域而悟首山獨坐無尊卑從上無一
法與人為太老婆饒舌矣。
<other>題其上人僧寶傳</other>
長沙益陽白鹿大禪師門弟子季芳福唐人純靜寡
言笑年二十餘侍其師宣和四年夏于湘西南臺寫
此書三十卷寫畢以示予予曰汝師出雲蓋西堂之
門西堂為臨濟九世之嫡孫而黃龍南公之真子也
禪家辯才叢林畏仰之汝能自勤自誦習此書玩味
其旨蹤跡其行事繼之以不休則古人豈難到哉如
寫而不讀讀而不味其意徒欲粉飾清興於道何有。
<other>題範上人僧寶傳</other>
蚍蜉細字欲闌斑病眼臨窗看亦難八十一人閑鼻
孔那盧穿在一毫端且道有鼻孔從範上座穿只如
懷禪師無鼻孔作麼生下手若也道得西川漏籃子
一錢買三個若道不得南臺門外是湘江。
<other>題端上人僧寶傳</other>
臨川志端上人宣和四年夏於長沙之谷山谷山有
眾而領袖者魯暗不通曉世事叢林以是凋落端律
身益敬日誦經行道暇則寫僧寶傳同學勸經行他
山要與之俱端辭以山水未暇觀正以白業未辦為
憂同學怒棄去端怡然勿恤也明年正月上澣日端
袖此書來求題其後予告之曰一精想中十法界種
子皆具隨其所熏發而起譬之田有稻種藉時雨以
芽孽之十法界者六凡四聖謂也今端屏絕諸緣日
唯錄佛祖之語味佛祖之意則亦熏發佛乘之種與
夫游談無根疲精神於莊孟為陳言腐說以欺無知
者異矣然能窮究其所自使所言所履如傳八十一
人者則可謂出家知恩者予視端精緊板而聲圓若
可語此者聊及之端其勉之。
<other>題隆道人僧寶傳</other>
古之學者非有大過人者惟能博觀約取知宗而用
妙耳唐沙門道宣通兼三藏而精於持律持律小乘
之學也而宣不許人呼以為大乘師棗柏長者力弘
佛乘而未嘗一語及單傳心要方是時曹溪之說信
於天下非教乘之論所當雜宣公甘以小乘自居棗
柏止以教乘自志竟能為百世師者知宗用妙而已
禪宗學者自元豐以來師法大壞諸方以撥去文字
為禪以口耳受授為妙耆年凋喪晚輩蝟毛而起服
紈綺飯精妙施施然以處華屋為榮高尻罄折王臣
<pb n="442"/>
為能以狙詐羈縻學者之貌而腹非之上下交相欺
誑視其設心雖儈牛履狶之徒所恥為而其人以為
得計於是佛祖之微言宗師之規範掃地而盡也予
未嘗不中夜而起喟然而流涕以謂列祖綱宗至於
陵夷者非學者之罪乃師之罪也以苟認意識為智
證為師者之門望見以輕慢之心萌矣非特然也又
執己是而去取諸方賤目睹而尊信傳說故不見至
道之大全古人之大體因編五宗之訓言諸老之行
事為之傳必書其悟法之由必載其臨終之異以譏
口耳授受之徒謂之禪林僧寶傳書成而九嶷道人
道隆閱之一月而𡵻𡵻上口兩月而娓娓成誦三月
而能為末學者舉紐領夏於雲蓋閉門寢飯之外口
誦而錄之非誠著於學志存於道何能臻是哉然其
為人不甘為啞羊苾芻混處疾之甚至於詬罵喜與
有識博聞者游意所合則不問道俗千里從之嗚呼
叢林博聞者既不可人求之而啞羊苾芻動成阡陌
隆雖口受吾文抱吾所集以遊諸方亦安能忘詬罵
之喙乎宣和二年秋得得自山中來出此編為示予
佳其好學為書其本末以告未知隆者。
<other>題休上人僧寶傳</other>
泰山之鳥巢於木末九淵之魚託於沙罅嗚呼魚鳥
之微亦知附託於高深安有毀髮學道之徒而自棄
於淺陋乎季休福唐人也而得業於湘上之南臺其
師太公與予為兄弟行其熏烝見聞有自來矣初太
遭橫逆坐圜扉中百許日他法屬皆畏詶酢之而休
服勤不敢失禮逮其釋余勸度之宣和四年正月也
既受具陪眾遂寫此傳除夕捧以來予佳其能自脫
淺陋而趨高深為題其末明年元日也明白庵題。
<other>題英大師僧寶傳</other>
老子曰為學日益為道日損者理之序也博觀而約
取厚積而薄施多識前言往行者日益之學也如春
夏之水方增川浩然不可測其際思之又思之以至
於無思如＆CB21735;之在頂蓋造形之極不可以數量情識
得孔子晚乃悟曰天下何思何慮如秋冬之水縮廓
然見其涯涘嗚呼叢林法道之壞無如今日之甚非
特學者之罪寔為師者之罪也學者方蒙然無知而
反誡之曰安用多知但飽食默坐雖若甚要然亦去
愚俗何遠予所錄僧寶傳先敘其悟道之緣又書其
死生之際欲學者法前輩為道之精而惠英大師年
二十餘生海上獨挺然有志不肯碌碌而啞羊者固
已憎之如十世讎矣手寫此書攜以過予予佳其勤
扶此心以自此趨無上佛果如順風揚塵耳宣和四
年十一月題。
<other>題所錄詩</other>
海南道人惠英字穎孺生十有二日而失母年七齡
而為沙門二十歲從予游予所作語言遍叢林未嘗
收錄而英編兩巨帙為示既有媿於九祖欲焚去之
又念英之好學為一笑而置之然流俗寡聞見少年
嗜筆硯者不背數必腹非之以謂禪者不當以翰墨
為急寧知龍勝詩流震旦好學者首論其動以億萬
篇多為言哉英勉之老子言為學日益為道日損使
其未嘗學也何所損哉如川之增者學也水落石出
者損也然未易與粥飯僧論此也。
<other>題佛鑑蓄文字禪</other>
余幼孤知讀書為樂而不得其要落筆嘗如人掣其
肘又如瘖者之欲語而意窒舌大而濃笑者數數然
年十六七從洞山雲庵學出世法忽自信而不疑誦
生書七千下筆千言跬步可待也嗚呼學道之益人
未論其死生之際益其文字語言如此益可自信也
今三十八年矣而見雲庵平時親愛之人佛鑑大師
淨因於湘中頹然相向俱老矣而故意特未老又出
余少時詩句讀之想見山林之舊游處誦白公詩曰
手把楊枝臨水坐閑思往事似前身。
<pb n="443"/>
<other>題弼上人所蓄詩</other>
往時叢林老衲多以講宗為心呵衲子從事筆硯予
游方時省息眾中多習氣抉磨不去時時作未忘情
之語隨作隨棄如人高笑幸其不聞過廬山見弼上
人出一巨軸讀之茫然不可諱為多言之戒昔殷浩
喜作詩不甚工當出示桓溫溫戲曰子勿犯吾儻見
犯即出予詩示人弼上人不見惡願勿傳乃幸。
<other>題言上人所蓄詩</other>
予幻夢人間游戲筆硯登高臨遠時時為未忘情之
語旋踵羞悔汗下又自覺曰譬如候蟲時鳥自鳴自
已誰復收錄寶山言上人乃編而為帙讀之大驚不
復料理其訛正可為多言之戒然佳言之好學雖鄙
語如予者亦收之世有加予數十等之人其語言文
字之妙能錄藏以增益其智識又可知矣夫水發岷
山其濫觴至楚國則萬物至滿則合之者眾也善學
者其能外此乎言公其勉之。
<other>題自詩寄幻住庵</other>
淵明作訓子詩可以想見其愷弟而杜子美乃曰有
子賢與愚何其挂懷抱作閑情賦足以見其真而昭
明太子曰白璧微瑕正在此耳癡人面前不可說夢
豈子美昭明亦真癡耶予自居海上及南歸寄意於
一戲故語不復料理其當否今錄數首以寄幻住庵
主杜子美梁昭明猶未脫癡病幻住其能不癡耶。
<other>題自詩</other>
予始非有意於工詩文夙習洗濯不去臨高望遠未
能忘情時時戲為語言隨作隨毀不知好事者皆能
錄之南州琦上人處見巨編讀之面熱汗下然佳琦
之好學雖語言之陋如僕者亦不肯遺況工於詩者
乎因出示輒題其末。
<other>題權巽中詩</other>
世稱唐文物特盛雖山林之士輒能以詩自鳴以余
觀之如雙井茶品格雖妙然終令人咽酸冷耳巽中
下筆豪特之氣凌跨前輩有坡谷之淵源予見之未
視名字輒能辯大率句法如徐季海之字字外出骨
骨中藏稜讀者當置軸紬繹想見瘦行清坐時也使
巽中聞此語當以予為知言。
<other>題自詩與隆上人</other>
余少狂為綺美不忘情之語年大來輒自鄙笑因不
復作自長沙來歸舍龍安山中無可作做學坐睡法
飽飯靠椅口角流涎自喜以謂得其妙旁舍有道人
隆公雅好予昔所病者時時過予終日而未嘗倦問
予昔所作尚能尋繹乎予引紙為錄此數篇以遺之
而戲之曰昔達觀禪師居京師士大夫相從者皆以
能詩荅話多之觀笑曰解荅諸方話能言五字詩二
般俱好藝只是見錢遲隆公曰果爾吾不復耳坐客
皆笑之隆字默翁湘中清勝者也。
<other>題珠上人所蓄詩卷</other>
予於文字未嘗有意遇事而作多適然耳譬如枯株
無故蒸出菌芝兒稚喜爭攫取之而枯株無所損益
寶峰珠上人湛堂公之高弟其為人精敏能辦事於
佛事欲營之蓋不知艱嶮為何等物在叢林中為眾
推蓋其氣不受控勒日涉園夫李商老每於人物特
慎許可而贈珠以詩曰歕玉渥洼種者佳湛堂之有
子也。
<other>題華光鑑湖圖</other>
予建中靖國游西湖航西興游淛東以病不果甚以
為恨讀東坡詩見山川之精神如兒稚對蜜知其甜
今觀鑑湖圖如華光戲以蜜置舌書間耳涌師俄收
之而去兒稚雖癡然亦知蜜不可如飯嘗食之也。
<other>題墨梅山水圖</other>
華光老人眼中閣煙雨胸次有丘壑故戲筆和墨即
江湖雲石之趣便足春色不可收畜也而此老人藏
於耐寒凍枝頭一時高韻譁於士林而其所畜又其
<pb n="444"/>
尤精選也以病舉以付其子湧湧如獲夜光照乘千
里以書誇於予不有是父安得此子哉歐陽率更見
索靖碑因留不去竟寢其下三昔文字畫刻是中安
得美味而嗜好有如此者予初大怪之及視湧之好
尚率更要不足怪也。
<other>題墨梅</other>
華光作此梅如西湖籬落間煙重雨昏時見便覺趙
昌寫生不足道也。
<other>題蘭</other>
無人自芳之態此老何從見之豈胸次有此風葉蕭
散乎。
<other>題公翼蓄華光所畫湘山樹石</other>
予習湘山者也日與樹石為伍華光畫樹石而不畫
我何哉公翼仕宦三十年而貧在我上簏中唯墨梅
樹石數軸其人品可以想見。
<other>題橘洲圖</other>
公翼愛橘洲而使華光圖之予家於湘西開門則漁
汀斷岸不呼而登几案間蓋湘西皆吾畫笥書此以
誇公翼云。
<other>題平沙遠水圖五首</other>
公翼詩云蕭然野趣忽在手彷彿江南煙雨村此殆
筆端能生煙雲非胸次有江山何能作此語。
<other>又題公翼所畜</other>
歐公嘗語客曰坐而隱者不知巖石雲泉之妙王公
貴人圖江山臥而披之蓋荊山之人以玉抵鵲而秦
乃割其十五城以求璧豈世以希見為貴初無定情
耶予生長山林而目不自觀公翼賢士大夫也其希
見而盡畜之宜矣。
<other>又宣上人所蓄</other>
華光滴露寫寒枝幻出平遠士大夫厭飫富貴之餘
見之收蓄可也道林清富宣師開軒瀟湘江山不呼
而登几案閑步林麓嗅梅尋柳嘗應接不暇乃袖而
寶祕之也好事無乃太多乎哉。
<other>又惠子所蓄</other>
好在華光真子過于雲屋之間春色都隨談笑袖中
仍有湖山宣和元年十二月初五日惠子出其師所
作湖山平遠曰此蓋老人得意時筆也予平生無所
嗜山水少年游戲錢塘眷湖山之勝欲老焉以詩寫
之不能肖逮今衰暮雖與華光善得其戲筆必為人
持去惠子呵予不能善祕之予曰凡四海九州山川
煙雲皆吾畫笥也奈何為兒戲畜紙墨間乎惠子笑
曰公戃恍大言蓋其天性然為題此紙於是書六言
付之。
<other>又稱上人所作</other>
宣和元年十二月初吉日里道人稱公絕湘來過予
時江寒欲雪小室諠譁良久出畫一軸蓋橘州斷岸
平遠之圖華光墨梅別館之兒稚也稱妙思如此力
之不已當不減華光口占曰袖裏兩枝煙雨門前一
片瀟湘。
<other>題華光梅</other>
華光紹聖初試手作梅便如迦陵鳥方雛聲已壓眾
鳥東坡見之如黃梅視無姓兒便肯之無姓兒今將
以衣缽授嶺南撩予惜黃梅破頭老人不及見也圓
禪者當還舉似乃翁問甘露滅法喻齊否政和五年
十一月十二日夜石門精舍題。
<other>題石龜觀壁</other>
余家筠溪之上去城餘百里兒時聞城中塔成欲往
觀焉因先君行坐余於力謝三肩上至石龜觀謝三
者紿余曰當先拜石龜乃能見塔不然終不可見余
曰儻爾汝何不拜曰我已嘗拜之汝既童子又後至
法當拜於是再拜入城幸見塔而心喜謝三肯余先
也後三十年過焉視石烏龜良無恙摩挲以追繹前
事為大笑吾亡友胡汝霖民望生撫之金谿七八歲
<pb n="445"/>
時隨兄入城忽不知所在使人尋已在寶應寺前看
泥力士矣余每以戲之而忘余亦有此患乃以炭書
其壁曰須知泥力士不減石烏龜忠子民望里人也
書以示之。
<other>題廬山</other>
余十五六時游北山謁準禪師殘僧三四輩草屋數
椽殆不堪其愁準老而喜飲時酹一樽則擊罄禮觀
音空階夜雨彌月不止後二十五年余還自海外過
此而山川增勝樓閣如幻出大鐘橫撞淨侶戢戢而
真隱方開石門法道于此余乃服其老且衰矣重九
前三日秋陰皆當時清絕之象而有今日適悅之情
遂書此。
<other>題天池石間</other>
成績茂功與德洪覺範道人自虎谿屏人乘入資聖
庵少焉歷石門澗錦繡谷窮高陟險遂至天池致敬
普見如來獲紫金光明之瑞越翌日齋罷作禮而退
聞佛手巖寶林峰之勝一一登覽其上望擲筆峰下
瞰聖寺經巖神刻玉削不知幾千仞而江流吞天山
接平野雲煙開合一目千里茲實匡廬第一境隱然
為天下奇觀也薄晚投宿化城回望杖屨所經蘿逕
鳥道杳然在層崖絕壁之上殆非人間之游也此身
儻未變滅要當結廬以終。
<other>題浮泥壁</other>
空印禪師以宣和二年十二月偕余謁從禪師於芙
蓉峰累石於玉淵之上以為塔酌泉賦詩暮夜矣遂
宿焉次日從公追余二人杖屨下危峰自關山谷中
並澗行十餘里兩山爭倚天煙霏層疊自獻部曲斷
續行九地底水聲谼硐如千乘車挽而起仰望晴虛
如展匹練既出谷沃野夷曠遂飯于木陰空山暴寒
雪意濃甚跣而渡澗者十八九入石門已夕山中之
人炬而來迎及寺已二鼓矣秉燭夜話如夢寐中住
山宣公云常有虎來月黑踰垣而去空印使余記之
遂書。
<other>題清修院壁</other>
昔余庵于湘西與希一為鄰相歡如价密宣和四年
冬居一遷于茲山然每會面夜語達旦七年秋余將
歸老玉峰之下來謁別為留兩昔言意俱盡而情則
有餘桑下三宿前聖丁寧者正箴余今日之病曉陰
閣雨千掌在有無中出山有不勝言者中秋後二日
題。
<other>題白鹿寺壁</other>
希先昔游公卿間與鄒至完曾公袞蔡子因吳子野
厚居自江左還南嶽庵方廣十年叢林高之湘南使
者勸請開法此山希先持一缽欣然而來既至屋老
過者疑將壓焉殘僧纔十許輩大率如逃亡人家未
五白殿閣宇室間見層出如化城如梵釋龍天之宮
從空而墮人間此邦之檀信往來之士大夫太息以
為勤不知希先蓋游戲也余自長沙來館余四昔時
故人傳彥濟試手作邑攙姦推滑民驚以神當暇日
攜僚佐時時舟而至其登高臨遠烹茶賦詩則茲山
之風月未至乾沒也。
<other>題觀音院壁</other>
達磨祖師相授法者三世塔廟在淮山從之游得道
者多庵於蒼巖大林之間路由蘄春真身存者無慮
八十餘處黃於蘄為接壤太平興國初僧昭信始見
琳公於大石之間大安龜頭相繼而出竹瓦之東石
尉村有古松兩株參天合抱邦民歲禱雨暘於其下
其應如懸響垂拱初耆舊相傳為觀音院嗚呼豈非
祖師之門得道出世於茲已嘗建寺毀壞而不可考
者乎有僧祖欽投牒疏其事於郡太守待制韓公駒
欣然給據付之使中興其院欽敦厚坦夷道俗愛之
翕然而成余建炎元年幸經過焉到門卻立縱望雲
間萬峰來朝茲地也其興乎。
<pb n="446"/>
石門文字禪卷第二十六

<sarticle><article>石門文字禪卷第二十七</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>跋</other>
<other>跋唐明皇傳</other>
初明皇聞元魯山之歌歎曰賢人之言也聞左璫訴
道迎宋璟不為璟禮則益知其賢何其明也及聞祿
山曰胡家不知有父但知有母便遂信之何其暗也
孟子曰養心莫大於寡欲欲少縱之則反易如此然
能割所甚愛以寧天下與漢高帝鑄印銷印遲速一
間耳此其所以再造唐室也。
<other>跋狄梁公傳</other>
秦攻魏破之殺魏王瑕誅諸公子而一公子不得乃
令魏國曰得公子者賜金千鎰匿之者罪至夷公子
之乳母節乳之俱逃而魏故臣有識乳母者曰乳母
無恙乎乳母曰嗟乎吾奈公子何故臣曰今公子安
在吾聞秦令曰有能得公子者賜千金匿之者夷乳
母儻知其處盍不言乎乳母曰吁我不知公子處借
吾知之終不可言故臣曰魏國正破亡族已滅矣尚
誰為乎乳母吁而言曰夫見利而反上逆也畏死而
棄義亂也恃逆亂以求利吾不為也遂抱公子藏大
澤中故臣告秦軍秦軍追見射之乳母以身蔽矢著
身者數十乃俱死秦王聞而貴之葬以卿禮東漢李
善南陽李元奴也家疫死止孤兒續始生數旬而貲
以萬數奴婢共議謀殺續分其產善潛負續逃亡隱
山陽瑕丘界中親自哺養乳為生湩續雖在孩抱奉
之不異長者有事輒跪請白然後行之續年十歲善
與歸其邑修理舊業鍾離意時為瑕丘令上書薦之
光武詔善及續並為太子舍人魏節乳母漢李善古
之奴婢也而其所為卓越如此予聞虎生三日其氣
食牛駃騠七日而超其母蓋其種性殊特不幸而趣
異類中耳若二人者殆功名富貴者事也又可以品
類拘之乎唐則天皇后受夫顧託而欲奪以自有哥
舒翰提兵三十萬而北面事賊此真奴婢豈寔能功
名富貴者乎。
<other>跋北里誌</other>
春秋傳書六鷁退飛石隕五微事也何足書乎先儒
曰聖人之意以謂如鷁與石無預於道德性命之理
且猶謹嚴詳次如此況道德性命乎北里誌戲劇之
文而達道校證藏之豈五石六鷁之意乎舒王曰司
馬君實平生大過人者臨事不苟於達道亦云。
<other>跋達道所蓄伶子于文</other>
風行水上渙然成文者非有意於為文也余讀此傳
蓋通德娓娓而語子于筆追而書之非有意也然通
德所論惠男子殆天下名言吾以謂子于之室有此
婢如維摩詰之有天女也達道手校諸書而此本最
美非好古博雅何以至是司馬君實無所嗜好獨畜
墨數百爾或以為言君實曰吾欲子孫知吾所用此
物何為也達道之畜書其亦司馬之墨癖也。
<other>跋邴根矩傳</other>
孔北海年十六時能舍匿山陽張儉事泄兄弟及母
三人爭死竟坐兄褎北海因是顯名遼東太守公孫
度欲殺劉政政先依根矩矩匿之月餘以付太史子
義既而謂度曰政已去君之害豈不除哉度曰然根
矩曰君之畏政者以其智也令政已免智將用矣尚
奚拘政之家不若赦之無重悲也度乃出之棄又資
送政家皆歸故郡嗚呼東漢號多氣節之士其天性
哉方張儉劉政之窘而遇北海兄弟太史子義根矩
雖困於亨蓋其平生取友護助何所憾焉韓退之誌
柳子厚愛其請代劉夢得播州曰嗚呼士窮乃見節
義今夫平居里巷相慕悅酒食遊戲相徵逐翊翊強
<pb n="447"/>
笑語以相取下握手出肺肝相示指天日涕泣言死
生不相背負宜若可信一旦臨小利害僅如毛髮比
反眼若不相識落陷阱不一引手救反擠之又下石
焉者皆是也此宜禽獸所不忍為而其人自視以為
得計使聞子厚之風亦可以少愧矣予聞退之之言
太過及親嘗之乃知此曹今古一律也借能過之安
能已之哉。
<other>跋魯公與郭僕射論位書</other>
魯公作字多擘窠大書端勁而秀偉黃魯直云此所
期無不欲高照千載者此帖草略匆匆前所未見開
軸未暇熟視已覺粲然忠義之氣橫逆而點畫所至
處便自奇勁公嘗謂盧杞曰朝廷法度豈更堪公破
壞也於此又曰朝廷綱紀須共存正凜然想見其為
人蓋公所遭之時如此而所守之道不得不然故倉
卒未敢忘國之綱紀也余私有感於中者因記於此。
<other>跋杜子美祭房太尉文稿</other>
房琯之賢盧杞之不肖讀其傳曉然易分也然睢陽
之敗由琯魯公被害杞實使之校二者之設心則終
不能優劣而甫稱琯之材雖困蹇以死益堅壯非忠
義激烈篤於自信其能爾耶疑史記賀蘭不予南霽
雲兵事若不直雖然哥舒翰之臣祿山天子西奔天
下怨之而高適乃表雪其事稱舒翰忠義有素而以
病奪其明將軍三十萬而低首事賊非叛乎從而文
其罪非欺乎而甫亦嘗以舒翰適為賢豈史皆不足
憑而甫之稱無不真者耶。
<other>跋東坡山谷帖二首</other>
東坡山谷之名非雷非霆而天下震驚者以忠義之
效與天地相始終耳初不止於翰墨王羲之顏平原
皆直道立朝剛而有禮故筆蹟至今天下寶之者此
也予於雲巖訥室觀此帖皆其海上窮困時自適之
語然高標遠韻凌秋光磨月色令人手玩一飯不置
若訥當藏之名山以增雲林之佳氣。
前代尊宿火浴無燒香偈子山谷獨能偈之初見羅
漢南公化作偈其略曰黑蟻旋磨千里錯巴蛇吞象
三年覺天下衲子聽瑩十年晦堂曰魯直作此有據
乎亦意造爾山谷曰吾聊為叢林戲耳晦堂大笑曰
豈可以般若為戲論乎山谷始悔前所學未登本色
罏鞴乃卜居于庵之旁方知晦堂真不請之友耳今
讀此書乃是未見晦堂時語也不然安有吹劍語乎。
<other>跋東坡與佛印帖</other>
東坡騎鯨上天去十九白矣平生文章流落世間者
所在神物護持然士大夫罕蓄之多見山人野士之
室汝水旼禪者出此帖示予雖其一期酬酢之語而
謙光燭人三復之想見幅巾杖屨翛然行儋石水溢
間如淵明在柴桑斜川時某題。
<other>跋東坡平山堂詞</other>
東坡登平山堂懷醉翁作此詞張嘉甫謂予曰時紅
粧成輪名士堵立看其落筆置筆目送萬里殆欲仙
去爾余衰退得觀此於祐上座處便覺煙雨孤鴻在
目中矣。
<other>跋東坡與荊公帖</other>
予嘗見東坡與荊公帖謂少游曰願公稱揚之使增
重於世又舉魯直自代表曰魁壘之才足以冠絕天
下孝友之行足以追配古人是四老俱登鬼錄覽此
翰墨尚足以增山川之勝氣也。
<other>跋東坡老木</other>
東坡婆娑林丘如此老木而山谷以筆端之口為形
容之華光缽囊中乃一時頓有此兩玉人耶。
<other>跋東坡[怡-台+允]池錄</other>
歐陽文忠公以文章宗一世讀其書其病在理不通
以理不通故心多不能平以是後世之卓絕穎脫而
出者皆目笑之東坡蓋五祖戒禪師之後身以其理
通故其文渙然如水之質漫衍浩蕩則其波亦自然
<pb n="448"/>
而成文蓋非語言文字也皆理故也自非從般若中
來其何以臻此其文自孟軻左丘明太史公而來一
人而已然予有恨恨其窺夢幻如霧見月雖老而死
古今聖達所不免譬如晝則有夜而東坡喜學煉形
蟬蛻之道期白日而骨飛竟以病而歿使其如魯仲
連之不受萬鍾之位而肆志則寧復有遺恨哉佛鑑
能珍敬其書則其趣味乃真是山邊水邊之人與夫
假高尚之名心悅孔方道人者異矣。
<other>跋東坡緘啟</other>
東坡海外之文中朝士大夫編集已盡雖予之篤好
者亦以為無餘矣佛鑑輒出此帙為示皆中朝士大
夫集中所無者山林之人泯泯櫱櫱若無所用而其
志好尚亦清絕哉譬如無雲之月有目者皆愛仰之
況斯文乎。
<other>跋東坡書簡</other>
王逸少骨鯁顏平原剛正兩公皆有立朝大節而後
世以字畫稱予嘗嗟惜之然名德之重故世珍其筆
蹟蓋理之固然東坡之於王顏又其逸群絕塵者其
法權極可寶秘宣和四年人日覺慈軸以來示予予
忻然喜其嗜好若可教也。
<other>跋山谷所遺靈源書</other>
熙寧元豐之間西安出二偉人徐德占一旦興草菋
與人主論天下事若素宦於朝黃魯直氣摩雲霄與
蘇東坡並馳而爭先二公皆名震天下聖世第一等
人也而詩詞所寓翰墨之妙拳拳服膺於靈源大士
如此則知彼上人者必有大過人者耳一以達摩正
諦不斷才一縷為憂一以願得一雲門為言豈非念
其所負不可以蹤蹟者耶高安道人誼叟久從之游
蓄此書出以示予予祝之使藏之名山庶百千年之
下知江南道德所在未全寂寥也。
<talk>跋山谷雲峰悅老語錄序</talk>
山谷筆回三峽不露一言雲峰舌覆大千更無剩法
昔日龍山父子雖被熱瞞今朝虎溪兒孫應增冷笑
咄寒山子道底。
<other>跋山谷筆蹟</other>
山谷為予言自出峽見少年時書便自厭此帖在龍
舒時作自然有一種勝氣未易與俗人言也當有賞
音耳。
<other>跋山谷帖</other>
山谷翰墨風流不減謝東山而書詞鄭重傾倒於華
光如此予疑百世之下有讀之者知華光後身支道
林哉。
<other>跋行草墨梅</other>
山谷醉眼蓋九州而神於草聖華光道價重叢林而
以筆墨作佛事兩翁並軸如夏口松下見婁師德永
禪師像於邢和璞甕中耳。
<other>跋橘洲圖山谷題詩</other>
予棲遲橘洲斷岸甚久別來無夕不在夢偶開軸見
之如倚法華臺引鏡也讀山谷語如幅巾相從道林
路時。
<other>跋山谷五觀</other>
舒王在鍾山多與禪者游王以宗乘關捷問之莫不
瞠若若以膚淺問之莫不聽瑩於是大訝其寡聞嘗
問一僧五觀法使誦之往往不能句者嗚呼非施法
之過學者亦罪焉以其不能從師授也山谷冠冕道
德偉俊聳于縉紳宜其倚花叫飲高追晉宋風流之
游方其窮約乃知跏趺而食又作觀法非直己好之
且欲移於天下其信道為法之勤可謂透脫情境者
耳逢原畜此疾欲以示學者庶幾其有能動心者耳。
<other>跋黔安書</other>
王家父子翰墨流落後世不少而所見皆弔喪問病
之帖豈具得意之書已為當時賢士大夫所藏世不
得而見之耶弼上人處見黔安青石牛帖皆與村落
<pb n="449"/>
故人語然其傲睨萬物之意不沒更百年後斯帖當
亦貴耳。
<other>跋山谷字二首</other>
山谷初自鄂渚舟至長沙時秦處度范元寔皆在予
自三井往從之道人儒士數輩日相隨穿聚落游叢
林路人聚觀以為異人今餘二十年予再游長沙山
林間往往見其筆扎此帖此簡前嘗見之宣和二年
秋八月至法輪竦上人出以為示玩之不忍置魯女
有遺荊釵而泣者路人笑之曰以荊為釵易辦女乃
泣何也女以手掠髮曰非以其難致也以其故舊耳
予所以玩之者實鍾魯女泣荊之情。
山谷初謫人以死弔笑曰四海皆昆弟凡有日月星
宿處無不可寄此一夢者此帖蓋其喜得黔戎有過
從之詞其喜氣可搏掬山谷得瘴鄉有遊從其情如
此使其坐政事堂食箸下萬錢以天下之重則未必
有此喜也。
<other>跋珠上人山谷酺池詩</other>
予紹聖初留都下聞士大夫藉藉誦青石牛詩而此
四絕尤著聞恨不見此老閱三年遊石門林下識君
實骨面善談笑相從最久時珠禪垢面不襪然已超
卓後二十餘年予還自海外而君實化去久矣丁酉
坐夏洞上有鴨步而至者問之乃吾向所識不襪公
也於是甘吾老矣夏休珠將經行湘山袖此卷來讀
之龍蛇飛動凌跨韓柳之氣糠秕王候之韻如其無
恙時陰晚坐覺山川增勝爽然忘其孤廢也湘山多
高人識青石牛甚眾珠可以示之使其韻摩摶衡霍
固不佳哉。
<other>跋與法鏡帖</other>
山谷作黃龍書時與予同在長沙碧湘門外舟中今
餘年佛鑑出此以示予曇諦見前身麈尾山谷醉中
仙去此帖墮空之垢被也。
<other>跋石臺肱禪師所蓄草聖</other>
少游此詩荊公自書於紈扇蓋其勝妙之極收拾春
色於語言中而已及東坡和之如語中出春色山谷
草聖不數張長史素道人遂書兩詩於華光梅花樹
下可謂四絕予不曉草字開卷但見其雷砰電射揭
地祇而西七曜耳吁哉異也政當送與龍安照禪師
使一讀之。
<other>跋山谷筆古德二偈</other>
此兩詩唐智閑禪師所作也世口膾炙之久矣而莫
知主名豈山谷未敢必誰所作耶覺思示山谷在華
光時筆此翁以筆墨為佛事處處稱贊般若於教門
非無力者也今成千古為之流涕書之。
<other>跋山谷雲庵贊</other>
雲庵住廬山時山谷過焉相與游鸞溪坐大石上擘
窠留題其法喜之游如黃檗裴公乃作此贊後二十
餘年得於衡陽毛氏之家持以還長沙開法長老覺
慈寔其的孫時年二十三歲即以付之臨濟正脈使
流通不斷乃無所媿此贊其敬之哉宣和五年中秋
前一日題。
<other>跋東坡山谷墨蹟</other>
予自南來流落山水久不見偉人便覺胸次勃土可
掃宣和二年冬涌師於湘西古寺中出以為示如見
蘇黃連璧下馬氣如吐霓也。
<other>跋山谷字</other>
山谷翰墨妙天下蓋所謂本分鉗鎚至於說禪自到
於三老之後則似攙奪行市奇傑之氣光風霽月如
珥立殿陛之下何其照曜哉漳州正道書記於東山
雪朝出以相示便覺增清山川精神秀發道雖一枝
一缽求實於己者無有然骨董箱有此軸殆可與連
城照乘爭價也。
<other>又詩</other>
山谷論詩以寒山為淵明之流亞世多未以為然獨
<pb n="450"/>
雲巖長老元悟以為是此道人村氣而俎豆山谷靈
源之間也已可驚駭乃又能斲評詩之論殊出意外
此寒山詩也以山谷嘗喜書之故多為林下人所得
顏平原方乞米而山谷已謝得米要之非胡椒八百
斛之家也。
<other>跋叔黨子</other>
王子敬童稚時作字行草已超故方引紙著腕右軍
從後掣其筆不獲乃歎曰是兒他日名當大成予觀
叔黨行草皆蟬蛻墳塵之類筆法通亞乃翁矣惜其
早世不秋庸詎不以此郎媲子敬耶邵陽儉上人雨
歇攜此帖見過翛然如見父子角巾竹杖行小港榕
林之下不勝清絕建炎二年三月十八日。
<other>跋本上人所蓄小坡字後</other>
雞蘇本草龍腦薄荷也東吳林下人夏月多以飲客
而俗人便私議坡誤用雞蘇為紫蘇可發吳儂一笑
予將發鸞溪上人以此軸為示筆勢飛動皆學坡而
未臻坡嶮處者要之如馬巷中逢王謝家子弟步趨
狀貌蘊藉風流有自來矣覺範題。
<other>跋了翁詩</other>
仁者難逢思有常平居慎勿恃何妨爭先世路機關
惡近後語言滋味長爽口物多終作疾快心事過必
為傷與其病後求良藥不若病前能自防。
右了翁送其姪剛勝柔詩勝柔過南昌出以為示曰
伯氏祝曰儻見覺範使為汝說破予曰翁欲汝知口
只好喫飯耳。
<other>跋了翁書</other>
宣和二年夏得翁書前去無日矣能復一來相見乎
翁平生剛方吐言如刀鋸而此書若悽冷私怪之明
年四月遣書走山陽八月人還云翁方發書日下世
矣蓋四月九日也聞之酸鼻累日翁視死生一戲耳
予重為天下惜此人品翁知國如陸忠公臨大節不
奪如顏魯公文章光明贍博如白樂天通達宗教如
裴公美然四公者皆享富貴建功名死無遺恨而翁
兼四公之長而以一斥不能復遂坐廢三十年予所
以追悼而不去心也八月七日方飯僧薦冥福病臥
剌然刀畫而南州珠上人攜此軸來讀之而長歎哲
人逝矣予何所稅駕乎此去死生一決耳珠包腰一
缽苦硬有膽氣而能蓄此書今叢林禪和子以為何
種故紙然則珠殆亦有佳處因為流涕而書之。
<other>跋瑩中帖</other>
瑩中竄海上而名震天下不減司馬丞相之在洛中
時平生多與山林之人游處處見其翰墨雖戲語亦
如雪中春色予觀堪公所蓄答仰山真慧禪師簡重
而謹嚴如其為人味其立朝盡節無媿宋廣平陸宣
公也。
<other>跋瑩中詩卷</other>
了翁徉狂垢汙不擇香臭而至山水間便能賦山礬
墨梅乃爾暴清絕耶予政和春過衡陽道權出以相
示如見抵掌談笑時。
<other>跋江表民願文</other>
世尊論學道特言富貴為難表民官為左司風節凜
然天下畏仰貴顯矣而與其夫人俞氏一飯奉身清
淨自活畢世真如德生童子有德童女豈特求於今
為鮮雖從古人中求亦無有也予閱其願文廣大堅
固深切著明真黑暗崖之火炬生死海之舟楫為之
序者淨慈禪師退然才中人而以大法為己任如雪
竇為之跋者延平了翁立朝正色剛而有禮愈斥而
愈忠如魯公皆表民之友也而三友者聯翩欲刪去
予而自游普賢願海又可乎。
<other>跋李商老詩</other>
予至石門杲禪出商老詩偈巨軸讀之茫然知此道
人蓋滑稽翰墨者也又欲入社作雲庵客試手說禪
便吞雲門臨濟如虎生三日氣已食牛衲子譁曰甘
<pb n="451"/>
露滅非錯下注腳。
<other>跋徐洪李三士詩</other>
陳瑩中嘗問予南州近時人物之冠予以師川駒父
商老為言瑩中首肯之駒父戲效孟浩然作語如王
謝家子弟風神步趨不能優劣商老和之如劉安王
見上帝大言不遜豪氣未除獨師川有句在暮山煙
雨裏西洲落照中未暇寫也。
<other>跋蘇子由與順老帖</other>
子由每多疾病則學道宜多憂患則學佛宜常坐黨
人兩謫高安多與山林有道者語知其為排遣憂患
者也順老予時拜之又吾雲庵賢之漓然流涕而書
云。
<other>跋張七詩</other>
玉不可種也而孝之至則種玉亦生泉不可呼也而
忠之至則呼泉亦洌虎不可使令也而有德者役以
橐經乙不可教誨也而有義者致其同室予觀兩張
之詩引物連類折之以至理而秀傑之氣不沒讀之
使人一唱三歎豈筆端有口之徒歟。
<other>跋高臺仁禪師所蓄子宣詩</other>
曆公以功業著詩律傳者少自廢放山林間與衲子
遊其語便爾清熟此柳子厚所謂詩人以窮乃工殆
非虛語。
<other>跋道鄉居士詩</other>
道鄉以說禪口談醫國法門雷霆一世初非以詩鳴
也而此詩句句有法蓋其胸次如春之盎盎著物成
容今既已矣萬人何贖哉儼師題于衡山之麓。
<other>跋鄒志完詩乃其子德久書</other>
道鄉文章種性自然如五色鳳此詩乃浴天池時容
光也其雛筆法已能追蹤山谷之氣讀之令人想見
蹇驢風帽如宗武扶子美醉吟詩也。
<other>跋四君子帖</other>
秦少游舌頭無骨王定國察見淵魚山谷口業猶在
道鄉習氣不除華光不語如雷。
<other>跋呂鎮公詩</other>
右惠照院見太師鎮國呂公留題一首深清雄麗有
愛君報國之志時公方尉新昌實生太尉吉甫以道
德為神考所敬與舒王上下議論遂參大政文章翰
墨雷霆一時福祿壽考逮事三朝天下學者宗之昔
李邵以高才博學為南鄭幕門侯吏而其子固為東
漢名臣豈所謂隱德報應不身嘗之而及其子孫者
乎予於太師鎮國公亦云。
<other>跋李豸弔東坡文</other>
東坡以建中靖國元年七月二十七日歿於常州時
錢濟明侍其傍白曰端明平生學佛此日如何坡曰
此語亦不受遂化李豸為文以弔之曰道大難名才
高眾忌皇天后土知平生忠義之心名山大川還千
載英靈之氣士大夫稱其詞該而美今錄以示常道
人亦可以舉似山中諸道友也。
<other>跋養直可師唱和真隱詩</other>
予久不見養直時時想見其墮幘醉時忽閱此詩如
行野渡春色中雖盎盎醇釅然終有一種清絕氣味
可上人語迅快如漱壑夜泉響掃窗春霧空不類菜
肚阿師語仲伯連璧士也而皆友吾巽中傳曰觀其
所以游因以知其為人吾於巽中亦云。
<other>跋養直詩</other>
宣和三年三月予遷居水西南臺寺初六日顛風攪
林東軒小寢俄大雨起步脩廊復坐頹然昏睡南州
道崇難者持此軸來隱几讀之如觀飛菟頓塵追風
趁日也然其詩詞所及皆予故人而予亦嘗落憫憐
中蓋方竄海外時帖也昔曾魯公問予曰蘇養直聞
齒少而詩老恨未識之子見其詩否予曰李太白詩
語帶煙霞肺腑纏錦繡以予觀養直之詩逮又過之
魯公駭予此論今數詩惜公不見以驗前語耳。
<pb n="452"/>
<other>跋謝無逸詩</other>
臨川謝無逸布衣而名重搢紳於書無所不讀於文
無所不能而尤工於詩黃魯直閱其與老仲元詩曰
老鳳垂頭噤不語枯木查牙噪春鳥大驚曰張晁流
也陳瑩中閱其贈普安禪師詩曰老師登堂撾大鼓
是中那容嗇夫喋歎息曰計其魁傑不減張晁也二
詩於無逸集中未為絕唱而陳黃已絕倒無餘惜其
未多見之耳然無逸又喜論列而氣長詩尚造語而
工置於文潛補之集中東坡不能辯文章如良金美
玉自有定價殆非虛語也予方以罪謫海外無逸適
過廬山見吾弟超然熟視久之意折曰吾此生復能
見覺範乎語不成聲乃背去後三年予幸蒙恩北還
而無逸乃棄予而先焉因與超然對榻夜語及之不
自覺淚殷枕也嗚呼無逸東鄰有甯生者二十餘以
鏤刻為菩薩像每過無逸恬退趨去俄游京師以其
役得將仕郎而還華裾細馬閭里聚觀無逸出門值
之為避路門弟子為不懌累月嗚呼無逸有出世之
才年未五十一命不沾殞傾大命曾東鄰甯木工之
不若嗟乎惜哉。
<other>跋無盡居士帖</other>
無盡登庸百僚畏讋坐政事堂德長於兩府諸公自
劉中書吳門下皆昆弟畜之觀其退歸山林與衲子
游書詞諄諄不翅如骨肉然賢者莫不怪之安知此
老人以法為親乎龍安照公倚公之風遂托名不朽
其亦老贊公盧玉川希上人之流亞也耶。
<other>跋蔡子因詩書三首</other>
歐陽文忠公嘗非笑肥字而誇杜子美獨貴瘦硬東
坡作詩曰杜陵論書貴瘦硬此論未工吾不平豐妍
瘦容各有態飛燕玉環誰敢憎予因此帖可謂豐妍
者也觀其俊氣橫逸不受富貴鞚勒之韻宜從古人
中求宣和元年十月八日臨川瞻上人出以為示便
覺神魄飛越於鐵甕城之下瓜洲杳靄之閭。
文章天下第一數東坡子因蔡氏子弟而飲食夢寐
以之其種性妙非習俗所能移使東坡而在見子因
當不減張曲江之與李泌也。
予久不見夢蝶偶得此詩湘西山水間時松風盤空
林月滉蕩如顧虎頭對劉琨展其畫像也。
<other>跋李商老大書雲庵偈二首</other>
商老以大父事雲庵以伯父事天寧則予蓋其叔父
也仰山曰東院師叔若在惠寂不到寂寞商老寂子
後身也然甘露滅固未死而商老與其弟未嘗不啼
飢其大言以詬罵魔佛高自許可蓋習氣也。
近世要人達官其氣焰摩層霄而門可附而炙手者
不翅百千然其語言翰墨人見之皆如拒頑百姓見
催租文引恚視之不棄擲幸矣商老灌園脩水之上
而筆畫一出人爭傳寶以相矜誇吾是知道德無貧
賤也覺慈生一十年去年從余而知有商老偶出所
畜一軸見嬉喜而書其尾且以雪道向無知之恥云。
<other>跋韓子蒼帖後</other>
蘇東坡伯仲文章之妙無媿相如子雲而其見道之
大全則楊馬瞠若乎後子蒼文字師法蘇氏西蜀後
來之駿也讀其問照公向上一路後照未見詶語予
為代之曰不辭向汝道只恐撞見劉幽求大帽壓耳
手提油子蒼他日見之定是無語。
<other>跋太師試筆帖二首</other>
此帖骨氣深穩姿媚橫生其得意時筆也不然何其
如行雲流水之閑暇也予臥痁逾月偶閱之覺痁不
辭而去乃知檄愈頭風非虛語耳。
予觀太師楚國公之書骨含富貴積學之至神氣蓋
人然付其姪以寶公詩其外護欲傳之子孫為無窮
家法也。
<other>跋公袞帖</other>
見蛇鬥而筆法進聞雞聲而遂能神東坡以謂寧有
<pb n="453"/>
存法與神于胸中而能學書者乎予觀公袞行草既
不用法亦不祈其神娓娓意盡則止耳。
<other>跋三學士帖</other>
秦少游張文潛晁無咎元祐間俱在館中與黃魯直
居四學士而東坡方為翰林一時文物之盛自漢唐
已來未有也宣和四年七月太希先倒骨董箱得此
三帖讀之為流涕嗚呼世間寧復有此等人物耶。
<other>跋蘭亭記并詩</other>
宣和四年夏彌月不雨稻田龜兆出予晨興垂頭坐
西齋方與造物者游而廚丁聿來告米竭余作白眼
久之希先送此軸來索跋欣然見王子敬諸君子忘
其廚丁廚丁求與決予曰當以三筏用事正不必逼
人也。
<other>跋荊公元長元度三帖</other>
予兒時劇於鄰家見壁間有詩曰是非不到釣魚處
榮辱常隨騎馬人今日見此三帖偶憶前句。
<other>跋百牛圖</other>
畫工能為神鬼之狀使人動心駭目者以其無常形
無常形可以欺世也然未始以為貴唯犬馬牛虎有
常形有常形故畫者難工世之人見其似則莫不貴
之畫牛之法徑寸者不刷毛予觀此圖非特入法凡
百尾喜怒俯仰小大伏立趨並浮鼻荷痒盡其情狀
意非畫師殆高人韻士以寓其逸想耳予老住江村
而比道林嶽麓之富其牛每以谷量日夕蓋拾礫追
逐叱叱於田畝之中厭飫矣而全美乃以此軸為示
何哉予以湘西之雲塢為畫笥則全美必以此圖為
怍。
<other>跋周廷秀詶唱詩</other>
宣和二月初吉日予送客松下淺丘縱望廷秀一髯
男子但是時湘西雪盡眾峰蒼然我與廷秀皆是畫
圖廷秀袖出與張公詶唱之詞讀之便覺與眾峰爭
秀豈其媿從聚落中來故以此句彈壓清境耳。
<other>跋順濟王記</other>
東坡昔自定武謫英州夜宿分風浦三鼓矣發運司
知有後命遣五百人來奪舟東坡曰乞夜櫓及星江
就聚落買舟可乎使者許諾即默禱順濟王曰軾往
來江湖之上三十年王於軾為故人故人之失所當
哀憐之達旦至星江出陸至豫章則吾事濟矣不然
復見使至則當露寢浦漵言未卒風掠耳篙師升颿
颿飽炊未及熟已渡楊瀾泊豫章日亭午嗚呼順濟
之威靈為江湖之益者不可悉數獨分風送東坡南
去此心日月不能老也其英特之風不減李逢吉禮
陸宣公也。
<other>跋李成德宮詞</other>
唐人工詩者多喜為宮詞天階夜月涼於水臥看牽
牛織女星玉容不及寒鴉色猶帶朝陽日影來世稱
絕唱以予觀之此特記恩遇疏絕之意於凝遠不言
之中非能摸寫大平藻節萬物讀成德所作一百篇
知前人之未工也其收拾道山絳闕之春色刻畫玉
樓金屋之情狀使海山瀕海之人讀之如近至尊非
其才當世何以治此上元日題。
石門文字禪卷第二十七

<sarticle><article>石門文字禪卷第二十八</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>疏</other>
<other>請悟老住惠林</other>
瑞光表裏渾圓珠遺影跡淨慈縱橫無礙玉立精嚴
兩翁皆化行京華一旦遂道遍天下每追惟其高韻
邈難繼其後塵欲扶雲門已墜綱宗誰決先師未了
公案恭惟某人淨慈真子瑞光嫡孫言行信於叢林
聲價重於吳越無生之句善嬰兒哆啝法門獨脫之
<pb n="454"/>
機入師子奮迅三昧願膺睿旨來振祖風施大士法
喜之珍洗小根禪誦之垢幸回法馭成就勝緣。
<other>又諸禪疏</other>
常光現前廓周沙界大智成就不隔纖毫自然蟬蛻
根塵之間安用龜藏語默之外當有達識共賞此音
伏惟某人正眼甚明道根久固綽有遠韻爰自妙齡
雲行鳥飛川流嶽峙觀其措置實宗門之爪牙見其
施張蓋法窟之頭角以身徇道當無繫於去留為法
求人豈有拘於喧寂所期甚大幸母固辭。
<other>請果老住天寧</other>
雲門之句裏呈機粲玲瓏之鉼芥洞山之正中妙協
走圓轉之盤珠持臨濟之門風行黃檗之照用奪人
境於棒下分賓主於喝中三宗盛集於帝京諸老大
揚於佛事伏惟某人道韻拔俗英姿逸群披沙得金
剖石逢玉識黃龍窟中頭角振青鸞溪上風雷十年
之幽蘭林香一旦之穎錐囊露主張法席厭飫名山
每欲晦藏輒自昭著其自治雖無求於世然寓世當
循緣而行奚必山林終勝朝市今者覺天梵侶上國
寶坊佇法馭以重臨期宗風而大振遙知起定因緣
助發慈心想見肯來龍象擁隨高步。
<other>山門疏</other>
嵩山宏別傳之宗終依帝里天台修遠舉之行尚遊
人間觀其跡若未棄世緣論其心則深尊法道蓋至
人度生初不泥其出處菩薩護念亦將泯其靜喧仰
前鑑之昭然宜後昆之取法恭惟某人卓有實行號
稱飽參冰霜居懷嚴汵照物平生刻苦於道諸方信
服其誠其閱世也如風行空去來無礙則循緣也如
月印水成破因時昔懷雲泉終老之歸偶爾西去今
念王臣外護之意翻然北來期擊電機鋒重施使正
法眼藏不滅。
<other>請靈源外座</other>
香象本狂依寶坊而馴伏怒虎方鬥遇禪者之解紛
顧惟齒髮之所慚曾彼性靈之不若聞斯妙義皈命
慈嚴恭惟某人如月在天非猒汙而匿照如雷振物
豈擇地而發聲鬧傳法馭之肯來故已輿情之喜愜
雲山在目何妨掉臂即行龍象擁隨正好逢場作戲
副我有求之懇願開無礙之門。
<other>請一老外座</other>
真誠所置聖果證於履聲正信之深空義現於猊座
況鄰清淨之境親瞻知識之儀恭惟某人華藏親孫
佛印嫡子晨鐘暮鼓揮雙劍之鋒鋩水鳥樹林露臥
龍之頭角法不孤起此為時節之因緣大眾必臨願
聽緒余之謦欬。
<other>請山老住雲巖</other>
敷演佛乘資延睿筭僉求達識成就勝緣振列聖已
墜之綱宗行初祖不傳之正令真非掩偽旁徇道俗
之言公則生明特用叢林之議伏惟某人隨機說法
籍教悟宗名為東林橫枝其實泐潭正脈少時橫行
海上老來古寺城隈惟以薪而續床分栽田而博飯
然唯雲巖勝剎實曰江國上游宗旨之淵源緇衲之
都會鳳山歸去瓶盂是處為家猊座重登竿木逢場
作戲請提雅曲大眾欣聞。
<other>請藥石榜</other>
耆年日已凋喪叢林今遂寂寥王官玉石俱焚學者
涇渭不辨謂之受道其實走名賴老成之典刑為後
昆之軌範恭以新命某人滴水滴凍知果知因唯顯
晦水到渠成使魔外風行草偃一段勝事千目同觀
龍蜃沙頭最初解開布袋鳳凰山下末後把定牢關
道不虛行法固如是特致谿蘋之具以表山門之儀
欣然肯來豈勝幸甚。
<other>請崇寧茶榜</other>
出則為人興化是何心行不如諸佛曹山空熱肺腸
雖然二老英雄未免一場敗闕欲圓道眼別有妙門
<pb n="455"/>
恭惟某人本色鉗鎚逸群聲價現成活計更不覆藏
肅道者白牯牛兒騎來露地南褊頭赤班蛇子拈出
驚人大光西祖之機上祝南山之壽清風江上孤舟
不涉程途明月洲頭一句卻分賓主寶坊在邇香飯
具陳將開選佛之場願受最初之供現前法侶同賜
證明。
<other>請逍遙宜老茶榜</other>
寶几珍御特興同體之大悲白牯狸奴更入遍行之
三昧要當語絕滲漏不令機昧始終如百花醴味絕
中邊如三點伊勢分賓主惟靈源洞明此旨坐昭默
獨提正宗雅聞宜公禪師久親此老法席長眉尊者
爭傳親見佛來大耳沙彌自謂久辭祖矣浮塵滅盡
化愛憎為平等之光大用現前投同異入寂滅之海
一言相契千里同風敢違十方蘭若之規敬薦一會
伊蒲之饌眾所欽佇儼然肯臨幸甚。
<other>請準和尚住黃龍</other>
磨磚庵畔言回智照之光選佛堂前喝下證心之第
是續諸佛之壽命為大法荷擔之叢林興自江西家
世獨聞天下老南設三關之問勃然中興關西藏一
點之機窅然深遠恭惟某人關西真子老南的孫貶
剝諸方疏通正脈自石門而遷幕阜如別業而歸故
園不離先祖道場旃檀林無別樹復唱舊時雅曲優
缽華已重開便請拈提不勞辭讓。
<other>請湘公住神鼎</other>
道不可傳則釋迦不當饒舌法如可說則維摩豈得
無言賴離微不犯之鋒機決祖宗未了底公案要須
圓融之士密開方便之門恭惟某人少小偶家溈山
寅緣親承空印譬如懶融道者坐致雙峰祖師熏烝
見聞霜露成熟蘊醉顯舉足之辯有白雲越閫之機
領神鼎之名山適叢林中興之日行雪竇之正令酬
王臣外護之恩。
<other>請寶覺臻公住天寧</other>
佛之法道世所追崇雖外護付諸王臣然荷負必須
龍象咨之於眾愛憎或出於人情公則生明真偽難
逃於智鑒來膺妙選果得耆年伏惟寶覺大士臻公
以禪寂為家鄉以翰墨為遊戲閒房古寺甘畢生於
折腳鐺中各夢同床曾失笑於破頭山下而判府待
制妙於龐老識丹霞初不出門應歎仲尼知伯雪猶
資擊目今日重新法席一時共贊天寧演暢宗乘聚
三湘之雲衲祝延睿筭同萬國之山呼。
<other>請殊公住雲峰</other>
有志於立事而事之竟成無心於求名而名之不捨
似水滴石積之以日而石自穿如麝匿香覆之以缶
而香愈著非形勢之激爾蓋物理之固然恭惟某人
東林廣惠之曾孫南嶽慈覺之嫡子撝謙榮利嘉遁
叢林王臣悅聞授以傳衣之職道俗勤請願聞飛錫
之來龍象畢臨山川改觀昔時把定俗子涴我白疊
巾今日放行真珠撒出紫羅帳。
<other>請道林雲老住龍王諸山</other>
諸方叢社盛莫甚於湘中五派家風傳莫密於洞上
號稱法窟指曰道林蓋旃檀林鬱密不與荊棘並生
則真虎行藏豈容彪兕止住恭惟某人枯木嫡子芙
蓉長孫應緣東吳知名南楚金篦刮膜廓開空劫光
明寶鑑當臺頓見今時影蹟似暗中之五色如句裏
之三玄願布龍王之大身遍施法雨要知曹源之一
滴不離覺場。
<other>雲老送南華茶榜</other>
一衲生涯而名聞天子萬夫阡陌而位繼祖師是必
於曹溪有大因緣不然乘般若昔所願力時節既至
毫髮弗差豈特增宗門之光抑亦為法乳之慶未忘
世禮少展輿情恭惟某人恩踰父母故言所不能形
容道絕功勳故意所不能測度雲無限礙寧分嶺外
湘中月有照臨豈擇曲江楚水暫駐隨軒之法侶願
<pb n="456"/>
陳薦缽之溪蘋想蒙哀憐特有肯諾。
<other>請東明疏</other>
雲門之宗風昔中興於雪竇而雪竇之法派今特盛
於臨平聲名振於諸方道德冠於列祖登其法席夫
豈庸流恭惟某人久遊臨平之門飫聞雲門之曲薄
遊南楚混跡東明缽具笑移大類雲居之簡使符自
至未慚溈水之詮朱紫堵觀道俗雲集升堂作象王
回旋則是真顧鑒酬機如師子返擲則不涉離微願
赴王臣外護之勤為揚針水不傳之妙。
<other>請方廣珂老住石霜</other>
諸相本空真緣相現有言雖幻法自言傳剎那間而
遍十方彈指頃而說千偈妙解所寄印證其誰恭惟
某人頓悟上乘久臨清眾如月在水而不染似雲出
岫而無心車轍峰前復起靈源之浪霜華澗畔重開
枯木之華迺知龍象之擁隨定看山川之改觀幸捐
謙柄無事巽床。
<other>請真戒住開福</other>
湖南報慈寺天下選佛場萬指犀顱千楹寶構宜得
知見絕倫之士重提佛祖已墜之綱竊聞真戒禪師
遍領名山久臨清眾受敵八面蓋文關西之家風貶
剝諸方有英邵武之膽氣袖丹霞劈佛之手藏黃檗
陷虎之機流出自己無窮胸襟來決先師未了公案
琉璃缾含寶月紫羅帳撒真珠大振南宗續千燈於
將燼回瞻北闕祝萬壽之無疆。
<other>請雲蓋奭老茶榜</other>
禪門分江西南嶽之五派後世盛雲門臨濟之兩家
至於流末之餘馴成戲論之謗師承大壞法道浸微
妄庸假我以偷安名實因茲而愈濫坐令洞上之宗
風來振湘中之法席果逢神穎為整頹綱恭惟某人
芙蓉嫡孫枯木真子疏通蒞眾故遇緣則應折節荷
法故律身甚嚴名譽排縉紳齒牙威儀為道俗指目
諠譁沙步爭傳孤錫之重來狼藉封雲正賴清風之
一掃敢薦蘋藻之饌用慶叢林之儀未離旃檀之林
一句百味具足行據狻猊之座三玄五位縱橫。
<other>又藥石榜</other>
坐致王臣之勸請蔚為緇白之榮觀脫煩籠如蟬蛻
塵埃遂深隱如豹藏煙霧敢慶常規之苛禮特陳過
午之伊蒲恭惟某人滿腹精神實頭聲價不住城隍
聚落久藏禪板蒲團要成保社叢林敢負火刀直裰
以雲作蓋故我宗得妙以海為印故按指發光挾路
通途則一日兩兼名剎回機轉位則四年三易道場
重重錦縫解合枯木開花片片赤心果見泥牛入海
特迂威重普共證明。
<other>又疏</other>
觀名實無當而萬法本閑何必不物於物如天地不
言而四時自運是謂無功之功所以有言忌犯當頭
自然臨機不留朕跡其妙見於此耳孰能神而明之
恭惟某人遍領名藍久臨清眾芬芝蘭之聲譽皎冰
雪之行藏衣裓謝聚落之氛談笑有山林之韻一音
普證萬指齊瞻海印成章檄祖令於教外寶雲作蓋
施法雨於人間。
<other>嶽麓為溈山茶榜</other>
全提祖令則無法無親略在世禮則有恩有義故證
真必依於俗諦如解空弗離於色塵故造雨花顯敘
法乳自裂衣冠以參道剃除鬚髮而為僧其長養成
就之私乃提撕藻飾之意至於曲折皆出愛忘俯顧
其微敢稱傳法之嗣仰惟至鑒又貞親教之師伏惟
堂頭大和尚道契天衣法傳智海廓沙界之量故能
山收海藏示醫王之心亦畜牛溲馬渤蠅附驥而氣
吞千里鈴繫鳶而聲登九霄是之固然人則幸矣躬
至針水之地特陳蘋藻之羞螻蟻微誠知慈嚴之易
感叢林苛禮愧恩大以難酬重煩四海之勝流共慶
一時之佳集。
<pb n="457"/>
<other>請圓悟住雲居</other>
地號雲居非石梁隔分凡境世傳天上有山神常護
法幢須求魁壘之耆年來轄英靈之衲子恭惟某人
具豎亞頂門之眼行全提祖令之權舌覆大千入語
言之三昧身分剎海為遊戲之神通豈暇奪人境於
笑中何止分賓主於句內願垂巧便俯徇時機大震
海潮之音用祝後天之筭。
<other>請璞老住東禪</other>
寺近雙峰地連七澤觀今法席號古叢林師門挺多
開已見之戶牖學者益眾橫臆斷之干戈紛然江淮
遂成阡陌賴有人中師子來為病者醫王伏惟某人
父事僧龍孫承祖印重建東山法道特弘西祖宗風
電馳三要之機霧合六和之眾慈雲先布增覺苑之
光華法雨將傾發道苗之種性。
<other>請璞老開堂</other>
曹溪宗於天下而黃梅為得法之源達磨祖於神州
而東禪蓋付衣之地歷觀先世勃興皆道大德全俯
視今時嗣續多名存實廢思得逸群耆宿追還古格
叢林果有老成來膺妙選伏惟某人行業無玷聲稱
有聞為佛印祖印之兒孫共東山西山之雲月旃檀
林豈生杞彫虎穴不容彪玉聚縉紳雲屯緇衲佇一
音之雷震特揚古佛之風同萬國之山呼仰祝後天
之算。
<other>浴佛二首</other>
已屆三時之月方議制僧緬惟四海之心皆欣浴佛
顧茲堪忍之世復現優曇之花幸瞻貫日之光榮受
九龍之雨百神讚歎萬眾歡呼異世今時祈勝緣之
無盡人間天上願此會之常逢。
世尊成道先浴香水天王跪歎首獻乳麋仰前哲之
遺塵修後來之故事。
<other>祈雨</other>
秋夏之交豐凶其辨稻粳植而未粒天日融而益烝
乞命真乘肅祈景貺惟覆載之父母將呼吸其風雲
願興無礙之慈副此有求之懇。
<other>謝雨</other>
天道難知妄瀆凶豐之請聖慈易感下昭螻蟻之誠
天澤不貲輿情甚慶唯確然在上者實民父母止忍
感而遂通故如世蓍龜果從其願心知其幸詞不勝
謝。
<other>祈晴</other>
淹旬積雨方深傷稼之憂歸命至人願遂有秋之樂
仰蒙慈惠鑒此悃誠收廓野之層雲照麗天之杲日
生民飽煖仰瞻天地之仁詔事簡稀實賴慈悲之力。
<other>抄華嚴經</other>
四天下微塵偈句百河沙光明身雲聚而為秘密之
藏傳之於震旦之土二乘所不能了解眾生其安得
見聞而棗柏示其悲增以翰墨而為佛事造為大論
光贊佛乘方今紙墨之費不及百千而道路之遠纔
登五驛集百安之道種共開喜慧之福田當施積而
能散之心成就卓然不朽之事儻蒙垂允幸注芳銜。
<other>化藏</other>
五天祕軸三藏微言結集本藏於龍宮流傳幸出於
人世唯雙峰之福地蟠萬礎之寶坊獨經藏之弗修
如面目之有疾議將重建倚辦眾檀願歡喜以聽從
庶莊嚴之成就菩提園內共輸一雨春回香積臺前
果見十分月滿。
<other>抄藏經</other>
無漏智所演之妙語實世福田有作心所發之志誠
乃人道種耒之則善道已為時雨耨之則勝緣蓋其
良農致爵祿壽考之有年使子孫慶流之無極視其
因果粲如日星儻三世如來為不欺乃一切眾生為
有賴幸蒙垂允點筆疾書。
<other>重修雲庵塔</other>
<pb n="458"/>
蛙朝遷而莫還弗忘其本烏羽成而反哺蓋知其恩
何含齒戴髮之可觀曾哺烏田蛙之不若唯雲庵之
居廡棋布名山而卵塔之已頹陵夷蒼野室有朽貫
廩有陳紅聞之而弗完已喧餘論欲就而中輟要亦
非人。
<other>重修舍利塔</other>
佛書曰應靈牙舍利寶塔所在之地即是眾生植福
之田每觀前人之措為莫不皆有深意特建塔於五
達之衢旁臨萬瓦豈非欲為此邦植福之地乎而歲
久頹毀鳥巢其頂傳曰野鳥入屋主人當去言其居
衰寂也今乃巢於闤闠之間豈興盛之兆耶而邦人
見之如越人視秦人之肥瘠恬不以為意甚可羞嘆
時和歲豐力至施易欲募眾檀重增修之非唯佛事
莊嚴之精勤亦為遠人入郭之雅觀垂天之雲起於
膚寸千人之帳成就眾毛唯茲勝事豈曰不然。
<other>天寧修造</other>
湖湘巨鎮望最重於清瀟禪律精藍名特推於萬壽
作重興之意不淺緣改刱之功未完欲鴛瓦之一新
擬蜂房之盡撒非棟梁無以資乎大壯非丹雘無以
麗乎重明則臣僚祝頌之誠協眾庶歸投之地矧茲
勝利須假多仁希趣善者聞風而翕然冀樂施者揮
金而不斁。
<other>天寧節功德右語</other>
寶運儲祥驚星樞之夕遶慶雲布瑞睹日轂之朝升
仰依有感之慈上祝無疆之壽伏願陛下睿齊舜禹
德比堯湯履金輪之福以御天護玉真之道以應世
秦和氣為太平之曲登斯民於大有之年率土同誠
幸遇千齡之嘉會瞻天鼓舞願同萬國之稱觴。
<other>化三門</other>
唯淮山萃僧之海實祖師選佛之場必由大總持門
方踐普光明殿門屋今遂老矣過者疑將壓焉敢罄
折干于淨檀祈鼎新為之營建飛簷走棟行看掩映
於雲煙間碧塗金想見照臨於巖壑。
<other>長沙甃街</other>
持地聖師以身負土雪山童子布髮掩泥蓋世界平
則心地平佛土淨則身土淨豈惟典刑之具在是亦
因果之歷然竊見長沙之通衢正當聚落之要處街
甃久已頹壞車馬艱於往來願興掩泥負土之勤庶
致土淨心平之效然聞洪範八政而以殖貨為先般
若三檀而以資生為首豈非財者人所甚愛施者行
所甚難苟能易其所難則當施所甚愛妙莊嚴路請
同放步而登大總持門要當彈指而入。
<other>為雙林化六齋</other>
寺憑幽谷門對雙峰日陳一味之禪歲仗千家之供
金軀灌沐始興離垢之方軟草精持次結護生之禁
主事枉拋油醬寒山舉拂以生瞋匿王自恣修營慶
喜持盂而啟教象骨輥毬之暇火焰上轉大法輪虎
谿種藕之餘橘盤中深談實相六時嘉會百福具崇
幸開樂施之心仰贊文明之化。
<other>化冬齋果子</other>
古格叢林新開講席偶屆書雲之節特干指廩之豪
營辦勝緣精嚴法供懶納北禪之皮角且戢玄機聊
續東林之橘盤未忘世禮。
<other>化供八首</other>
人有潔齋一日則可以祀上帝況終身潔齋者乎施
惠於蛇虺尚致銜珠之報況賢於蛇虺者乎石門精
舍始以單丁住持盛至于傳器極矣乃者勝侶遽集
至十九輩殆於遠公之社盡皆所謂潔齋者也有能
施而供之者乎恐不趐銜珠之報也。
首楞嚴經曰昔有眾生施佛七錢轉身獲轉輪王位
嗚呼博施之利其利溥哉審如佛言則施者取福如
執左券以取寓物多得之非受者之喜少與之受者
田其所增損也唯不於佛語生清淨信而以富貴驕
<pb n="459"/>
人則是待遊說鋤钁者事非所宜施於雲山高人也。
施以求福如種須刈雖不可必未能無意凡貴與賤
與夫愚智皆能知之無所用說但幸有緣見聞生喜
出其誠心則名淨施如其不然詬罵怒恚推擠閉關
無所不至設或與之出不得已則施與受皆無福利
誠開金石德感天地豈有高明以吝自蔽耶。
竊聞人莫不有忠孝之心而士君子獨能善用此心
故願祝吾君之壽及營其親福祉者皆依佛僧真世
之福田也湘中為僧之都會南臺又其要處耒陽禮
義之鄉士君子甚眾遠投之必有欣然而施者也解
劍指廩當無愧於古人幸甚幸甚。
柔和不諍清淨自活以三界為寄寓以一缽為生涯
故世尊曰以飲食臥具園林樓觀施之者獲福無量
僧蓋為福田所從來舊矣今人欲植福而棄僧如種
稻而棄田也。
著靴人喫肉赤腳人趁兔理有固然非特古語今日
若施一錢他生莊嚴自具譬如寓物於人而執左券
索取線溜達石眾毛成毬豈可以小善為無益而不
積以多福為難致而不求哉。
南臺缽飯是生涯近取邵陵檀施家不覺香積路迢
遠更過四十二恒沙。
<other>化油炭二首</other>
石霜枯木寒灰都忘世禮藥山草衣橡食略露家風
南北隨緣任運尚求冬煖夏涼今歲鬱密堂深猶少
炭鑪紅火有忠道者潛來獻誠要令坐對紅金實藉
十方檀信醉餘一擲之戲化為海眾冬溫它日果證
菩提頓超暖忍頂地。
當寺依山林有原隰以累年律居皆斫伐荒廢以是
逐年油炭尚須干人今歲尤不熟麻油價騰湧樵薪
已竭而寒凝日增雖欲安坐其可得乎約用三十千
便成光明便化溫煖。
<other>長生疏</other>
九峰院名崇福百年供號長生適丁新年特為吉兆
果施桑門之惠如除氈上之毛然眾毛乃能成毬一
夫不可勝敵敢于眾力同成大緣。
<other>化供三首</other>
當寺依湘上瀕楚水基於隋朝盛於唐季有道俊禪
師者雲門之高弟聚徒於其間語句播於叢林號為
水西南臺皇祐間廢為律然古格尚存薦經儉歲住
持者棄去山林厄於斤斧屋宇化為草棘至以田丁
膺門今年春州郡易以禪者領之於是明白老自鹿
苑移居此而衲子追逐而至遂成叢席然懼其有增
而無損故分化於四方嗚呼損有餘而補不足天道
固爾然以至易犯至難人情所疑苟非己身所私則
鬼神且陰相之況賢者乎。
信心一念諸佛皆知辦供一夫諸天降福此天下必
然之理故至誠確意皈投願施積而能散之心成就
遠劫無窮之利。
明白庵在何許舊日水西南臺粥飯雖未飽足大言
要接方來水盈科而必進箭在弦無返回不愁天廚
香積但願施者心開。
<other>德士復僧求化二首</other>
寺雖律名堂迺衲子續香燈於永夕紛禪誦以成群
坐使古風行於今日一昨教門小有更變加以冠巾
朅來聖恩大為發揚再除鬚髮懽聲震於夷夏喜氣
動於龍天著舊僧衣雖限一歲換新度牒必輸五千
而家在異鄉客於賢里清淨自活望之如登天之難
檀信可干成之若反掌之易必有深憐之者願施不
報之恩。
去年春朝廷以缽食膜拜為西國之儀乃詔僧尼令
衣褐頂冠從中華之俗比奉聖恩許還舊觀人神交
慶夷夏增懽仰惟聖主之心寔通天下之志然每一
名之度牒必輸五緡於有司如須必濟之舟如望及
<pb n="460"/>
時之雨顧惟齒髮之外凡皆檀信可成敢領眾一登
高門願因時以成勝事所施雖少其利甚豐。
<other>求度牒僧衣五首</other>
竊念生於七閩長游三楚以檀施為依仗以佛法為
家鄉十載事師共憫忠勤之效一心荷眾咸稱勞苦
之先念國恩澤之未洽僧寶數之難墮萬里之行起
於初步千人之帳藉於眾毛願成出塵之姿將赴選
佛之舉既蒙開意而諾矣幸為點筆而疾書。
蓋聞相如以貲為郎釋之輸粟入仕冠於終古赫為
名鄉欲我緇衣結髮佛教既買僧不許選佛則用財
不得守官念某生於東甌長於南楚倚妙典求登三
聚值聖王暫罷三年終營道儀依倣俗慮仰冀仁惠
成就夙心三塗升濟終賴佛慈六度莊嚴先依檀信
仁人難值如盲龜之木欣然易感如磁石之鍼獲披
廣大福田之衣而入清淨和合之眾酒酣樂極棄一
擲呼盧之資願遂志酬成三寶出塵之相報恩有在
唯佛證知。
出家報四重之恩為一大事剃髮墮三寶之數豈是
小緣須千祇樹之檀披此福田之服千里之水本發
於濫觴六合之雲實起於膚寸。
恩遺有四而檀信居其一福慧有二而富貴居其先
但某生於寒鄉客於華里欲遂選僧之志敢忘擇富
之求成就勝緣恩非同日經營妙善道不虛行。
三界火宅眾苦業城既無了期實堪驚歎返復以念
無可依投親舊欲與謀婚心志乃願棄俗年將遲莫
事恐滯留敢投淨信之檀圓滿六和之相成佛作祖
始自今朝異世他生終期報德誓將焚誦之志用酬
提挈之恩。
<other>雲蓋智和尚設粥</other>
今晨香粥普告大眾圓明體上離見離情安立諦中
有恩有義智和尚三月七日現全身於雲蓋甘露滅
五月三日提綱要於石門佛法現前恩義俱報。
<other>又几大祥看經</other>
姪苾芻某伏遇亡叔協律大祥之晨預誦金文宣持
祕號所集殊因並申資薦往生淨國者謹具功德疏
于後右伏以恩愛別離同謂之苦死生壽夭已定於
緣欲洗濯其苦因必依投於僧佛某人伏念俱緣利
國致禍及身豈意一朝遂成千古脫瘴鄉其偶爾登
堂室之闃然諦想音容疑遠遊之未返難居歲月俄
大祥之已臨寡嬸弱孤持骨函而若絕偏親幼弟拜
奠酌而長號皇天唯予善人此理殆成虛語疾方增
熾哭不成聲仰仗真乘用資冥福伏念亡叔協律依
如來無畏慈力生菩薩有緣悲心摧落業障之山倍
增功德之海一念透脫六根頓明已在人間聰明更
益其念尚留惡道慧明即觸其身決結龍華之後期
同副靈山之夙願。
<other>酬經願</other>
近緣脫身海島犯難來歸所經歷州縣僅三十城出
入瘴鄉餘四千里無秋毫之恐有太山之安皆神之
休成己之幸唯所許願敢昧初心已延佛僧預開經
法以八月之朔對三寶之前敘事之因設齋以懺恭
惟十身滿覺萬德貞慈俯賜哀憐為之作證。
<other>薦經</other>
三藏祕詮一乘妙義真寫法界之圖牒絕苦海之舟
航特延清淨之苾芻群誦旁行之貝葉庶憑此利上
迨我先伏願妙具信心深依法力超登覺苑導從願
王獲聞迦陵頻伽之音親瞻閻浮檀金之相脫有為
之塵垢證無量之聖身。
<other>生辰四首</other>
大行所熏如春與物等慈無礙似谷應聲虔當誕慶
之辰特集延祥之福誦持法藏增益壽祺伏願追跡
喬松比功契稷和氣作生民溫煖朴忠為社稷垣牆
永護佛僧不忘願力。
<pb n="461"/>
瑞應草之迎春方開八葉優曇華之出水果秀一枝
仰祝壽祺用延福祉伏願與民溫飽為國蓍龜天上
風霜難老娑婆之桂人間歲月敢移道德之容永護
佛乘早調相鼎。
令節屆辰過中元之七日美名瑞世鍾爽氣於三秋
仰祝壽祺實依法力伏願吉祥協相戩穀茂滋輔明
主𡎺太平之基與生民作溫飽之具自計臺而進拜
追還大范之遺風由館職以超遷恢復小蘇之故事。
八葉瑞蓂冠三春之淑景一枝優缽間千載之榮期
歸命佛乘上延台筭伏願勤勞王室護衛法門詔自
三湘即受金甌之拜便登二府果膺玉板之榮瞻僊
風道骨以祝壽祺比太山黃河而增福祉。
<other>追薦四首</other>
精誠之極必感真慈冥福所資實依法力唯賢明之
秉志享福壽而有終然夜壑山舟寧沒終天之痛而
風枝淚眼難忘罔極之思願乘淨供之因超薦往生
之路。
大慈至悲寔作生靈之祐他心慧眼必昭螻蟻之誠
仰賴真乘用資冥福伏願一靈不昧六用潛通瞻眉
際白玉明毫禮天中紫金光聚諸天證樂異趣頓超。
歲月易流永抱終天之痛音容如在難忘罔極之悲
歸命真乘式修冥福伏願頓脫三塗之苦長辭五障
之軀清淨諸根瞻萬德紫金光聚熏烝眾善拜十身
白玉明毫聞妙法以洗妄緣悟無生而登彼岸。
舟移夜壑驚諱日之俯臨蟬蛻塵埃睇道山之日遠
欲資冥福實賴真乘伏願熏菩薩知見之香依如來
功德之力滌除千障清淨六根親瞻白玉之明毫敬
禮紫金之光聚餘緣未盡他生願會龍華惑習既空
應念頓超覺路。
<other>次平赴省試設水陸（代）</other>
清淨寶王永作人天之護圓明慧眼必昭螻蟻之誠
某比下侍親望希薦舉果諧素志已協庸情稽首真
慈虔誠歸命更願學增通力筆助神奇庶榮白首之
雙親必取青衫之一第。
石門文字禪卷第二十八

<sarticle><article>石門文字禪卷第二十九</article></sarticle>
宋江西筠溪石門寺沙門釋德洪覺範著
門人覺慈編錄毘陵天甯法雲堂校
<other>書</other>
<other>上張無盡居士退崇寧書</other>
某啟誦相公佳句願見二十年矣每念威德崇重辯
才無礙未易酬對顧省鈍根無異能解非所堪任以
是久不敢行詣耳不謂比來照禪師書中過辱緒言
見及如佩黃金良藥之賜閣下昔與雲庵兜率神交
道契為內外護雖當時從游之人如某者亦蒙記錄
愛人而及屋烏謂徒虛語今始信然又蒙辱以崇寧
見召尚未識門屏而據授以師位衲子驚怪莫不改
觀實以鄙陋恐臨事失職有累閣下知言耳故不敢
輒受謹課成拙頌六首繕寫呈上聊供閣下千里法
喜之游干冒鈞重不勝愧悚。
<other>荅張天覺退傳慶書</other>
某啟某青山白雲之人其蹤跡不願上王公貴人之
齒牙縱浪大化飽飯足矣不虞閣下過顧千里惠書
以崇寧見要挽至人天之上使授佛之職責以重振
西祖已墜之風其以閣下所責甚重某之材力甚薄
不敢輒冒寵命作偈辭免意閣下必憐其誠從其所
欲棄置之久矣而禮意益勤三返其使欲一相見而
已某翻然改曰無盡居士道大德博名聲遍華夏獨
立四顧為我家門墻又先雲庵之執今區區於一愚
比丘其可終不往也故間關而來閣下一見過有稱
賞嘗謂天下之英物聖宋之異人撥置形骸傾瀉意
氣奇章妙諦嘉譽曷以克當茲復懇陳尚乞從容辭
<pb n="462"/>
謝。
<other>代雲蓋賀北禪方老書</other>
清淨燕居雖聖師之明誨流通法藏乃釋子之本心
于其可為之時蓋亦何膠於跡遠公老矣竟不過於
虎谿南陽翻然乃肯來於鳳闕觀其以道自重則或
異惟其以身徇法則皆然伏惟某人清明在躬淳化
接物以淵才雅思之三昧資淹通博識之兼能比自
雲山徙居城郭蓋叢林之故老傳聲名於此邦金斗
城中舊挽浮山之九帶汨羅江上重揚臨濟之三玄
光壯吾宗提攜後學凡於聞見無不懽譁屬叨疾衰
尚稽展對謹奉啟陳賀春色向暄尤冀珍重。
<other>代荅溈山評老書</other>
竊承已辭惠日咸爭瑞鳥之先瞻欻然道風遽與珍
緘而並至悃誠特厚文彩甚華俯思衰殘交增喜愧
顧茲溈水寔甲熊湘前豪峻大雄之風近世茂霜華
之嗣欽承禪師游戲法窟熟爛叢林飄然而來故將
有意於先覺發其所蘊行看施益於後昆豈惟拙者
之與榮抑亦輿情之所望謹奉啟上謝。
<other>代法嗣書</other>
某聞惟師弟子系時因緣雖遷流於人天或契闊於
生死不謀而合妙於磁石之鍼適然而逢特類盲龜
之木方相視而一笑歎再來之尚存披掌發異世之
珠後身附前生之植載之傳記炳若丹青然望道固
有淺深受材不無大小沿從中世非復古風名存實
亡力微習重寂無奮起幾至陵夷如某者志節願追
古先識慮皆居人下契無悟花之敏迷有摘葉之愚
自離七閩謾游三楚夤緣養育則恩均親教提攜收
拾則人固戶知非止見聞之熏烝蓋亦琢磨之厭飫
誓同小朗斷笻不下三生敢料大溈踢缾遂辭百丈
恭惟某人道傳熊嶽派出虎溪聲華久著於叢林誠
寔可開於金石游戲翰墨爛熟教乘屢讓名山倦臨
清眾而宗門道廣學者日親機比疏山敢犯腹中之
鱗甲辯如慧日寧逃口內之雌黃蓋其要妙淵深高
明廣大而某應量而休蚊蚋亦名飲海登高未已女
蘿適幸依松敢不永棄世緣長依淨社激昂志節報
效恩私然力甚纖埃敢助培於佛種光猶爝火徒僭
續於祖燈瞻望門闌馳心師範過此已往未知所裁。
<other>代荅書</other>
伏審光膺顯命榮遂素心輿情欣聞士論增氣竊謂
仕宦無大小當各行其志窮達有義命則不必言時
較今竹帛所傳如漢文武之盛觀其至鑒大不可誣
相如之賦甚工止於為令李廣之藝絕類竟不得侯
蓋功名出於偶然故用舍置諸度外然有是語未見
若人恭惟某官深於文詞綽有標韻言行信於閭里
聲稱著於搢紳袖手來歸餞華顛於詩酒挂冠間暇
登清嘯於雲泉方慚贄賀之未緣遽辱函封之先及
獲窺筆力概見平生習俗移人鄙後來居士之論天
資近道有急流勇退之風陳誼甚高把卷增慨驚文
彩之奪目挹謙光之照人永為巾笥之珍愧乏瓊瑤
之報其於欽佩莫究頌言。
<other>代上太師啟</other>
君子立邦家之光固難親炙忠臣在社稷之衛豈易
皈依幸逢濟濟辟王之朝共遇赫赫師尹之貴豈無
巨筆用贊元勳故巨壑縱魚王褒著漢武得賢之頌
在坰牡馬史克陳僖公有道之詩敢當搢紳先生作
者之前願聽狂簡小子斐然之語雖牖中窺日未盡
光輝然爨下梧桐亦堪聽采恭惟某官文章宗伯道
德真儒會逢千載一遇之時協贊一日萬機之政股
肱周室首居尚父之尊左右商王自任阿衡之重一
持政柄大振朝綱李逢吉十六子之奸回悉歸竄逐
崔祐甫八百員之英傑盡入搜揚恢雝泮以興賢奠
幾千人經明行修之士設庠序而化邑復數百年鄉
舉里選之科鑄鐵錫子母以利便公私弛山河茶鹽
<pb n="463"/>
而通行商旅興水利則俶載南畝得施十千維耦之
勤勸農田則平秩西成俱獲三百其囷之望恤貧置
院凶年無溝洫之憂漏澤開園枯骨免狐狸之噉天
寧建寺祈明明天子壽考萬年敦宗立官使振振公
子本支百世以至乎九鼎鑄而百神受職八寶獻而
萬福攸同大晟作而足以動天地感鬼神四輔建而
足以利國家興社稷王道平而百川理黃河於是乎
清元氣回而萬物春靈芝於是乎秀遂致一人有慶
四海無虞三階平而風雨時五穀熟而人民育天垂
甘露地產嘉禾山川草木之裕如鳥獸魚鱉之咸若
民躋壽域俗樂春臺一方無鼠偷狗竊之驚四境有
犬吠雞鳴之喜遠人率化荒服來王萬邦共惟帝臣
天地莫非王土開關受吏梯航遠走於蠻中獻地稱
蕃璵璇幾半於天下皆是八柱擎天之力益知四時
成歲之功昭昭簡在帝心籍籍頌諸人口前房杜而
後姚宋何以加諸左稷契而右皋夔不能過也此皆
公議豈但私言自從往古來今無不光前絕後雖禿
千毫之兔難紀宏規縱捽萬楮之皮莫形魯頌某備
員官業托質洪鈞望南山之維石嵒嵒幾年注目仰
北斗之台星兩兩每夜勞魂歎無路以掃門徒有心
於投刺鳳衰已甚敢興楚接之歌牛喘非時終冀邴
吉之問特書悃愊上瀆高明造化罏中敢希陶鑄燮
調手內全藉提攜果蒙自卵及翼之恩不忘摩頂至
踵之報。
<other>代上少師啟</other>
伏審光膺大號榮二三公凡屬生成舉同抃蹈竊以
大臣謀國元帥行師深惟用兵之難近請以唐為喻
裴度之誅元濟名蓋准西子儀之備吐蕃威宣關內
然而軍旅屢失歲月薦更或碎韓愈勒銘之碑或置
朝恩疾功之沮紛然異議沸於外庭未有纛祭朝陳
散犬戎於沙幕捷書夜奏復萬貢之山河服功於談
笑之間紀績於鼎彝之上雖曰天之時數豈非人之
力為恭惟藥宮先生蘊德方剛受材宏大以山甫補
袞之手應高宗協夢之祥惟都惟俞可曰千載之遇
知文知武是謂萬人之英當巍巍乎有道之朝建岌
岌乎無前之業父子俱登三事君臣慶同一時四世
五公何足道也一門萬石竊且陋之已收玉版之榮
行遂金甌之拜某猥緣望履獲預執鞭永懷剪拂之
私未效涓埃之報終當為之殞首且將依以揚聲身
處江湖遐想平津之館職拘飛挽遙稱北海之觴。
<other>代東林謝明府啟</other>
右某啟准使符授前件職事已祗受者竊以冠世名
山道德所在出塵淨社緇白同欽近偶厄於妄庸坐
幾見其傾覆宜得神穎以整頹綱上以副王臣外護
之勤下以副叢林中興之漸如某者蒞眾猶晚涉道
未深五逢楚國之秋三涉湘山之剎特以宗風之盛
誤為學者所推偶預總提良出徼倖恭惟某官斯民
先覺當世偉人世殿侯藩名獨簡於睿想入聯清禁
道每格於君心期必代於天工蓋久從於人望某已
次治境行瞻履商獲聞謦咳之餘倍切敘崇德厚謹
具啟陳謝伏惟台慈照察。
<other>代上湖南使者書</other>
某聞趙清獻公奉使西州以一琴一龜自隨坐則撫
琴玩龜蜀人莫測寓止成都以書抵中朝故人曰成
都全蜀之地沃野千里而多江山登臨之樂齋閣事
簡時有山僧野人投詩而去諸公顧此吾事豈不流
哉嗚呼山僧野人固無用於世然一造大人君子之
庭飾鄙陋之詞敘棲遲之蹟則遂為公卿美談恭惟
某官文章之卓越風節之高特冠於搢紳雖功名事
業之效未收而人主倚眷天下之屬望販夫乳兒莫
不知頌詠盛德其遺風餘烈初不減清獻公而好賢
樂善出於至誠則又過之方持使者節來蒞三湘以
萬壑之松聲為琴以自養之靈智為龜當其酒酣客
<pb n="464"/>
散頹然墮幘聽江風之度曲觀湛然之發光若傲睨
萬物之表而與造物者游其高韻脫落當十倍西蜀
但山僧野人之詩文未至庭下猶以為缺典某頃在
丹陽獲陪今儀府相公苻寶舍人父子遊自南還頗
獲翰墨切聞公蔡氏臥內客也敢自山中攜至持以
呈獻無所干求惟閣下憐其誠而進之爾。
<other>代上宣守書</other>
某聞癡蠅附驥氣凌千里兔絲依松勢登九仞兩物
至微陋也而其氣勢特能榮耀於昆蟲草木者蓋其
所遭之時所託之地適幸而已矣某寒鄉賤微人不
比數賦命數奇臨事金注困窮極矣所幸少游上庠
識閣下一人耳時閣下蔚然自持如喬松之稚蒿萊
養精蓄駿如騏驥之困車軛某因得時交足以緣僕
絡根以蔓衍也嗚呼閣下以冠冕道德鼓吹六經聲
名橫翔捷出搢紳之右富貴昂然聳壑青雲之上方
掇天子近侍出鎮大邦道顯著作某塵埃寒乞面目
可憎輒敢冒重湖涉大江千里至前引物連類敘平
生游從之好欲以駭動視聽聞者多竊笑坐睡然區
區之心終欲一望履舄者其情有真可哀者耳某既
為功名誤罪大不孝二親之喪四弟之柩皆在淺土
家貧族陋默計之不一泣訴於門下是畢世不能舉
矣杜甫寒餓流離至食橡栗嚴武鎮兩川甫依之得
不死郭元振為太學生家送貲四十萬會有縗服者
叩門自言五世未葬元振舉以與之嗚呼嚴武之忠
厚元振之節義蓋如此每讀其傳竊欣慕之恭惟閣
下忠厚不棄故舊有嚴劍南之風度節義喜施有郭
代公之奇豪而某無杜甫之才有不質名縗服者之
喪某之辭家里巷聚送或疑或信疑者多而信者少
此不足怪蓋節義未嘗有故也願閣下哀憐之使信
者增氣而疑者沮氣矣。
<other>代求濟書</other>
某聞金以自獻致不祥之名鴈以不鳴蹈必死之禍
者莊生寓意於兩物蓋所以配士之自獻亦又以罪
士而不可不言也夫士臨死禍而不言世必以為誇
若困蹇之辱飢寒之憂已切諸身不翅如臥積薪之
上而下焚之猶不以為意鉗默不言使莊子不呵之
三尺童子且聞以為笑也某幸以諸生得侍師範瞻
承顏色熏蒸見聞一年于茲日月不為不久而質疑
受訓義在徑造面稟而已然特飾鄙陋之詞為之書
遂及私門之猥以上累聽覽者其情有可哀者耳儻
蒙霽嚴有和則請畢其說于前某讀漢傳見司馬長
卿之還成都家四壁立又讀唐帖見顏魯公從李侯
乞米嗚呼漢唐人物如長卿魯公者可謂碩大而秀
傑者且屋廬不完饘粥不給況下者乎然兩人者風
流餘烈可以想見以某之不肖駑鈍聲遺沉下蓋其
智愚之不移貴賤之相遠無可企羨然猶有羨於長
卿魯公者羨其當耳長卿固倦遊而歸所累者文君
耳而猶有四壁可誇如某干祿而祿未及親今親皆
老無以為養弟妹職職及婚嫁二十餘口伏臘叢於
一身而家無置錐之地魯公雖曰舉家彌月食粥而
有祿可仰有畜米者容其乞如某者族寒里陋無強
盛可依之親誰當告者聞古有魯肅指廩借周瑜則
以為癡郭元振推錢四十萬與不言姓男子以為狂
則有羨於司馬魯公未足為過也某前此賃屋而居
今有屋者取以自用一家幼稚將至露地臥起矣恭
惟先生識妙如蓍龜納污如山澤剛而有禮人不得
而疏親明而無私士實樂於求懇昔劉政往役邴原
窮鳥入懷原曰安知此懷之可入耶原之言蓋喜之
也某恃先生之恩竟敢與劉政之謀干犯妄意先生
必有原之喜而憐之。
<other>塔銘</other>
<other>夾山第十五代本禪師塔銘（并序）</other>
師諱智本筠高安郭氏子生五歲大飢有貴客過門
<pb n="465"/>
見其氣骨留萬錢與其父母欲攜去祖母劉適從旁
舍歸顧見怒曰兒生之夕吾夢天雨華吾家吉兆也
寧飢死不以與人推錢還之既長大遊報慈寺聞僧
說出家因緣願為門弟子劉氏喜曰此吾志也年十
九試經為僧明年受具足戒即往遊方時雲居舜老
夫開先暹道者法席冠於廬山師往來二老之間久
之聞法華端禪師者深為法窟氣壓叢林蓋臨際九
世之孫也而楊歧會公之的嗣也師往謁之遂留十
年名聲遠聞舒州太守李公端臣請說法於龍門辭
去之日端領眾送之師馬逸而先顧端曰當仁不讓
端笑謂大眾曰國清才子貴家富小兒驕其父子法
喜遊戲多類此未幾屏院事乃還廬山時曾丞相由
翰林學士出領長沙以禮迎居南嶽之法輪學者爭
宗向之遷居南臺自南臺遷居道林自道林遷居雲
蓋自雲蓋遷居石霜凡十三年道大顯著勸請皆一
時名公卿師既老矣而湖北運使陳公舉必欲以夾
山致師師亦不辭欣然曳杖而去人登問之荅曰係
情去留豈道人事湖南湖北真一夢境爾何優劣避
就之耶以大觀元年上元夕沐浴更衣端坐終於夾
山之正寢閱世七十有三僧臘五十有二闍維齒骨
數珠不壞葬於樂普庵之西師性真率不事事膽氣
蓋於流輩作為偈語肆筆而成亦一時禪林之秀者
余未識師聞清涼洪禪師言其為人甚詳後二年門
人處曉出開福英禪師所撰行狀來乞銘銘曰。
 定慧圓明力無所畏顯於湘南遂起臨濟學者如雲
異人輩出唯會與南絕群超逸號末法中二甘露門
唯夾山本寔會的孫七移法席籍其聲華迅機雄辯
能世其家放懷清真亦足風味睥睨死生蓋其一戲
白塔林間矯如飛鶴不涉春緣碧巖花落 
<other>鹿門燈禪師塔銘（并序）</other>
西蜀世多名僧而魁奇秀傑者尤見於近代有如寶
梵大師昭符者弘經解義足以增光佛日太史黃公
稱之曰知文知武染衣將相者也嗣承其學有如圓
明大師敏行者家聲辯才足以舟航苦海內翰蘇公
稱之曰能讀內外教博通其義以如幻之三昧為一
方首者也兩公今朝第一等人意所與奪天下從之
而寶梵圓明特被賞識兩川講徒增氣四海縉紳想
見風裁也鹿門禪師蓋嘗以父事圓明以大父事寶
梵觀其規模弘大教觀淹博熏烝見聞有自來矣師
諱法燈字傳照成都華陽王氏子也自幼時則能論
氣節工翰墨逸群不受世緣控勒年二十三剃落於
承天院受具足戒即當首楞嚴講耆年皆卑下之時
黃太史公謫黔南與圓明遊相好每對榻橫塵師必
侍立看其談笑公撫師背謂圓明曰骨相君家汗血
駒也他日佩毘盧印據選佛場者必此子也常夜語
及南方宗師公曰今黃龍有心泐潭有文西湖有本
皆亞聖大人曹谿法道所在或欲見之不宜後於是
圓明棄講出蜀師侍其行至恭州而歿師扶護歸葬
成都辭塔而去下荊江歷淮山北抵漢沔遍謁諸老
所至少留機語不契振策即行登大洪謁道楷禪師
楷問如何是空劫自己對曰靈然一句超群象迥脫
三乘不假修不落有無更道取一句曰待某甲無舌
即與和尚道楷駭之師乃伏膺戾止承顏接辭商略
古今應機妙密當仁不讓師資相懽不減溈山之與
寂子趙州之與文遠也太觀之初楷公應詔而西三
年坐不受師名敕牒縫掖其衣謫緇州師趼足隨之
緇之道俗高其義太守大中大夫李公擴虛太平興
國禪院以居之於是洞上宗風盛於京東政和元年
楷公得釋則東遁海瀕千餘里太湖中而止草衣澗
飲若將終焉豈非厭名跡之為累也歟師猶往從之
楷以手揶揄曰雲巖路絕責在汝躬行矣師識其意
再拜而還七年解院事西歸京師名聞天子俄詔住
襄陽鹿門政和禪寺師謝恩罷退飯丞相第堂吏抱
<pb n="466"/>
牘至白曰江州東林寺當改為觀從道士所請師避
席曰廬山冠世絕境東林又其勝處世為僧居如春
湖白鷗自然相宜今黃冠其中絕境其厄會乎丞相
大以為然東林之獲存師之力也既至漢上郡將諷
諸山辦金帛詣京師作千道齋師笑曰童牙事佛有
死無二苟非風狂失心輒以十方檀施之物千里媚
道士耶郡將愧其言而止然天下叢林聞而壯之鹿
門瀕漢江斷岸千尺寺嘗艱於水師坐巖石下念曰
吾欲叢林此地為皇朝植福而泉不能贍眾山靈其
亦知之乎師以杖擿草根俄眾泉觱發一眾大驚山
中之人目之曰燈公泉師初依夾山齡禪師齡道孤
化而無嗣之者僧惟顯得其旨隱於南嶽師以書抵
長沙使者迎出以居龍安禪寺聞者伏其公貴其行
初惠定禪師自覺革律為禪開刱未半而逝螘藏蜂
聚故窠遺垤十猶七師為一新之長廡廣廈萬楚蟠
崖冬溫夏清崇堂傑閣十楹照壑吞風而吐月椎拂
之下五千指十年之間宗風大振人徒見其婆娑勃
窣若遊戲然不知其中至剛峭激也篤信所學雖威
武貴勢不敢干以非義性喜施不計有無傾囷倒廩
以走人之急靖康二年春金人復入寇兩宮圍閉驚
悸不言謝遣學徒杜門面壁而已門弟子明顯白曰
朝廷軍旅之事何預林下人而師獨憂念之深乎師
熟視徐曰河潤九里漸洳者三百步木仆千仞蹂踐
者一寸草豈有中原失守而林下之人得寧逸耶五
月十三日中夜安坐戒門弟子皆宗門大事不及其
私泊然而逝檢其所蓄道具之外書畫數軸而已閱
世五十有三坐三十夏度門弟子明顯等七十餘人
受心法蒙記莂潛通密證匿跡韜光者甚眾二十二
日全身塔于山口別墅惠定塔之東明顯狀其平生
來乞銘銘曰。
 空劫日用易知難分汝欲分之如聲與聞何嘗有間
月遍谿谷何嘗有斷風偃松竹於一毫端捏聚古今
粲然明了而不可尋無功之功無位之位為物作則
無容觸諱唯此正傳洞上所宗當有神穎振其頹風
堂堂燈公龍象回顧負戴之重徐行安步漢南盤本
兩坐道場枵然一室名聞諸方孝於事師忠於事佛
俯仰無愧雖化不沒聞名在世決不可除則於心外
法有遺餘竟欲除之出以示我笑而不言如冰在火
蘇嶺萬仞蕩摩雲煙曰塔其下望之巋然緬懷高風
叢林殞涕我作銘詩以笵來世 
<other>蘄州資福院逢禪師碑銘（并序）</other>
自達磨入中國授二祖心要而以衣為信故六世為
之單傳至曹谿藏其衣故諸方得者輩出其魁壘絕
類碩大光明有若衡山觀音廬陵清原者特為學者
之所宗仰天下號二甘露門令逢禪師者清原九世
之嫡孫黃龍機公之高弟也此先蓋福州閩縣人生
於陳氏自其少時英特開爽不愛處俗耆年敬愛之
唐乾元初落髮於隱真寺明年受具足戒即策杖遊
方聞黃龍參出巖頭門風孤峻自荊楚舟漢江抵鄂
渚而機公杜門卻掃棧絕世路學者皆望崖而退師
獨扣其戶俄聞疾呼曰擊門者為誰荅曰令逢曰未
來此間亦不失荅曰若失爭辭與麼來曰來底事作
麼生荅曰昨日親自渡江黃龍於是開扉笑而器許
之師從容遊詠日聞智證雖不事接納而戶外之屨
常滿痛自韜晦而人間之譽益著以順義癸未之秋
辭黃龍北遊戾止祁陽月峰之下刱為茅茨一飯奉
身跏趺終日學者追隨而至川輸雲委前刺史奇章
公拜謁受法要而請升座道俗懽呼謂一佛出世遂
成叢林號南禪男子張宏甫施宅為寺莊嚴之妙疑
絳闕清都從空而墮也歲在戊子夏淨髮更衣而坐
謂門弟子曰吾委息後衣麻饌客號踊哭泣皆不可
為苟違吾言則非吾法侶於是以書遍辭檀信六月
八日示微疾泊然而化閱世五十有一坐三十四夏
<pb n="467"/>
塔于郡城之北太和中忽見夢於父老曰吾欲出塔
大作佛事於是啟塔而顏貌如生萬眾作禮龕而供
事之自是則能指揮造化縱奪禍福使雨暘時若百
穀茂遂民建寺其旁世以父子傳器夜燈午梵自唐
迨今不替政和之間禪林易之更兩代荒殘如逃亡
人家宣和太守林公以嘉祐寺彌勒院僧擇文主之
從檀之請也文疏通解事材智有餘道行信於邦人
初至之夕適大雨九徙其床一年而施者填門冠蓋
無虛日二年而修廡密室綠疏青鎖三年而崇殿傑
閣間見層出遊僧過客摩肩仍袂已至者忘去方來
者如歸余嘗與林敏功子仁過焉仁曰寺以律名而
禪規不減諸方廩無餘粟食堂日集千指非有以大
過人何以臻此余曰昔臨濟北歸仰山歎曰此人它
日道行吳越但遇風則止溈山問有續之者乎對曰
將此深心奉塵剎是則名為報佛恩故世稱念法華
為仰山後身庸詎知文非逢公邪子仁曰彼以荷擔
大法此方從事有為仰山逢公若是班乎余曰昔普
淨禪師不務說法庵於王城之東日浴萬眾曰時機
淺昧難提正令姑使善法流行足矣又安知逢公之
意不出於此乎明年冬遣其徒來乞文又系之以辭
曰。
 我懷巖頭僧中之龍本無寔法但識綱宗乾笑德山
怒呵雪峰如師子吼香象失蹤又如麒麟不可繫霸
羅山控勒明招追隨逢則晚出天骨權奇振鬣長鳴
萬馬不嘶清侯之上駐我巾瓶笑示死生洞開戶庭
意行出入不施鎖扃至今城北白塔亭亭寶鈴和鳴
上千層霄下有全身百神來朝劫火洞然大千焚燒
而此堅固無有動搖咨爾邦民當加敬虔蓋此大士
是汝福田如黃琳公如和褒禪刻此銘詩以壽山川 
<other>三角劼禪師壽塔銘（并序）</other>
禪師道劼生謝氏邵武人也得法於洪州石門乾禪
師初住臨川之景德寺後住長沙之角山道望著三
湘學者至如歸十餘年遂為終焉之所門弟子為建
壽塔于白雲衝之陽甘露滅某宣和五年十月初二
日過焉劼導余至塔所乃為銘之銘曰。
 東林法道盛於石門在元祐間歸者如雲後三十年
三角有聞石門嫡子東林諸孫道如平地世不舉步
陟危值谷自為險阻有來求者弗荅弗顧但以此心
一酬佛祖白雲之衝卵塔已成如魚千里時遶之行
千巖月色萬壑松聲欣然而笑誰為死生 
<other>嶽麓海禪師塔銘（并序）（代）</other>
師名智海姓萬氏吉州太和人也幼靜專無適俗韻
去事普覺道人楚金為弟子年二十一剃髮受具辭
金遊方金出鄧峰永公門父子道價逼亞東林總玉
澗祐故師依玉澗東林最久然無所契悟晚抵仰山
陸沉於眾佛印元公獨異之師方銳於學喜翰墨元
呵曰子本行道反從事語言筆畫語言筆畫借工於
道何益矧未工乎師於是棄去經行湘南諸山依止
大溈十年真如門風號稱壁立學者皆望崖而退師
獨受印可輩流下之真如赴詔住上都相國寺師雅
志不欲西首眾衲於衡陽花藥山分座說法元符己
卯開法於城東之東明崇寧乙酉遷居於湘西之嶽
麓勸請皆一時名公卿明年正月八日麓火一夕而
燼道俗驚嗟以死弔師笑曰夢幻成壞蓋皆戲劇然
吾恃願力宮室未終廢也於是就林縛屋單丁而住
雜蒼頭廝養運瓦礫收燼餘之材造床榻板隔凡叢
林器用所宜有者皆備曰棟宇即成器用未具是吾
憂故先辦之聞者竊笑而去師自若也未幾月富者
以金帛施貧者以力施匠者以巧施十年之間廈屋
崇成盤崖萬礎飛楹層閣塗金間碧如化成梵釋龍
天之宮人徒見其經營之功日新而不知其出於閒
暇談笑宣和己亥七月九日以平生道具付侍者使
集眾估唱黎明漱盥罷坐丈室聞粥鼓命門弟子因
<pb n="468"/>
敘出世本末祝以行道勿懈說偈為別有智暹者進
曰師獨不能少留乎師以手搖去復周眴左右良久
右脅而逝閱世六十有二坐四十有二夏又七日闍
維收骨石塔於西崦舜塘之陰余官長沙始款師雖
其道眼無分別相而州里情親若出自然故知其為
人惠敏有智略恤孤老赴急難常器人於羈賤中屢
折不困其尊禮賢者樂於人為善則其天性嘗叩其
論於宗門號飽參於教觀甚博而知要不見十日而
以計聞嗚呼余聞論事易成事難捨生易處死難師
皆返是豈無德而然耶南牧齊公狀其平生乞銘於
余因為之銘曰。
 臨濟綱宗遇風則止昭憂其讖得念而喜湘南有圓
汾陽之嗣遂興其宗克肖前懿衲子方來歸之如雲
南真兩俊絕塵逸群海公於真蓋其的孫獨敢袒肩
荷擔宗門天資慈祥一目貴賤幻出寶坊實依淨願
冤親贊毀初莫能辨及其將化則有明驗人死之難
如登焚輪師獨易之如臂屈伸塔曰無縫豈有新陳
我作銘詩昭示學人 
<other>石塔銘（并序）</other>
溈山空印禪師軾公與余登芙蓉謁長老從公于潮
音堂同遊東澗道人師粲法欽文顯預焉空印使同
遊者以石絫塔于澗之曲從笑曰連日群鵲翔鳴豈
此勝緣之祥耶空印請甘露滅某銘曰。
 萬峰之顛乃有流泉迸兩石間雪渦回旋嶮于三峽
下臨玉淵上有危石其大如屋可坐百夫蘚封蒼玉
同來六僧五七童僕妍鄙俱笑響荅山谷唯大士軾
約束長幼疊石為塔團團層秀於一食頃談笑而就
其願伊何天子萬壽山禽何知群飛和鳴物不虛應
勝事克成咨爾東阿地祇山靈護持此塔使長聽經 
<other>馮氏墓銘（并序）</other>
洪州布衣高天倪弟沖賜紫沙門善機傳法沙門善
權以政和五年十月某日葬其母馮氏於幽谷山之
陽附于皇考隱君之塋沖茹哀具書曰禍釁鏖罰不
自殞滅上延慈侍沖尚忍言之先妣於正月三日棄
諸孤於正寢享年七十有三願請文以昭後世三反
而不得辭乃敘曰夫人靖安馮氏年十六歸同邑隱
君子高廣仲容入門和敬動履規矩懿淑而敏出於
天姿媼御喜之與奪從之時皇舅春秋高臞而盲夫
人行立必掖食必嘗姑有風痺疾夫人視臥起進劑
餌皆畢世不懈里閈稱其孝仲容三弟稚幼夫人皆
自櫛沐縫紉之以至成立擇師使授學典婚使納婦
有勞有恩夫人幼孤未嘗學隱君好與禪衲游屏聽
其論而悅之遂能誦經曉字義隱君無經世意多往
林墅屏處五子皆夫人教之訓嚴色莊衣冠取法焉
初幼子善權俊發夫人曰此兒非仕林可致也施以
從石門道人應乾游以文學之美致高名於世第三
子善機亦授筆與之俱叢林期以起東林之道長子
天倪粹溫而厚誠款而文里巷往來稀識其面第四
子沖久遊太學以能文舉于禮部所與交皆一時偉
人次子怛廓落有奇節不幸早世而孫楷學成而鄉
貢之夫人喜燕賞酒酣沖必利髻為童子戲婆娑起
舞皆中部節弟姪以次上壽觀者歡譁夫人為笑而
罷率以為常邑人慕之女一人適貢士劉杭孫九人
皆嶷嶷爭秀曾孫兩人尚幼銘曰。
 俊發矯士母數責孟軻廢學母斷織凜然夫人嗣遺
則子孫繩繩詩與書名聞縉紳榮里閭何以訓之孚
威如膝下時聞裂縫掖頷之而笑無吝色衣冠三彥
僧連壁死生亦大能了然誦經而化如蛻蟬我作銘
詩騁其賢 
石門文字禪卷第二十九

<sarticle><article>石門文字禪卷第三十</article></sarticle>
宋江西筠溪石門寺沙門釋德洪覺範著
<pb n="469"/>
門人覺慈編錄毘陵天甯法雲堂校
<other>行狀</other>
<other>雲庵真淨和尚行狀</other>
師諱克文黃龍南禪師之的嗣陝府閿鄉鄭氏子生
而穎異在齠齔中氣宇如神人與群兒戲輒相問荅
語言奇怪聞者駭愕不能曉則復軒渠笑悅而去奕
世縉紳既長喜觀書不由師訓自然通曉事後母至
孝母嚚數困辱之親舊不忍視其苦使游學四方旅
次復州北塔寺長老歸秀道價方重於時詞辯無礙
因側聆坐下感悟流涕願毀衣冠為門弟子秀笑曰
君妙年書生政當唾手取高第榮親乃欲委跡寂寞
豈亦計之未熟耶對曰心空及第豈止榮親又將濟
之委跡寂寞非所同也秀奇其志而納之服勤五年
如一日年二十五歲試所習為僧明年受具足戒即
游京洛翱翔講肆賢首慈恩性相二宗凡大經論咸
造其微解帙捉塵詞音朗潤談辯如雲學者依以揚
聲燕居龍門山偶經行殿廡間見塑比丘像蒙首瞑
目若在定者忽自失謂同學者曰我所負者如道子
畫人物雖曰妙盡終非活者既焚其疏義包腰而南
平易艱險安樂勞苦諸方大道場多所經歷自重其
才以求師為難嘗至雲居謁舜老夫機語不契不宿
而去又至德山應禪師方夜參雌黃先達有六祖不
及雲門之語失笑黎明發去聞雲峰悅禪師之風兼
程而往至湘鄉悅已化去歎曰既無其人吾何適而
不可山川雖佳未暇游也因此行寓居大溈夜聞僧
誦雲門語曰佛法如水中月是否云清波無透路豁
然心開時南禪師已居積翠徑造其廬南曰從什麼
處來曰溈山南曰恰值老僧不在曰未審向什麼處
去也南曰天台普請南嶽雲游曰若然者亦得自在
去也南曰腳下鞋是甚處得來曰廬山七百錢唱得
南曰何曾得自在師指曰何曾不自在耶南公大駭
參依久之辭去至西山翠巖長老順公與之夜語自
失曰起臨濟者子也厚自愛而師亦神思豁然德其
賞音及南公居黃龍復往省覲南公嘗謂師曰適令
侍者卷簾問渠卷起簾時如何曰照見天下放下簾
時如何曰水泄不通不卷不放時如何侍者無語汝
作麼生師曰和尚替侍者下涅槃堂始得南厲語曰
關西人真無頭腦乃顧旁僧師指之曰只這僧也未
夢見在南公笑而已隆慶閒禪師與師友善方掌客
閒問曰文首座何如在黃檗時南公曰渠在黃檗時
用錢如糞土今如數世富人一錢不虛用自是為同
時飽參者所服南公入滅學者歸之如雲所至成叢
林熙寧五年住筠州大愚太守錢公弋來游怪禪者
驟多眾以師有道行奔隨而至錢公即其室未有以
奇之翌日命齋師方趨就席有犬逸出屏帷間師少
避之錢公嘲之曰禪者固能伏虎反畏犬耶師應聲
曰易伏隈巖虎難降護宅龍錢公大喜願日聞道乃
虛聖壽寺命師居之師方飯於州民陳氏家使符至
遁去錢公繫同席數十人將僧吏求必得之而後已
有見於新豐山寺者即奔往陳氏因叩首泣下曰師
不往吾黨受苦矣師曰以我故累君輩如此因受之
遂闡法焉未幾移居洞山普和禪院元豐之末思為
東吳山水之游捨其居扁舟東下至鍾山謁丞相舒
王王素知其名閱謁喜甚留宿定林庵時公方病起
樂聞空宗恨識師之晚謂師曰諸經皆首標時處圓
覺經獨不然何也師曰頓乘所談直示眾生日用現
前不屬今古只今老僧與相公同入大光明藏游戲
三昧互為賓主非關時處又曰經云一切眾生皆證
圓覺而圭峰易證為具謂譯者之訛其義如何師曰
圓覺如可改則維摩亦可改也維摩豈不曰亦不滅
受而取證夫不滅受蘊而取證與皆證圓覺之義同
蓋眾生現行無明即是如來根本大智圭峰之言非
是公大悅因捨第為寺以延師為開山第一祖又以
<pb n="470"/>
神宗皇帝問安湯藥之賜崇成之是謂報寧歲度僧
買莊土以供學者而自撰請疏有獨受正傳力排戲
論之句者敘師語也又以其名請於朝賜紫方袍號
真淨大師金陵江淮大會學者至如稻麻粟葦寺以
新革室宇不能容士大夫經游無虛日師未及嗽盥
而戶外之屨滿矣殆不堪勞於是浩然思還高安即
日渡江丞相留之不可遂卜老於九峰之下作投老
庵紹聖之初御史黃公慶基出守南康虛歸宗之席
以迎師師曰今老病如此豈宜復刺首迎送為我謝
黃公乞死於此其徒哀告曰山窮食寡學者益眾師
德臘雖高而精神康強康山自總祐二大士之後叢
林如死灰願不忘祖宗赴輿情之望不得已乃行先
是黃公嘗望見師於丞相廣坐中師既去丞相語公
曰吾閱僧多矣未有如此老者故公盡禮力致之廬
山諸剎素以奢侈相矜居者安軟暖師率以枯淡學
者困於語言醉於平實師縱以無礙辯才呵其偏見
未期年翕然成風三年今丞相張公商英出鎮洪府
道由歸宗見師於淨名庵明年迎居石門崇寧元年
十月示疾十六日中夜沐浴更衣趺坐眾請說法師
笑曰今年七十八四大相離別火風既分散臨行休
更說遺戒弟子皆宗門大事不及其私言卒而歿壽
七十八臘五十二茶毗之日五色成燄白光上騰煙
所及處舍利分布道俗千餘人皆得之餘者尚不可
勝數塔於獨秀峰之下師純誠慈愛出於天性氣韻
邁往超然奇逸見人無親疏貴賤溫顏軟語禮敬如
一主持叢林法度甚嚴有犯令者必罰無赦以故五
坐道場為諸方所法得游戲三昧有樂說之辯詞鋒
智刃斫伐邪林如墮雲崩石開發正見光明顯露如
青天白日人人自以謂臻奧至於入室投機則如銅
崖鐵壁不可攀緣性喜施隨有隨與杖笠之外不置
一錢行道說法五十餘年布衣壞衲翛然自守於江
西有大緣民信其化家家繪其像飲食必祠嗣法弟
子自黃檗道全兜率從悅而下十人餘此其平生大
概也至其道之精微皆非筆墨可能形容竊嘗論之
其棄儒冠而入道類丹霞奔經論之學而穎悟類南
泉尋師之艱苦凜然不衰類雪峰說法縱橫融通宗
教類大珠至於光明偉傑荷擔宗教類百丈此非某
之言叢林學者之言也嗚呼兼古宗師之美而全有
之可謂集厥大成光於佛祖者歟崇寧二年十月十
五日門人某謹狀。
<other>泐潭準禪師行狀</other>
公諱文準興元府唐固梁氏子生始幼見佛像輒笑
張牙不喜聞酒胾金仙寺沙門虛普乞食至其家師
唐門酬酢如老成時年八歲即辭父母願從普歸授
以法華經伊吾即上口元豐僧檢童子較所習以藉
名先後度師藝精坐年少不得奏名陝西經略范公
過普廬普臘高應對領略師侍其旁申辯詳明進止
可喜范公欲攜與俱西師辭曰登山求玉入海求珠
人各有志本行學道世好非素心范公陰奇其語度
以為僧剔髮既往依梁山乘禪師呵曰驅烏未受戒
敢學佛乘乎師捧手曰壇場是戒耶三疊結磨梵行
行阿闍梨是戒耶乘大驚師笑曰雖然敢不受教遂
受具足戒於唐安律師遍游成都講肆倡諸部綱目
即棄去曰吾不求甚解大法師曇演佳其英特撫之
曰汝法船也南方有亞聖大士有若溈山真如九峰
真淨者知之乎宜往求之師拜受教與同學志恭出
詣溈山久之不契乃造九峰見真淨於投老庵問曰
什麼處來對曰興元府曰近離何處曰大仰曰夏在
什麼處曰溈山真淨展手曰我手何似佛手師罔然
左右視真淨呵曰適來句句無絲毫差錯靈明天真
才說箇佛手便成隔礙病在甚處師曰不會真淨曰
一切現成更教誰會師服膺就弟子之列餘十年所
至必隨紹聖三年真淨移居石門衲子益盛凡入室
<pb n="471"/>
叩問必瞑目危坐無所示見來者必起從園丁壅菜
率以為常師每謂公曰老漢無意於法道乎莫能測
也一日舉杖決渠水濺衣因大悟方見老人平日用
處走敘其事真淨罵曰此中乃敢用磊苴耶自是跡
愈晦而名聲愈著自其東游淮淛所至衲子成叢林
顯謨閣待制李景直守洪州仰其風請開法於雲巖
未幾殿中監范公帥南昌移居泐潭方是時禪林以
飲食為宗以軟暖為嗜好以機緣為戲論師悲歎之
師槌柫之下常三百人而宿戶外者又百餘許求人
室就學師難之乃謂之曰十方無壁落四面亦無門
闍梨從什麼處入對皆不契每曰我只畜一條柱杖
佛來也打祖來也打不將元字腳涴汝枯腸如此臨
濟一宗不到冷落學者莫窺其奧然升堂說法辯如
建瓴不留影跡一時公卿大夫宗向之以政和五年
夏臥病侍者進藥餌師泛然如無意誡須忌食毒物
師亦未嘗從有問其故曰病有自性乎病無自性則
毒物寧有心乎以空納空吾未嘗顛倒而汝輩欲吾
昏迷耶七月二十二日更衣說偈而化閱世五十有
五坐三十五夏闍維得舍利晶圓淨光不壞道俗千
餘人皆得之門弟子等收塔于南山之陽嗚呼雲庵
之神悟於南公之門超軼絕塵者也予每疑嗣之者
難及觀師之風格殆所謂家名辯才氣宇逸群者耶
謹狀。
<other>花藥英禪師行狀（代）</other>
臨濟九世之孫雲庵真淨之嗣師諱進英字拙叟出
於羅氏其先吉州太和人幼孤母憐之性慧敏齠齔
中日誦千餘言通詩禮大義與群兒嬉游侮玩之氣
出其上親舊愛敬之使著縫掖為書生輒病至於死
鄰母泣曰吾始娠夢有乘空而語曰而出家則疾有
瘳矣於是擊鍾梵放誓於佛前乞以為僧洞隆童子
而藉名於善集才年十八試所習得度受具戒即欲
經行諸方以觀道報劬勞之德其母有難色於是庵
於母室之外名曰精進士大夫喜其為人賦詩為贈
多佳句螺川父老迨今道之母歿心喪三年修白業
為冥福即游淮海所至少留當時號明眼尊宿遍謁
已雖未契而嘗識多賢者晚謁雲庵夜參聞貶剝諸
方以黃檗接臨濟雲門接洞山機緣為入道之要擿
其疑處以啟問師恍然大悟如桶底脫佛印禪師叢
林號大宗師有盛名慎許可獨以師為俊彥師有爽
氣喜暴所長以激後學三十年一節不移故佛印呼
為鐵喙初開法住長沙之開福十年之間殿閣崇成
又五年棄之翩然北游五臺遍覽聖蹟乃南還庵梁
山天下衲子益追崇之政和甲午衡陽道俗迎住花
藥之天寧勸請皆一時名公卿師以教外別傳之宗
授上根以漚和般若化道俗老益康強精進不替嘗
中夜禮佛作息飲食不肯與眾背叢林信其誠民人
化其教得法而為一方領袖者不可勝數搥拂之下
嘗二千指龍象雜遝方進而未艾也其激揚大事游
泳語言備存三錄曰報慈曰鴈峰游臺盛行於世宣
和三年冬謝事復庵梁山越明年臘月示疾蟬蛻嗚
呼若人已矣予竊為桑門惜之參學稟淳一日泣訴
於予以予知其師之深者欲干其狀而求銘故為書
云耳長沙孫承之謹狀。
<other>傳</other>
<other>十世觀音應身傳（并贊）</other>
唐大菩薩僧寬公出於益州孝水楊氏方其娠也母
失常性卻酒胾有慧辯及其生也無痛苦聞異香忽
然在前即能言言我名慧寬有女兄信相亦神異年
相聯於齠齔中終日論說聽者一不能曉其父瑋以
符咒為兩川道俗所歸而不知有佛經人錄其所論
百許紙時懷龍山會禪師聞其異至瑋舍瑋出示之
會驚曰與佛經合不測人也俄有異比丘入火光三
昧於淨慧寺特召信相信相至曰此室皆火聚其可
<pb n="472"/>
入哉曰以水滅之可入信相即作水觀而入於是異
比丘化其父母使出家父母曰許娉矣奈何鄉里爭
出財贖之公因信相亦俱依慧空寺慎公避太祖御
諱剃落焉公時年十三從會公授經律會畏之如神
反從質疑天姿謙敬未嘗怒懷龍眾三千指皆躬力
作公獨閑適人以為言會曰此吾先師也昔周滅吾
法吾從曇相禪師隱于終南山及隋教復興吾辭而
歸蜀曇相囑曰汝當領徒大作佛事有童子名慧寬
者善視之此其後身眾因不敢復言公年三十乃還
綿竹廬于無為山以神異化而全蜀爭師事之如淮
泗之僧伽七閩之定光公嘗赴江陵大會朝發夕返
荊州府前有拳石含五音天下聞之公取以歸今置
定身龕中什邡陳氏施園為寺公以竹標其中曰以
此為基拔去竹泉泫然而出掘之得巨石石下有寶
瓶舍利公作禮乃放光永徽四年夏六月二十有五
日歿於淨慧寺閱世七十坐五十五夏。
贊曰予讀無為山廣錄公始發心日誦觀世音名十
萬遍生五天十世為居士生震旦十世為比丘皆出
楊氏又瞻其畫像天骨秀特和敬之威望之肅然是
所謂真比丘也。
<other>鍾山道林真覺大師傳</other>
梁大菩薩僧寶公以宋元嘉中生於金陵之東陽民
朱氏之婦上巳日聞兒啼鷹巢中梯樹得之舉以為
子面方瑩徹如鏡手足皆鳥爪七歲去依鍾山大沙
門僧儉為童子儉名之曰寶誌長而落髮專修禪觀
坐必越旬久之忽無定居多往來⿰白宛山劍嶺之下髮
而徒跣著錦袍飲啖同於凡俗恒以鏡銅剪刀鑷屬
挂杖負之而趨經聚落兒童譁逐之或徵索酒殽或
累日不食嘗從食鱠者求鱠食者與而心笑之即起
吐水中皆成魚相傳始驚異時時題詩初不可曉後
皆有驗建元間異跡甚著丞相高嵩為武帝言之以
禮自皖山迎至都舍於陳征虜之家輒自釐其面分
披之出十二首觀世音慈嚴妙麗傾都聚觀欲爭尊
事之武帝忿其惑眾收付建康獄旦夕咸見游行市
里既而檢校猶在獄中其夜又語吏門外有兩輿金
缽盛飯汝可取之果文惠太子竟陵王送供至建康
令呂文顯以事啟帝帝迎至禁中俄有旨屏除後宮
為家人宴公例常與眾出已而猶見行道於景陽山
比丘七輩從其後帝怒遣使至閽吏曰公久出在省
中吏就視之身如塗墨然武帝聞之大驚陳顯達鎮
江州大司馬段齊之從行往辭公公無他語但引紙
畫鴉畫畢授之曰緩急可用此顯達叛齊之遁去顯
達大怒遣騎追之將及齊之窘甚見鴉喧暮林即匿
其下鴉翔集自如騎既失其蹤但見鴉林必非人所
寄遂去齊之方悟公意也鄱陽忠烈王飯公於私第
顧左右覓荊枝有折以獻者則以安門上而去俄有
旨以王領荊州衛尉胡諧臥病以書哀訴幸以屈臨
庶幾疾有瘳公題其書尾曰明屈翌日果卒僧法平
欲以衣獻公不知所寓遣使遍求之龍光罽賓兩寺
皆曰夜宿此黎明去矣又嘗所厚善厲侯伯家侯伯
曰公夜行道於此今睡未興使人視之笑去公在華
林園忽重著三布帽亦不知自何得之俄而武帝崩
文惠太子豫章文獻王相繼崩齊亦於此年終矣靈
味寺沙門寶亮欲以衲帔遺之未及有言公忽來牽
帔而去蔡仲熊嘗問仕何所至公不自荅直解杖頭
左索繩擲與之莫之解仲熊果至尚書左丞永明中
住東宮後堂平旦門中出入末年忽云門上血污衣
褰裳走過至鬱林見害果以犢車載屍自此門舍故
閹人徐龍駒宅而帝頭血流於門限焉建武中明帝
害諸王高士江泌憂念南康王子琳以訪公問其禍
福公覆香爐示之曰都盡無餘後皆如其語徐陵兒
時其父攜詣公公拊之曰天上石麒麟也陵果名譽
顯於世又文惠太子迎釋僧惠至京師惠過公公拊
<pb n="473"/>
其背曰亦龍子也慧終以辯才顯聞其徒屯騎桑偃
有不臣之心公見之戟手詬曰若乃欲反耶奈斫頭
穴胸何偃汗下不敢仰視遁去梁武帝受禪尤深敬
事前朝以超放動輒禁錮至是下詔釋之嘗問曰弟
子煩惑未除何以治之荅曰十二又問十二之旨在
何荅曰書字時節刻漏中又問何時得淨心修習荅
曰安樂禁之又問年祚遠近荅曰元嘉元嘉帝欣然
以為享祚倍宋文之年天監五年冬旱雩祭備至而
雨不降公謂左右曰吾病不差就官乞活儻不奏白
官應得禍即上啟願於華光殿講聖鬘經請雨帝即
命沙門講之終夕雨公又以刀橫水盂良久又雨帝
初繁刑公假以神力令見高祖受極苦於地下自是
省刑詔畫工張僧繇寫公像藏禁中僧繇下筆輒不
自定叩頭哀懇公笑曰毗婆尸佛早留心直至而今
不得妙帝偶與公臨流縱望有物泝流而上公舉杖
引之隨杖而至蓋紫栴檀也詔供奉官俞紹雕公像
頃刻而肖神情如生帝大悅命置內庭為子孫世世
福田法雲寺雲光師講經天為之雨華帝意其證聖
夜於含光殿焚疏命公雲光僧儉傅大士齊翌日獨
雲光不至公嘗聽法雲講妙法蓮華經至假使黑風
問風果有否荅曰世故有第一義諦故無公曰若體
是假有此亦可解耶法雲默然公則自為主客辯難
鋒生一坐盡傾然莫有解者帝嘗從容問國祚有留
難否公但指喉示之侯景之亂尤追繹公言也有僧
浮杯來謁帝帝方與客棋吟曰殺之棋罷命僧侍衛
奏曰適蒙旨已殺之矣帝嗟悼不已以問公公曰陛
下前身蚯蚓也僧嘗為薙草者誤殺之今償夙債耳
天監十三年公移華林園金像置所居房帝聞之曰
師將去我耶是歲十二月忽命奏絲竹徹晝夜至六
日終於興皇寺臨亡然一燭以付後閣舍人吳慶以
聞帝歎曰大師不復留矣燭者將以後事囑我乎帝
昔與公登鍾山之定林指前岡獨龍阜曰此為陰宅
則永其後帝曰誰當得之公曰先行者至是念公以
此言以金二十萬易其地以葬焉皇女永康公主薨
盡施其粧奩建浮圖五層于其上置以無價寶珠仍
建開善精舍敕陸倕製銘于塚內王筠勒碑於寺門
處處傳其遺像焉畢工駕御寺公忽現於雲間萬眾
歡呼聲振山谷敕諡廣濟大師公顯跡之著數可五
六十許及終亦不老莫測其年有徐犍道者年九十
三自言是公外舅弟小公四歲計其時九十七矣李
氏有國日諡曰妙覺公作四柱記五公符十二時偈
璧記心鏡圖數千言傳于世本朝太平興國七年舒
州民柯萼者遇異僧於歲山下以杖指松根令萼钁
之得瑞石一篆文皆讖聖宋國祚無疆萼進其石于
京師太宗皇帝遣中使置齋於鍾山詔自今不可以
名斥以顯尊異賜號道林真覺大師。
<other>祭文</other>
<other>祭雲庵和尚文</other>
我生九歲則知有師寤寐悅慕想見形儀識師新豐
等父母慈欣然摩頂使執軍持長游大梁薙髮而歸
省於九峰凜然德威霜雪雨露物以茂滋師成就我
妙如四時紫霄之下泐水之湄前後七年龍起雲隨
今古一律妒毀陷擠愛憐收拾終不棄遺我昔出山
師則有辭子幼英發終必有為顧吾老矣見子無期
指其二子藉汝教之譴呵皆可不可相離德音在耳
星霜八移師成新塔我亦陳衰昔師既化品坐對啼
僉遣本明遠乞銘詩事濟而還僵仆於地山川隔阻
久絕音題獨攜希祖千里來辭一酬夙心死無憾悲
師之平生累德巍巍必興其後在我無疑敢不激勵
上荅恩私。
<other>祭昭默禪師文</other>
政和八年二月初六日甘露滅致以香羞之奠祭于
佛壽靈源真歸無生之塔寶覺以拳授法宗綱區別
<pb n="474"/>
背觸天非蒼蒼如履虎阱非愚則狂公少奇逸發硎
劍鋩橫機試之切玉無傷體露情盡凡聖兩忘溈仰
機辯如珠走盤父喜自匿暴子所長追還此風名聞
諸方臨濟法道始於南昌大於汝穎盛於衡湘黃龍
三關建無勝幢奕世護持不離覺場天魔愁怖走仆
且僵剪拂流輩高師門牆庸有匪人賣公自揚騏驎
種性自異犬羊狠觸怒疾夫豈知量儼臨清泉精嚴
激昂如萬星月如百谷王高明廣大洞徹汪洋成就
法器堅趐飛翔下視毒龍命將滅喪劃海為兩摶而
取將老則移疾古寺閑房聽萬象說以默自藏猿鳥
厭見天下想望我初見公駿氣騰驤溟涬弟之但加
敬莊人以謗掩公慰愈光置麝溺器更增其香取而
有之簏于藥囊坐交時埋甕于南荒零落苦李人棄
路旁公犯世忌愈益稱賞萬人浮議泳消其湯既幸
生還陸沉故鄉豈不願見恃公康強計至失聲事出
倉皇中流欲濟俄喪楫航夜淚殷枕起喟失床我憂
禪學終背教綱造論導之排斥否臧公聞乃曰彼自
無瘡以書教誡欹傾數行至言吐鳳自然文章馬鳴
龍勝論著精詳文字於道疑不相妨索珠層淵採玉
崇岡人各有志鹹酸異嘗但餘此意拜未敢當嗟吁
惜哉巍巍堂堂遂成千古叢林荒涼然觀斗柄陰晴
晦彰示有出沒夫豈真亡。
<other>祭妙高仁禪師文</other>
孤鳳兩雛名著諸方我初識譽未識華光政和甲午
還自南荒夜宿衡嶽草屋路旁僕奴傳呼妙高大方
連璧而來驚喜失床高誼照人笑語抵掌瀟湘平遠
煙雨孤芳舉以贈我不祕篋箱追繹陳跡云更幾霜
去年中秋宿師雲房為留十日夜語琅琅曰我出吳
游淮涉湘今三十年倦鳥忘翔偶如慧曉懷思故鄉
想見明越雲泉蒼茫已遣阿湧先渡錢塘不見半年
嶺谷想望計至驚定淚落沾裳思歸之念夫豈其祥
嗚呼師乎忠義激昂高風逸韻仁肝義腸縉紳相志
遠公支郎此生逆旅已熟黃糧夢中吳楚寧能取將
唯方廣譽躬至影堂如我致辭而炷此香清淨法身
敗橐膿囊光透毛孔不可掩藏昔日非在今未嘗忘
如水中乳莫逃鵝王則我與譽何用歎傷。
<other>祭覺林山主文</other>
惟靈簡易似放閒靜似懶以法為林滴水為限夜歸
村落投枕再鼾灶黔無煙童僕啼飯而兄直視為一
笑莞然三十年事事成辦我愚且鄙少去故鄉豈不
懷歸路脩且長遂成永隔死生相忘念俱事師落髮
游方如宿逆旅各夢同床聞訃一年乃奠靈几觸目
悽慟語訖酸鼻嗟乎人生有恩有義薦此缽飯淚墮
如洗。
<other>祭幻住庵明師弟文</other>
子少棄家從我游嬉三十一年如夢頃時於此夢境
憂患半之我竄萬里白骨重肉子臥一庵亦失雙目
心知餘年再見不復敢料來歸先館子廬即視模索
認聲驚呼我亦念子形神已枯百不如人謂當壽考
心期惻然正爾難保如臨崖樹先自枯倒不見兩月
果以訃聞既通世契久同師門臨終之語骨須我焚
攜法兄祖疾馳三日瓦燈晝昏寂然空室相視以慟
薦此缽食。
<other>祭鹿門燈禪師文</other>
維皇宋建炎元年歲次丁未五月庚寅朔二十日特
敘復僧某謹以茗果之奠敢昭告于燈公禪師之靈
明安宗風續佛壽命幾絕而存至師大振芙蓉東去
隨至磻陽如道吾智而有石霜定惠既化遷住鹿門
如青林虔而繼新豐雖牧萬僧如數三四觀其規模
寶覺是似重和改元髮僧宮寺褦襶之師包羞惜死
諂諛之極遂拜黃冠師笑視之泚其面顏蘇嶺之下
寶坊幻出何以致之蓋其願力既孝其師又悌其兄
有光叢林不負佛恩凜然風神今成萬古薄奠在盤
<pb n="475"/>
淚落無所。
<other>祭五祖自老文</other>
古人尚友不短千載苟曰氣合何必面對崎嶇遠來
僥倖為會坐未歡禪師不少待如人噬臍不及何悔
掩淚莫陳意折心碎十方現前去來無礙師豈真亡
覿露妙在。
<other>祭郭太尉文</other>
公起徒步絲絇人侍遂斷國論危言讜議在妒忌中
剛而有禮天子敬之愛等昆弟雖無知名民陰受賜
如漢子房如唐陸贄人眾勝天覺中妒忌公笑徑去
道固如是一斥不復而又早世姦邪色矜天下隕涕
我初聞計中夜而喟公之精神與天終始宜終功名
宜身富貴乃歿瘴鄉又寓旅邸人之奇禍至此極矣
唯德是輔殆虛語耳天定勝人果不容偽妒忌伎窮
反自相噬邪正日分曉如涇渭今餘十年歸骨萬里
我昔觀光混跡都市游公卿間如梁寶誌公每延禮
忘其勢位我亦徑造必至臥內兵衛如雲不敢呵止
愛憎相奪有萬贊毀坐嘗厚善囚我棘寺幾失頭顱
終禦魑魅敢期白髮奠于湘水世相新奇習為巧士
教訓諂諛鉤取祿利貌雖光澤行可愧恥聞公之風
面熟顙泚吾聞陰德榮亨必至不身嘗之當在其子
格言不欺果見偉器沐浴道德冠冕仁義定世其家
行矣是似則公之生亦何嘗死。
<other>祭朱承議文</other>
吾聞明珠白璧石韜水藏山川草木被其容光臨川
之民共此盱上如湘老龐道德光華照映兩邦吾儕
微蹤雲浮四方眷此不去是亦故鄉歎公杖履人群
軒昂忠信豈弟易親難忘忽厭夢境高蹈八荒公有
賢子如麟鳳凰王室柱石吾法垣墻終大公後公豈
真亡想聞此語抵掌脫冠未忘世禮聊薦積香。
<other>祭許先之文</other>
維公於國盡忠於家盡孝豈特天資亦學之效德富
才高川增嶽秀薦登清華出縉紳右用舍進退有命
有義一斥而終料豈及此聖恩不貲五日而至公獨
不沾陽城陸贄嗟余惷鄙於物多迕幸不終窮有公
知遇屋歸山丘舟逃夜壑寓詞一觴心折涕落。
<other>祭趙君文</other>
惟靈忠信恭敬耀於西州不為無聞年餘七十笑傲
林丘不為無壽生有令子派佛祖流不為無慶有一
於此足以忘憂而況三者兼有之耶茲山弗嗣麋鹿
所遊十年之間百廢具修凡以令子德義之優故也
余聞之鳥巢南枝狐死首丘彼亦何知能恩厥由矧
輕勢急道超然特立者乃肯為之羞乎嗚呼計來萬
里物故越秋等視閻浮譬如一漚公之云亡非去非
留薄奠告焉世禮則由雖神魂竟無不知也尚能為
之歆不。
<other>瑫上人祭母文</other>
我生頑鈍雀息鳩視不歸庸人亦幸而已矧墮三寶
高出塵累儼臨人天福田于世坐推其因何以至是
皆吾母慈念極心碎我昔東游志亦勇銳訪道名山
酬此恩爾身雖四方心挂漳水豈不懷歸料豈及此
三月甲寅計來千里棄杖南奔露行草止天降荼毒
乃不及己呼天泣血奪我母氏今何能為中扃亂矣
昔每歸省迎門笑喜堂今闃然瓦燈塵几慈和粹溫
竟作川逝撫柩長號淚迸如洗杯露罏香區區世禮
天地有終此恨無既。
<other>祭通判夫人文（代）</other>
竊聞漢王霸之室有智識而柔懿然子孝而不學夫
雖賢而弗仕又聞唐王珪之母閱房杜而知子及珪
身登三事則其母又已即世唯夫人之高風特有異
於是二者矣夫有霸之賢而為熙豐之名臣子有珪
之材而名冠縉紳壽閱諸孫而視聽敏捷孫能酌古
而心醉六經蓋功名之念如雲之必雨富貴之盛如
<pb n="476"/>
川之方增寔清規之所訓祭景慕之遐想懿德必光
於史牒計夫人雖死其何憾乎。
<other>祭文七首（代）</other>
我聞如來世尊將般涅槃自披其胸紫磨黃金卍字
之相而告大眾曰汝等各各瞻仰令足無生後悔及
已掩棺迦葉後至又出雙趺以示眷憐嗚呼如來世
尊正傳法嗣覆蔭此邦三十餘年凡在道俗上與清
眾下與奴隸若親若疏若小若大皆受餘庇今以入
塔攀戀無已精明之溫豈弟之容不可復見柔軟之
音慈誨之語不可復聞宗乘微論差別之義不可復
解言念至此意折心摧嗚呼禪師葬靈骨於九原想
音容於萬古雪雲方慘兮悲風飄颻松聲蕭瑟兮哀
聲連朝陳微誠兮以薦薄奠望慈雲兮其不可招嗚
呼哀哉。
我來淮山寒暑九遷傾誠於師遂爾忘年比鄰追隨
合并周旋每一會語莫不歡然法屬之故無時造膝
師嘗顧我笑指坐席曰終當主我此丈室謂師為戲
不敢怒嗔今日何日果繼後塵血指汗顏不善斧斤
而師旁觀教之諄諄今既逝矣夫復何云先德遺訓
何敢不遵法侶現前聊薦溪蘋禮雖不腆情無鮮陳
因法相逢以法為親非子則姪繩繩詵詵傾囷倒廩
不祕珠珍煖其孤寒賞其賤貧自師退居其德日新
諸方奇衲川輸雲屯大法將頹謂必中興不見一夕
遂以訃聞如方欲渡遂迷要津中夜起喟棄床失聲
慈和粹溫永失依怙香羞在筵淚落無所。
東山真子白雲的孫迅機妙辯褒然逸群黃河流天
太山吐雲無有窮極莫知津垠師罷住持其道益尊
酣歌自樂晝常掩門世不得見言豈得聞檻撰積香
罏焚室熏今既非去昔亦豈存此意昭然即曰全真
道大德高名聞諸方禪林耆艾覺苑鳳凰三十餘年
化行此邦我輩晚生幸登覺場聞金石誨熏知見香
譬如珠玉山韜水藏而其草木亦被餘光今既云逝
撫心悼傷嗚呼師乎巍巍堂堂遂成千古天豈真亡
念昔侍坐恭聞誨言辭親出家是大因緣本出生死
期離蓋纏求師之難自古則然如芥子針如鸞膠絃
我等何輩萃此法筵如海之大而會百川教誨成就
長養撫憐如物發生雨露無偏又霜雪之使其氣全
恩有四種報效當先百未一施師我棄捐師之道德
如月在天譽月之明何以加焉恭陳薄奠儼如在前
情斷志訖淚落九泉。
天姿曠達純素任真妙年出蜀汎愛親仁淹通宗教
廣見精聞我亦何幸早獲相親義為朋友法為弟昆
於師父子兩為比鄰周旋之久三十餘年懷我宗伯
宗門鳳麟不幸早逝殞此偉人謂師英氣可續芳塵
今又已矣撫淚沾巾嗚呼禪師夢幻視身而視生死
如夜與晨十方現前孰亡孰存我獨何為浪自酸辛
無忘世禮薄奠聊陳。
<other>祭老黃龍諡號文（代）</other>
崇寧四年四月某日住山某敢昭告于南禪師之塔
竊聞巢由穡者夷齊餓夫初若無求於一時終必有
稱於百世觀其措慮深遠蓋亦維持化風故知德澤
之在民是乃聲名之不捨又況荷擔大法提攜四生
者乎恭惟禪師家于此山名落天下起臨濟於將仆
傳少室於無窮厥集大成有光先覺乃者明天子沛
流殊恩大昭懿德特旌普覺之號用勵後學之徒仰
惟覺靈祇此榮福嗚呼春葩華於萬物而不自以為
功日昭明於四方而不知以為德凡所以歌詠和氣
褒贊高明者皆天下之至情然則禪師於此豈曰不
然耶。
<other>崇仁知縣赦後祭神文</other>
唯三代之訓夏至日恭祭地祇斯古先哲王之懿德
禮也而歷世堙沒不嗣今天子力舉而行之致禮既
畢奇祥薦興歡聲和氣充塞天地猶以名山大川廟
<pb n="477"/>
貌所在有功血食於民者未克躬至則以守令使告
行吏其敢不肅虔哉謹用某日特具牲酹以奠于祠
下神之聽之祇此榮福。
<other>祈雨文</other>
仍歲饉凶民之艱食亦以眾矣而菜色喘沫者猶並
首以望有秋如痿者之不忘起也春夏之交風雨時
若方將奮躍似有生意而比日毒暑益熾四無雲陰
車鴉夜鳴田龜晝坼饉凶之憂恐在朝夕傳曰亨牛
而不鹹敗所成矣又曰行百里者半九十為不克終
豈神之賜昌其始而終奪之邪吏以不職上天降罰
吏躬任之民其何辜而神亦坐視其病哉謹率丞佐
群趨並走致恭于祠下雀息以俟休荅神其哀憐之。
<other>謝雨文</other>
比日以來民以不時霣雨望天焦勞蓋飢饉之餘情
易驚擾如禽傷弦念痛於曲木如稚驚雷失聲於破
釜是用率丞佐上瀆神聰香火未收雲氣已布連日
繼夕霖雨霑足嗚呼雖父兄之所哀憐其必從何以
迨比舞翠浪於山原兆黃雲於囷廩歲登訟簡民樂
吏閒荷神之賜孰大於此式奠昭告豈不休哉。
石門文字禪卷第三十

（佛歷二千九百四十八）年紀次辛酉（陰）歷（九）月（初一日）竣工
（中華民國十）（陽）（十）（第一號）
　　　常州天甯寺刻經處出資刻此全部
　　　　　　　　　經理清鎔謹識
　　　　　　　　　湖北陶舫溪刊

