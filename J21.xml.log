<file>
<pb n="1"/>
﻿<book id="J21">J21冊</book>
<article>重刻大藏一覽序</article>
佛法自漢入中土初僅四十二章魏晉及
唐西使幾遣東譯無筭由宋至元宗門之
詮著與儒彥之參觀日多
皇明啟運彙為大藏曰經曰律曰論五千
餘卷卷帙浩繁窮年莫竟即耆宿檢閱難
周何況初地雖名剎尊藏不易何論僻所
則一覽之編陳居士實之心良勤矣夫亦
舉要鉤玄上根循之而窺大全勝果妙因
中人聞之而信心勃起也凡為卷十分八
門六十品系以因緣一千一百八十一則
八門次第相承而善惡獨多無非以果報
提醒眾生之愚濁品始于先王終于流通
則又以宣揚敷布使人共得睹聞受持為
報恩第一義蓋有世界必有眾生有眾生
乃成世界而有眾生又因壞世界何也眾
生性皆是佛性眾生性不昧即能見佛故
知山河大地皆心所造天人流轉終歸有
漏而必求所以安身立命之處眾生性昧
即不見佛上智以畢世為完修以不朽為
後世名畢竟從名心起念于真性何涉濟
惡不才者遂以恣睢為適性禍淫為不必
然逞欲任情苟逃于目前之罪譴謂兇暴
為得計當世之非笑萬年之罵詈俱不復
顧執此惑見一夫自用萬夫受其慘毒矣
不有佛法以報應之禍福千劫萬劫不得
消磨者喚回醉夢何所底止哉茲編一千
餘則因緣獨於此表揚不已意在斯乎意
在斯乎世人高明者少而卑暗者多慈祥
者固不乏人而殘忍者尤眾欲引之於性
命必先引之於趨向欲引之于向善而去
惡必先引之于懼禍而求福因果不爽于
窮劫現在可知懺悔可消于無始當下何
難茲編流通世間俾管窺之下士寡陋之
村巷凶頑之結習皆得領其梗概沃其清
冷作大懽喜開大方便所誘化林林總總
者豈鮮淺哉廣辯姚居士余外家尊行也
少負才名晚耽禪悅好行其德于所不知
尤加意檀施留心貝葉與其子茂才君復
等共尊三寶三塔大士殿倡眾鳩工重刻
楞伽楞嚴諸經而于茲編念舊刻之漫漶
特捐貲剞劂親自校訂自抒妙解作跋而
令不佞為之序余媿無樂天子瞻之見地
聊即一覽之條貫論次若此惟大善知識
開其固陋云。
萬曆甲寅孟冬翰林院侍讀學士秀水陳
懿典書于學圃軒

<other>大藏一覽目錄</other>
第一卷
先王品因地品示生品
出家品成道品度生品
入滅品常住品原道品
教興品優劣品究竟品
釋疑品證驗品托胎品
五蘊品煩惱品
第二卷
三歸品十善品布施品
第三卷
持戒品忍辱品精進品
禪定品般若品
第四卷
<pb n="2"/>
方便品造像品事親品
雜緣品十惡品
第五卷
懺悔品臨終品報應品
第六卷
賢劫品諸天品四洲品
有情品地獄品三災品
劫量品大千品
第七卷
四眾品入道品聲聞品
緣覺品菩薩品等覺品
第八卷
法身品相好品神足品
十號品
第九卷
教相品持誦品唐梵品
第十卷
宗眼品正傳品傍出品
分派品散聖品流通品

大藏一覽目錄（畢）
<sarticle><article>大藏一覽第一卷</article></sarticle>
寧德優婆塞陳　實謹編
秀水居士姚舜漁重緝
<other>第一門</other>
 首標大覺先容  俯為眾生作則 
<other>先王品</other>
 混沌天地以開端  乃祖始王之統御 
釋迦譜云。劫初天地。大水彌滿。風吹漸減。次第
結沫。化為天宮。乃至山嶽。平陸成洲。深堰成海。
從上至下。依舊建立。光音天人乃飛下來。各有
身光。飛行自在。地味香甘。因食彼故。體重光滅。
復飛不起。日月始生。乃分晝夜。因貪食故。地味
遂滅。復生婆羅。婆羅滅故。復生粳米。長四寸半。
朝割暮生。因食米故。方分男形女相。後貪積聚
割不復生（機心一動則物離其真。嘗聞東萊力租而海魚不出。合浦貪珠而璣蚌遠
移。以近代方古。粳米不生未足為異）後相侵盜。無能決者。議立一
智者三摩多。為平等王。賞善罰惡。眾共給之。（彩字
函第一卷）。○（混沌詳見三災劫量二品）。
起世因本經云。是平等王。子孫相承。三十三世
善思王。後乃證轉輪聖王之位。王四天下。直至
師子頰王。凡一百卅一萬五十六王。師子頰生
四子。一名淨飯。二名白飯。三名斛飯。四名甘露
飯。淨飯王生二子。一名悉達多。一名難阤。白飯
二子。一名帝沙。一名難提迦。斛飯二子。一名阿
尼婁馱。一名跋提梨迦。甘露飯二子。一名阿難
阤。一名提婆達多。且悉達多（世尊小名）一子。名羅睺
羅。（映字函第十卷）。
釋迦譜云。昔王遜位與弟。從學於婆羅門。姓曰
瞿曇。而受之言。當解王衣。如吾所服。受瞿曇姓。
謂小瞿曇。既入深山。形殊服異。無能識者。於甘
蔗園以為精舍（淨飯遠祖。捨國修行受瞿曇姓。故曰瞿曇氏。居甘蔗園。故稱甘
蔗之苗裔）因賊由此。以陷其縱。盜法論之。木貫其身。
立以為標。血流於地。是大瞿曇天眼見之。神足
飛來。我子何罪。酷乃爾乎。取土中血。以泥團之。
持還精舍。左血著於左器之中。其右亦然。大瞿
曇咒願曰。是道士。若志誠。當使血化為人。卻後
十月。左即成男。右即成女。於是姓瞿曇氏。
又懿摩王有四太子。因擯雪山。不數年間。歸德
如市。鬱為強國。懿摩嘆曰。此真釋子（釋義齊言能也。因能
命氏）。○（彩字函第一卷）。
<other>因地品</other>
 遠窮三大僧袛因  最後一生居補處 
<pb n="3"/>
毗婆沙論云。過去久遠人百壽時。有佛名釋迦
牟尼。母名摩耶。父名淨飯。子名羅怙。侍者名阿
難阤。佛告侍者。吾今背疾。汝往廣熾陶師之家。
求胡麻油。為吾塗洗。廣熾歡喜辦油。自往為佛
塗洗。釋然除愈。軟音慰諭。廣熾踊躍。即發願言。
願我未來當得作佛。名號眷屬。時處弟子。如今
世尊等無有異。當知彼陶師者。即我釋迦。由本
願故。今名號等。如昔不異。最初逢事釋迦牟尼
等。七萬五千佛。是名初劫。阿僧企耶滿。從此以
後。乃至逢事然燈如來。七萬七千佛。是名第二
劫。阿僧企耶滿。復從此後。乃至逢事勝觀如來。
是名第三劫。阿僧企耶滿。此後復經九十一劫
修妙相業。直至逢事迦葉波佛。方得圓滿（心字函第
七卷）。
過現因果經云。至普光佛（乃然燈之異名）出興于世。爾
時善慧仙人。因與五百外道論議破其異見。時
五百人。求為弟子。各以銀錢一枚上之。善慧聞
佛出興。令燈照王。迎請供養。擊鼓唱令。國內名
花。皆不得買。悉以輪王。善慧聞已。心大懊惱。欲
訪花所。忽遇瞿夷。持花七莖。畏王制令。藏著瓶
中。善慧至誠感花。踊上。追呼就買。此女答言。當
送內宮。欲以上佛。不可得也。善慧告言。五百銀
錢雇五莖花。瞿夷問曰。欲花何用。善慧答言。欲
以獻佛。瞿夷又問。獻佛何為。善慧答曰。為欲成
就一切種智。度脫眾生。瞿夷念言。今此男子。乃
爾志誠不惜錢寶。即語之曰。我今當以此花相
與。願我生生常為君妻。善慧答言。我修梵行。求
無為道。不得相許生死之緣。瞿夷即言。不從我
願花不可得。善慧又曰。汝若決定不與我花。當
從汝願。我好布施。不逆人意。若使有來從我求
乞頭目髓腦。及與妻子。汝莫生礙壞吾施心。瞿
夷答言。敬從來命。今我女弱。不能得前。併寄二
花以獻於佛。使我生生不失此願。好醜不離。必
置心中。令佛知之。時燈照王領諸官庶。持妙香
花種種供具。出城迎佛。王臣禮敬。散獻名花。花
悉墮地。善慧見諸人眾。供養畢已。諦觀如來相
好之容。欲滿種智度眾生。故。即散五花。皆住空
中化成花臺。後散二莖。亦止於空。爾時王民。龍
天八部。見此奇特。歎未曾有。於是普光如來讚
曰。善哉汝以是行過僧祗劫。當得成佛。號曰釋
迦牟尼。既授記已。佛經行處。而地濁濕。善慧即
脫所著鹿皮之衣。以用布地。解髮覆之。佛踐而
度。復記之曰。汝後得佛。當於五濁惡世。度諸天
人。不以為難。必如我也。是時善慧投佛出家。白
言世尊。我昨得此五種奇夢。一者夢臥大海。二
者夢枕須彌。三者夢諸眾生入我身內。四者夢
手執日。五者夢手執月。唯願世尊為我解說。普
光答言。夢臥海者。汝在生死大海之中。夢枕須
彌者。出於生死。夢諸眾生入身內者。為彼作歸
依處。夢執日者。智光普照。夢執月者。清涼度生
令離熱惱。此夢因緣。是汝將來成佛之相。善慧
聞已。不勝踊躍。後至普光如來入滅。善慧比丘
護持正法。滿二萬歲度生莫計。命終上生。為四
天王。化諸天眾。盡彼天壽。下生人間。為轉輪王。
王四天下。七寶具足。一金輪寶。二白象寶。三紺
馬寶。四神珠寶。五玉女寶。六主藏臣寶。七主兵
臣寶。千子具足。皆悉勇健。能伏怨敵。十善化民。
於此壽終。上生忉利。為彼天主。壽終。下生復為
輪王。又昇梵天。上作天帝。下為聖主。各三十六
反。終而復始。其間或為仙人。或為外道六師。或
為婆羅門。或為小王。如是變現。不可稱數。（辭字
函）。
釋迦譜云。善慧菩薩。功行滿足。位登十地。生兜
<pb n="4"/>
率天。一生補處。名聖善白。為諸天師。隨應說法。
期運將至。當下作佛。現五種瑞。一者放大光明。
普照三千大千世界。二者大地十八相動。三者
魔宮隱蔽。四者日月無光。五者八部悉皆震動。
告諸天子。當知我於無量劫來。唯此一生。正是
度脫眾生之時。我當應下生閻浮提。其諸天子。
咸共議言。當使菩薩現生何種。或有說言。維提
種摩竭國。其母雖正。其父不真。拘薩大國。父母
宗族。皆不真正。和沙國土。受他節度。維耶離國。
喜諍不和。鏺樹國風舉動虛妄。餘國邊地佛之
至尊。皆不應生。唯有維羅衛國。乃三千大千世
界之中。人民滋茂。植種德本。其淨飯王。種族第
一。性行仁賢。夫人貞良。猶天玉女。護身口意。前
五百世。為菩薩母。應可降神。受彼胞胎。
<other>示生品</other>
 爰從兜率降來儀  慶誕毗嵐示色相 
菩薩問諸天子。以何形貌。降神母胎。或言。儒童
形。或言。日月王形。或言。白象形。所以者何。世有
三獸。一兔。二馬。三象。兔之渡水。趣自渡耳。馬雖
差猛猶故不知水之淺深。白象之渡。盡其源底。
聲聞緣覺。其猶兔馬。雖度生死不達法本。菩薩
大乘。譬如白象。解暢三界十二緣起。了之本無。
一切莫不蒙濟。春末夏初不寒不暑。適在時宜。
菩薩以四月八日。化乘白象。冠日之精。因母晝
寢。以示其夢。從右脅入。夫人夢寤。自知身重。天
獻飲食。自然而至。不復樂於人間之味。菩薩在
胎。母無妨礙。晨朝為色界天說法。日中為欲界
天說法。晡時為諸鬼神說法。於夜三時。亦復如是。
成熟利益無量眾生。於是兜率天眾念言。菩薩
已託淨飯王宮。我等亦當下生人間。菩薩成佛。
我得聞法。即便託於諸國王臣。或婆羅門長者
居士等家。凡九十九億。菩薩住胎十月滿足。四
月八日。夫人將諸綵女。遊藍毗尼園。攀無憂樹。
于時樹下。忽出蓮華。大如車輪。菩薩化從夫人
右脅而生。墮彼華上。自行七步。舉其右手。作師
子吼。天上天下。唯我獨尊。時四天王。即以天繒
接太子身。置寶机上。帝釋執蓋。梵王持拂。左右
侍立。九龍空中吐清淨水。一溫一涼。灌太子身。
三十二相。八十種好。放大光明。普照三千大千
世界。天龍八部滿虛空中。作天伎樂。雨妙香花。
瓔珞天衣。不可稱數。所感瑞應（三十有四繁不能錄）群生
普利。地獄停酸。同日八大國王。皆生太子。諸釋
種姓。生五百男。國中居士長者。亦悉生男。及八
萬四千廄馬生駒。宮中五百伏藏發現。又諸大
商採寶俱還。即名太子為悉達多（漢言頓吉）。適生七
日。其母摩耶夫人命終。以懷天師功福大故。上
生忉利。封受自然。太子自知福德威重。無有女
人堪受禮者。故因將終。托之而生。爾時姨母摩
訶波闍波提。乳養太子。如母無異。召諸婆羅門。
占太子相。嘆未曾有。若當出家。成一切智。若在
家者為轉輪王。王聞此語。心大歡喜。婆羅門又
白王言。有一梵仙。名阿私陀。具足五通。在於香
山。彼之善相。可決王疑。王纔作念。彼便遙知。騰
虛而來。既見太子。忽然悲泣。王大憂怖。問仙人
言。子何不祥。仙人答曰。太子具足三十二相。在
家為轉輪王。出家成等正覺。轉大法輪。我今年
已百二十歲。不久命終。不聞說法。故自悲耳。太
子漸長。因王嚴駕。抱謁於大自在天廟。時諸神
象。悉能起拜太子之足。父王驚嘆。我子於天神
中最尊最勝。宜字天中天。年及七歲。當修學時。
遍訪國中。聰明婆羅門。名曰選友。為太子師。太
子問曰。以何書典而相教乎。其師答曰。梵佉留
書。太子曰。其異書者。六十有四。今師何言止有
<pb n="5"/>
二種。師問。何名。答曰。梵書（婆羅門書）。佉留書（驢脣仙書）。龍
鬼書。犍沓和書（香神書）。阿須倫書（阿修羅書。多不盡錄。略舉四五）。
書缺二字。太子問師。師不能答。反而問之。此阿
字者。不可壞義。亦是無二正真道義。爾時選友。
深生慚愧。而白王言。太子乃天人師。我安可教
耶。凡諸伎藝。典籍筭射。天文地理。太子悉皆自
然知之。年既長成。王敕太子。與難阤調達。五百
童子。又復擊鼓。唱令萬姓有勇力者。定日集於
戲場捔射。至期調達領眾。先出。有象當門以手
擗倒。次是難阤見象礙路。即以足指挑著路傍。
太子念言。今正現力之時。即便執象擲於空中。
還以手接。不令傷損。眾咸嘆服。既至園已。摽鼓
射之。調達豎四十里鼓。不能得過。難阤豎六十
里鼓亦莫越。爾。太子豎百里鼓弓力乏折。乃取
祖王鎮庫之弓。古今無能張者。太子既挽聲震
于城。箭中鼓已。沒入于地。泉水涌出。復透鐵圍
之山。大千剎土。六反震動。大眾悚然。怪未曾有。
太子年及十七。王為娉妃。耶輸阤羅。端正第一。
禮義備舉。即是宿命賣花女也。太子雖納殊無
俗意。久而不接。於靜夜中。但修禪觀。
<other>出家品</other>
 四門遊觀忽警悟  中夜逾城驟出家 
太子在宮日久前白王言。欲出遊觀。王敕整治
衢道。皆令清淨。并諸官屬。導從太子。出城東門。
觀者如雲。時淨居天。化作老人。頭白背傴拄杖
羸步。太子問從者言。此何人也。答曰。老人。又問。
何謂老人。答曰。昔乃兒童。次第遷變形枯色衰。
餘命無幾。故謂為老。太子又問。唯此一老。一切
皆然。從者答言。人人悉爾。太子聞已。生大苦惱。
我雖富貴。豈免此耶。還宮不樂。王亦憂惱。復遊
南門。王敕嚴潔衢陌。百官擁從。時淨居天復化
病人。肉消骨露。喘息呻吟。不能自持。兩人扶腋
在於路傍。太子乃問。此何人也。從者答曰。此病
人乎。又問。何謂為病。答曰。病者百節疼痛。氣力
虛微。復問。此人獨爾。餘皆然耶。答曰。貴賤悉爾。
太子嘆曰。云何世人耽樂不畏。還宮憂惱。王聞
轉愁。問群臣言。太子初出東門。逢見老人不樂。
今出南門。再敕卿等淨治道路。云何病人。又令
見之。群臣奏對。奉王嚴命。無不檢察。不知病人
所從來處。非臣之罪。王聞婆羅門子優阤夷。極
有智辯。召而語曰。太子不樂在世。恐其出家。汝
可為友。善而誘之。太子復求出遊。王不忍拒。敕
嚴道路。乃至園林。香華幡蓋。數倍於前。若有不
祥。遠驅逐之。爾時太子。與優阤夷百僚萬眾。出
城西門。淨居天子念言。先現老病。舉眾皆見。王
責從者。枉及無辜。今化死人。眷屬圍遶號哭送
之。唯令太子。與優阤夷二人獨見。太子問。此何
人。優阤夷以王嚴敕。即不敢答。淨居天力。使不
覺言。稱死人也。風刀解形。神識去矣。四體諸根
無復所知。誠可哀也。太子又問優阤夷言。餘人
爾不。答曰。世人皆爾。無一免者。今獻誠言。願不
見責。古今諸王。愛欲樂已。然後出家。太子云何
永絕不顧。無有棄國而學道者。唯願太子。受於
五欲。令有子息。不絕王嗣。太子答言。誠如所說。
但我不言五欲無樂。以畏老病生死之苦。故於
五欲不取愛著。汝言古者諸王。先經五欲。然後
出家。此諸王等。今在何許。以愛欲故。或在地獄。
或在餓鬼。或在畜生。或在人天。以有如是輪轉
苦故。我欲離此。汝今云何令我受之。時優阤夷
雖竭言辯。勉於太子。終不能回。即便還宮。彌加
憂慼。王問其詳。優阤夷言。出城不遠。逢見死人。
殊不知其自何而來。問諸吏從。皆言不見。王知
天力。非臣之咎。復遊北門。淨居天子。化作比丘
<pb n="6"/>
於太子前。太子問曰。汝何等人。答曰。比丘。世間
無常。我修聖道。超於彼岸。作是答已。騰虛而去。
太子念言。先見老病死苦。為之所恐。今遇比丘
啟悟我心。不勝欣悅。王聞懊惱。太子決定捨家
學道。敕輸阤羅。勿離太子。復增妓女。以娛樂之。
復次太子。前白父王。恩愛必離。聽我出家。王泣
不許。太子復言。王能與此四願。即不出家。一者
不老。二者無病。三者不死。四者不別。王答。此願
世誰得之。相師奏王。太子若不出家。七日之後
得輪王位。七寶自至。王生歡喜即敕群臣。日夜
嚴備。城門開閉。聞四十里。復敕耶輸阤羅。倍加
防察。王告太子。國今無嗣。宜生一子。卻聽出家。
太子即指輸阤羅腹。便覺有娠。然後羅睺從天
變沒化生。不由父母合會而育。太子是年十九
出家。時至。二月八夜。諸天下來太子之前。頭面
禮足白太子言。無量劫來。勤苦修行。令之成熟。
出家是宜。太子答言。王敕內外官屬防衛嚴密。
欲出無從。諸天白言。我等方便。使無知者。太子
即敕車匿被犍陟來。四天天王。捧馬四足。并接
車匿。帝釋執蓋。北門自開。不使有聲。出城既畢。
天忽不現。太子至於跋伽仙林。作師子吼。過去
諸佛。為求菩提捨棄飾好。剃除鬚髮。我今亦爾。
便脫寶冠。與瓔珞等。分付車匿回上父王。即以
利劍自剃鬚髮。帝釋接髮上天建塔。次淨居天
化作獵師。身披袈裟。太子以七寶衣貿之而著。
車匿大哭。犍陟悲鳴。緣路而歸。父王姨母。及輸
阤羅等。不見太子。哀號悶絕。舉國悲慕。於是淨
飯王。即選國中豪賢。多子孫者五人。各遣一子。
憍陳如等。追侍太子。太子前詣彼仙住處。見其
或以草葉為衣者。或以樹皮為服者。或食草木
花果。或事水火日月。或倒荊棘之上。或臥水火
之前。或一日一食。或二日一食。苦行如此。太子
問言。欲求何果。仙人答言。為欲生天。太子又問。
諸天雖樂。福盡輪回。終為苦聚。云何修諸苦因。
以求苦報。皆非解脫真正之道。辭而別往。涉山
踰谷。憍陳如等。相從既久。不柰其艱。言。此狂人。
行不擇路。奚可隨之。設委而還。王滅吾家。不如
止此精苦修行。太子次第前詣阿羅邏迦蘭仙
人所。詰其所斷生老病死之法。仙人答言。眾生
之始。始於冥初。冥初起於我慢。我慢生於癡心。
癡心生於染愛。染愛生於五微塵氣。五微塵氣
生於五大。五大生於貪欲瞋恚。及諸煩惱。於是
流轉生老病死憂悲苦惱。太子復問。已知所說
生死根本。復何方便而能斷之。仙人答言。若欲
斷者。修習禪定。離欲惡不善法。有覺有觀。得初
禪。除覺觀定。生入喜心。得第二禪。捨喜心。得正
念。具根樂。得第三禪。除苦樂。得淨念。入捨根。得
第四禪。獲無想報。離色想。入空處。滅有對想。入
識處。滅無量想。識唯觀識。入無所有處。離於種
種相。入非想非非想處。斯處名為究竟解脫。是
諸學者之彼岸也。太子思惟。其所知見非究竟
處。問曰。非想非非想處。為有我也。為無我也。若
言無我。不應言。非想非非想。若言有我。我為有
知。我為無知。我若無知。則同木石。我若有知。則
有攀緣。既有攀緣則有染著。以染著故。則非解
脫。汝盡麤結。猶細結在。非度彼岸。若能除我。及
以我想。一切盡捨。是則名為真解脫也。太子調
伏是二仙已。求勝法故遂復前進。
<other>成道品</other>
 六載雪山修苦行  一朝道樹悟明星 
太子次至苦行林中。尼連河側安禪靜坐守戒。
日食一麻一米。乃至七日食一麻米。設有乞者
亦以施之。苦行六年。瘦若枯木。我若以此羸身
<pb n="7"/>
而取道者。彼諸外道。當言自餓。是涅槃因。我當
受食。然後成道。既作是念。淨居天子下來。勸彼
林外牧女。難阤波羅。令取乳糜供養太子。受食
已竟。身體光悅。堪受菩提。觀過去佛。以草為座。
帝釋化作凡人。持草以奉。太子問言。汝名何等。
答曰。吉祥。太子喜曰。我破不吉。以成吉祥。坐彼
草褥。閻浮樹下。觀樹思惟。感天動地。演大光明。
覆蔽魔宮。波旬恐怖。令彼四女往詣太子。萬端
妖婬惑之不動。波旬復將八十億眾。故來惱壞。
而作是言。若不起去。擲汝海中。太子答曰。汝先
動我淨瓶。然後可能擲我。八十億眾盡力。不能
令瓶少動。乃至種種作威。若抱石者。不能勝舉。
設能舉者。復不能下。飛刀舞劍。停於空中。雷電
雹雨。成五色花。群魔力盡無復能為。太子是年
（三十）歲（十二）月八夜。結解漏盡。生死已斷。明星出時。
霍然大悟。成等正覺。普觀三界。無有一樂。是諸
眾生。以何因緣。而有老死。即知老死。以生為本。
若離於生。則無老死。從因緣生。因於欲有。色有
無色有業生。又觀三有業。從四取生。取從愛生。
愛從受生。受從觸生。觸從六入生。六入從名色
生。名色從識生。識從行生。行從無明生。若滅無
明。則行滅。行。滅則識滅。識滅則名色滅。乃至老
死憂悲苦惱滅。如是逆順觀十二因緣。具足三
十七助道品。一十八不共法四無所畏。十神通
力。于時大地十八相動。天作伎樂散花燒香。龍
天八部。所設供養。充塞虛空。如來於七日中思
惟。我所得法。甚深難解。唯佛與佛。乃能知之。一
切眾生。為於貪欲瞋恚愚癡。邪見之所覆障。無
有智慧。云何能解我所得法。我今若為轉法輪
者。彼必迷惑不能信受。而生誹謗。當墮惡道。我
寧默然。入般涅槃。爾時大梵天主禮足圍繞。白
言。世尊。久住生死。捨於國城妻子。頭目髓腦。為
求法故。今日法海已滿。法幢已立。開導正時。云
何涅槃。三請說法。
<other>度生品</other>
 ○初自鹿苑轉法輪  ○後止娑羅遺後囑 
是時世尊乃受其請。即詣波羅柰國鹿野苑中。
初轉法輪。世尊思惟。我開甘露法門。誰應在先
而得聞者。阿羅邏與伽蘭二仙。聰慧易悟。知其
各於昨夜命終。世尊復念。憍陳如等五人。悉皆
聰明。又夙有願。先應度之。觀根受道。世有八苦。
謂五盛陰苦。生苦。老苦。病苦。死苦。愛別離苦。怨
憎會苦。求不得苦。如是諸苦。由我為本。應當知
苦。斷集證滅修道。若人不知四聖諦者。不得解
脫。當三轉四諦十二行法輪。時有五百商人。二
為首者。一名提謂。一名波利。經過曠野。天神語
之。有佛興世。汝宜先供。即以蜜麨上之。則四天
王亦各持缽。奉以盛食。佛皆受之。累置掌上。按
合成一。為應供器。時憍陳如等五人。投佛出家。
世尊喚言。善來比丘。鬚髮自落。袈裟著身。即成
沙門。佛問。汝知色受想行識。為是常。為無常也。
為是苦。為非苦也。為是空。為非空也。為有我為
非我也。五比丘眾。聞五陰法。漏盡意解。成阿羅
漢果。即便答言。色受想行識實是無常。苦空無
我。諸天踊躍。展轉唱言。如來今日。鹿野苑中。轉
大法輪。於是世間。始有三寶。如來大聖。是為佛
寶。四諦法輪。是為法寶。五阿羅漢。是為僧寶。
為諸天人第一福田。次度耶舍等比丘五十人。
佛告諸比丘眾。宜各遊方。度諸眾生。我今獨往
摩竭提國。彼國優樓頻螺迦葉兄弟。學於仙道
王臣歸信。佛至彼住。日暮求宿。迦葉答言。石室
潔淨。可得相容。內事火龍。其性暴惡。恐相害。爾。
佛言。但借。龍惡不妨。迦葉答言。宜自隨意。佛入
<pb n="8"/>
室中。結跏趺坐。惡龍吐火。發燄衝天。石室洞鎔。
世尊即入火光三昧。龍反遭火。藏身無地。輒投
佛缽。迦葉師徒。以謂佛遭毒龍所害。翌朝往看。
佛言。我內清涼。終不為彼外火之焚。君所事龍。
今降缽中。迦葉歎服。未曾有也。復言。雖則沙門
神通。不如我道真。世尊住此。第二夜。四天王眾。
第三夜。帝釋眾。第四夜。大梵眾。各下聽法。身光
洞耀。迦葉問佛。夜夜光現。汝事火耶。佛言。不也。
諸天每夜下來聞法。是其身光。迦葉又言。雖沙
門神妙。不如我道真。迦葉晨朝。燒火不然。怪其
所以。即往白佛。佛令歸去。見火已然。事畢滅之
又不能滅。復至白佛。佛令歸去。見火已息。次早
劈薪。斧莫能舉。次斧既舉。又莫能下。皆至佛所。
乃舉乃下。迦葉請佛歸家供養。佛言。先去。我隨
後往。迦葉既去。佛趣閻浮提洲。取果持來。迦葉
未至。佛已先到。即便問言。從何道來。佛以果示。
而語之曰。過數萬踰闍那。取此果來。汝可噉之。
然後如是三請。佛亦三往。餘三天下。取彼所產
之果。皆於先到。此等神變。凡十八種。迦葉各各
強言。是大沙門。神則神矣。不如我道真也。佛語
迦葉。汝非阿羅漢道。何故虛妄。起大我慢。於是
迦葉。自知非真。心怖毛豎。見佛種種神變殊勝。
即與五百弟子。投佛出家。事火之具。悉皆捐棄
尼連禪河。是故迦葉二弟。一名那提迦葉。一名
伽闍迦葉。各有弟子。二百五十。居於下流。忽見
厥兄。所事火器。隨流而下。必不祥也。同奔兄所。
見兄與其眷屬。削髮披緇。愕然咨兄。既大羅漢。
聰慧過人。名聞十方。莫不宗仰。何捨此道。還從
人學。迦葉答言。然我所學。非究竟法。唯佛所說。
能盡生死。既遇此等大聖之尊。而不師彼。則是
無眼。二弟啟言。我等亦願隨兄同學。並領弟子
投佛出家。復次佛念。瓶沙王。於我有約。若成道
者。願先見度。即與迦葉千比丘眾。往王舍城。住
於杖林。時瓶沙王嚴駕。百官導從。千馬萬騎。迎
佛入國。頭面禮足。安坐已定。觀其根熟。即為說
法。大王當知。此五陰身。以識為本。因於識故。而
生意根。以意根故。而生於色。而此色法。生滅不
住。如是觀者。則能於身善知無常。如此觀身。不
取身相。即能離我。及於我所。若能觀色。離我我
所。即知色生。便是苦生。若知色滅。便是苦滅。如
此觀者。名為解脫。不作斯觀。是名為縛。法本無
我。及以我所。以倒想故。橫計有我。及以我所。無
有實法。若能斷此倒惑想者。即是解脫。王即思
惟。若謂眾生。言有我者。而名為縛。一切眾生。皆
悉無我。既無有我。誰受果報。佛知彼念。即語之
曰。一切眾生。所為善惡。及受果報。皆非我造。亦
非我受。而今見有造作善惡受果報者。當為王
說。但以情塵識合。於境生染。累想滋繁。以是緣
故。馳流生死。備受苦報。若是於境無染。息其累
想。即得解脫。以情塵識。三事因緣。共起善惡。及
受果報。更無別我。譬如鑽火。因手轉燧。得有火
生。然彼火性。不從手生。及以燧出。亦復不離手
及燧鑽。彼情塵識。亦復如是。王又思惟。若以情
塵識和合故。而有善惡。受果報者。便為常合。不
應離絕。若不常合。是即為斷。佛知王念。即便答
言。此情塵識。不常不斷。何以故。合故不斷。離故
不常。譬如緣於地水。因彼種子。而生芽葉。種子
既謝。不得名常。生芽葉故。不得名斷。離於斷常。
故名中道。三事因緣。亦復如是。王聞法已。心開
意解。與八萬那由他婆羅門大臣。九十六萬。那
由他諸天。各遠塵離垢得法眼淨。有長者迦陵。
見佛入國。君民敬奉。未有精舍。即捨竹園。王起
堂殿。種種嚴麗。請佛安居。領比丘眾。無量天人。
<pb n="9"/>
前後圍繞。入王舍城。佛蹈門閫。城中樂器。不鼓
自鳴。門狹更廣。門下更高。一切丘墟。悉皆平坦。
臭穢塵垢。自然香淨。聾者得聽。啞者能言。盲者
得視。狂者得正。病者皆愈。枯木發花。腐草榮秀。
涸池增瀾。香風清靡。鳳鳥翔集。出和雅音。種種
祥瑞。彼城中有二婆羅門。根利聰明。一名舍利
弗。一名目犍連。二為親友。各百弟子。國人宗仰。
因阿捨婆耆比丘持缽入村。舍利弗。忽逢於路。
見其威儀庠序。問師於誰。演說何法。婆耆答言。
我大師者。天人之尊。智慧神通。無能與等。我既
年幼。學道日淺。豈解宣說。如來妙法。但以所知。
即說偈言。 一切諸法本。從緣悉本無。若能反本
源。乃名曰沙門。 舍利弗聞說此偈。即見道跡。心
大踊躍。以所聞偈。歸告目犍連。亦於言下開悟。
於是二人。共將二百弟子。前詣竹園伽藍。以求
出家。佛告大眾。今此二人。於我法中。為上弟子。
舍利弗者。智慧第一。目犍連者。神通無上。如上
凡千二百五十人。各於出家時。世尊呼云。善來
比丘。鬚髮自墮。袈裟著身。成沙門相。佛皆為說
四諦之法。遠塵離垢得法眼淨。證阿羅漢。佛告
諸比丘言。然燈如來。出興世時。善慧仙人。豈異
人乎。即我身是。緣路所遇。五百外道。所共論議。
及隨喜者。今此會中。迦葉兄弟。及其眷屬。千比
丘是。賣花女者。今耶輸是。善慧髮布地時。傍有
二人掃佛前地。及二百人隨喜助者。今舍利弗。
大目犍連。并二百弟子是。髮布地時。虛空諸天
而讚歎者。我初得道鹿野苑中。始轉法輪。八萬
天子。及頻婆娑羅王（一名瓶沙）。所將眷屬八萬那由
他人及九十六萬億那由他天是。汝等當知。過
去所種因緣。經無量劫。終不磨滅。我於往昔。勤
修一切善業。及發大願。心不退轉。故於今日。而
已成就一切種智。汝等宜應勤修無怠。（彩辭二函參用）。
涅槃經云。世尊四十九年在世。說法三百餘會。
度脫四生六道。其數無量無邊。涅槃時至。告大
眾言。我初成道。於尼連禪河邊。魔王波旬。請般
涅槃。我告未有弟子。是故不得入涅槃者。吾自
初度。五比丘眾漸漸誘進。最後乃至須跋阤羅。
皆入道竟。所作已辦。能事已畢。今當入滅。汝等
勤教眾生。勿得放逸。未脫三界。早求出離。一失
人身難可追復。大眾聞佛囑付。咸生哀戀。有優
婆塞。名曰純陀。設最後供具足檀度。於是阿難
深切迷悶。猶如死人。阿泥樓逗（一名阿那律）。安慰阿
難。何為愁苦。如來今日雖有。明旦則無。汝依我
語。諮是四問。佛涅槃後。六群比丘。云何共住。而
得示教。如來在世。以佛為師。既入滅後。以何為
師。如來在世。依之而住。既入滅後。依何而住。如
來滅後結集法藏。一切經初安何等語。阿難依
陳上問。佛告阿難。如汝所問。我涅槃後。六群比
丘云何共住者。依我正法。教示六群。得證上果。
一切眾生。皆因無明起諸愛結。役使身心。不得
自在。若能諦觀十二因緣。究竟無我。深入本淨。
即能遠離三界大火。此是最後付囑。汝當修行。
問佛去後。以何為師者。尸波羅戒。是汝大師。問
佛滅後。依何住者。依四念住。問佛滅後。一切經
初安何語者。當安如是我聞一時。佛住某處。而
說是經。阿難。復次白佛茶毗法則。佛答。當依轉
輪聖王。後收舍利。建七寶塔。一切世間。所共瞻
仰。于時帝釋。從佛敬請半身舍利。深心供養。佛
告天帝。如來等視眾生。如羅睺羅。平等利祐。我
今與汝右邊上頷一牙舍利。可於天上起塔。於
是天人悲哀不已。世尊普告。汝莫愁嘆。何以故。
雖佛涅槃。而有舍利。復有法寶。常住於世。能令
眾生深心歸依。供養舍利。即是佛寶。見佛。即見
<pb n="10"/>
法身。見法。即見聖賢。見聖賢故即見四諦。見四
諦故即見涅槃。當知三寶常住無有變易。能為
世間作歸依故。爾時世尊。於師子座。卻僧伽梨。
顯紫金身。放大光明。告大眾言。當知如來。為汝
等故。累劫勤苦修行成就菩提。得此金剛不壞
之身。具足三十二相。如優曇花。難可值遇。緣畢
涅槃。汝等誠心。看我金身。當修淨業。於未來世。
得此果報。如是三告。上昇虛空。高七多羅樹。復
從空下。凡二十四反。告諸大眾。是為最後。見於
如來。自此見已。無復再睹。我今時至。舉身疼痛。
即入初禪。從初禪出。入第二禪。次第至非非想
處。從非非想處出。入滅盡定。從滅盡定出。還入
非非想。次第還入。直至初禪。復入超禪。如是逆
順。展轉二十七反。告大眾言。我以佛眼。遍觀三
界。一切諸法。性本解脫。於十方求了不能得。根
本無故。所因枝葉。皆悉解脫。無明解脫故。乃至
老死。皆得解脫。
<other>入滅品</other>
 能事既畢入泥洹  舍利以留為佛事 
世尊是年。七十有九。於二月十五夜。示誨眾已。
右脅而臥。背東面西。頭北足南。有娑羅樹八根。
合為二株。慘然變白。垂覆如來。十方震動。演出
苦空哀歎之聲。大海涌沸。川流枯涸。日月無光。
黑風鼓扇。草木摧折。諸天哀號。雨天香花。奏天
音樂。唱言。苦哉苦哉。如何一旦慧日滅沒。一切
眾生。喪真慈父。失所敬天。或有隨佛滅者。或有
喪失心者。或大叫搥胸者。或悶絕躄地者。于時
依輪王法。用以棺槨。拘尸城人僉議。力士四人。
請舉佛棺。入城供養。盡其神力。竟不能勝。復八
力士至十六士。舁無少動。樓逗告言。縱傾城人。
亦莫能舉。世尊平等。令諸人天。得福無異。棺乃
自舉。昇虛空中。高一多羅樹。從拘尸城。西門而
入。東門而出。復南門入。從北門出。遶城七匝。菩
薩聲聞。帝釋諸天。即持寶臺花蓋。空中隨覆。幢
幡音樂種種供養。地上空中。充塞彌滿。悲泣哀
慟。一七日已。大眾即扶如來紫磨金身。安庠出
棺。置于寶床。持妙香水。灌洗既已。內以兜羅綿
褁。外以妙㲲千張。如法纏之。仍舊入棺。滿注香
油。諸天及人。各持無價旃檀沉水。結大香樓。棺
置其上。持炬茶毗。火悉殄滅。大眾號慟。不知如
來何緣未畢。帝釋答言。必待迦葉。迦葉既至。棺
自然開。即現二足。千輻輪相。出于棺外。迦葉見
已。慟哭作禮。足還收入。於是力士。燭炬爇之。終
竟不然。迦葉告言。大聖寶棺。三界之火。所不能
焚。何況汝力而能燒耶。如來胸中三昧之火。隨
聲而發。迸出棺外。漸漸茶毗。經于七日。香樓乃
盡。時四天王。與江河神。急欲舍利歸去供養。見
火未滅。即以水沃。厥燄轉熾。樓逗語之。一居天
上。一住海中。汝收舍利。各還本處。地居之人。如
何得往。而供養耶。二眾負慚。乃退。偶帝釋天。持
七寶瓶。及供具至。其火頓息。視棺儼存。及其千
㲲纏佛身者。裡外各一張。宛然如本。帝釋白眾。
請佛所許右牙。舍利已竟。是時八大國王。競爭
舍利。帝釋化一梵志。名曰屯屈。前諫諸王。為民
主者。宜無有諍。舍利均分。令諸國土。皆有塔廟。
開發盲俗。貴知有佛。使普得景福歟。僉曰善哉。
共命屯屈。均為八分。各與一甖。諸王得之。悲喜
交集。香華幢幡。迎還本國建塔。尚餘灰炭。莫不
收什。亦謂之灰塔炭塔。以永供養。而為佛事。（賓澄
二函參用）。
泥洹經云。佛涅槃。至慶曆六年丙戌歲。一千九
百九十四年。（澄字函第一卷）。
自慶曆丙戌復至紹興。二十七年。歲次丁丑。通
<pb n="11"/>
前凡二千一百卅五年。
<other>常住品</other>
 ○幻來生亦何嘗生  幻去滅亦何嘗滅 
宗門統要云。洛京佛光如滿禪師。因唐順宗問。
佛從何方來。滅向何方去。既言常住世。佛今在
何處。師曰。佛從無為來。滅向無為去。法身等虛
空。常在無心處。有念歸無念。有住歸無住。來為
眾生來。去為眾生去。清淨真如海。湛然體常住。
智者善思惟。更勿生疑慮。帝又問曰。佛向王宮
生。滅向雙林滅。住世四十九。又言無法說。山河
及大海。天地及日月。時至皆歸盡。誰知不生滅。
疑情猶若斯。智者善分別。師曰。佛體本無為。迷
情妄分別。法身等虛空。未曾有生滅。有緣佛出
世。無緣佛入滅。處處化眾生。猶如水中月。非常
亦非斷。非生亦非滅。生亦未曾生。滅亦未曾滅。
了見無心處。自然無法說。
<other>第二門</other>
 ○次辯教門究竟  庶使學者知歸 
<other>原道品</other>
 道無彼此元來一  教有權漸方設三 
金剛經云。佛告須菩提。是法平等。無有高下。是
名阿耨多羅三藐三菩提。
又華嚴經云。如來普觀法界。一切眾生。具有如
來智慧德相。愚癡迷惑。不知不見。我當教以聖
道。令其永離妄想執著。自於身中。得見如來。廣
大智慧。與佛無異。（黎字函第五卷）。
辯正論云。太昊本應聲。大士。仲尼即儒童菩薩。
先遊茲土。權行漸化。愍濟五濁。宣布五常。（明字函第一卷）。
破邪論云。佛遣三弟子。震旦教化。儒童菩薩。彼
稱孔丘。光淨菩薩。彼稱顏回。摩訶迦葉。彼稱老
子。（既字函上卷）。
 三歸宛爾同三畏  五戒何曾異五常 
破邪論云。修道階次。心行非一。皆緣淺以至深。
藉微以為著。其始修心。則依佛法僧受三歸也。
三歸。如君子之三畏。而又五戒。斷殺盜婬妄語
飲酒。與仁義禮智信同。（既字函上卷）。
弘明集云。仁者。不殺之戒也。義者。不盜之戒也。
禮者。不邪之戒也。智者。不醉之戒也。信者。不妄
之戒也。（典字函第三卷）。
<other>教興品</other>
 吾佛下生光及處  此方千載教來時 
破邪論云。周昭王即位二十四年。四月八日。江
河泉池。忽然泛漲。大地震動。夜五色光。入貫太
微。遍于西方。作青紅色。昭王問太史蘇由曰。是
何祥也。由對曰。有大聖人。生於西方。故現此瑞。
昭王曰。於天下何如。由曰。即時無他。一千年外。
聲教被及此土。此時佛初生也。至穆王即位。五
十二年。二月十五日。暴風忽起。林木傷折。大地
震動。西方有白虹十二道。南北通過。連夜不滅。
穆王問太史扈多曰。是何徵也。對曰。西方有大
聖人。滅度衰相現耳。此時佛涅槃也。
 金容入夢教西傳  舍利呈祥法東振 
破邪論云。後漢孝明帝永平三年。偶夢。金人巍
巍丈六。飛至殿庭。光明炳燿。顧問群臣。通事舍
人傅毅對曰。臣聞西域。有得道者。其名曰佛。陛
下所見。得無是乎。帝遣博士王遵等。十八人。同
往西域。求迎佛法。至月支國。遇迦葉摩騰。竺法
蘭二梵僧。帶白㲲。畫釋迦像。四十二章經。白馬
馱之。邀至洛陽。乃永平十年。此土有三寶之始
也。明帝問摩騰曰。法王出世。何以化不及此。摩
騰對曰。迦毗羅衛國者。乃三千大千世界之中
心。三世諸佛皆於彼生。凡有願行者。悉生於彼。
受佛正化。咸得悟道。餘處眾生。無緣感佛。佛不
<pb n="12"/>
往也。佛雖不往。光明及處。或五百年。或一千年。
或千年外。皆有聖人。傳佛聲教。而教化之。（並既字函）。
三寶錄云。沙門康僧會。初達吳地。營立茅茨。設
像行道。吳人初見。謂其妖異。有司奏聞。吳主問
曰。佛有何驗。僧會答曰。佛晦靈跡。出餘千載。遺
身舍利。應現無方。吳主曰。若得舍利。當為起塔。
如其虛妄。國有常刑。請期七日。會乃謂其屬曰。
法之興廢。在斯一舉。今不至誠。後將何及。精持
齋戒。銅瓶盛水。燒香禮請。七日寂然。求申二七
亦復無應。權曰。欺誑將欲加罪。更請三七。權又
听之。會謂伴曰。宣尼有言。文王既沒。文不在茲
乎。法靈應降。而吾等無感。何待王憲。當誓死為
期。三七日。暮猶無所睹。莫不震懼。既入五更。忽
聞瓶中。鏘然有聲。會即往視。果獲舍利。明旦呈
權。舉朝集觀。五色光燄。照瓶之上。權自執瓶。寫
銅盤中。舍利所衝。盤即破損。權大驚曰。希有瑞
也。會復奏言。舍利威神。豈止如此。直得劫燒之
火不能焚。金剛之杵不能碎。權命試之。置於鐵
砧之上。使有力者。用槌一擊。砧杵俱陷。舍利無
損。權甚嗟服。即為建塔。大法復興。（設字函第五卷）。
<other>優劣品</other>
 釋梵咸稱三界父  仲尼曾指大聖人 
普曜經云。佛成道已還本生國。維衛大城。諸天
皆來侍送。雨花獻香。懸幢立蓋。作諸伎樂。四王
諸天。引導其前。比丘大眾。擁從其後。帝釋侍左。
梵王侍右。而說偈曰。 ○太子捨國位。成道謂何
名。號曰天中天。三界尊第一。 （彩字函第五卷）。
又智度偈。 唯佛一人獨第一。三界父母一切智。
於一切智無與等。稽首世尊希有此。 （聖字函第五卷）。
破邪論云。太宰嚭問孔子曰。夫子聖人歟。對曰。
丘博識強記。非聖人也。又問。三王聖人歟。對曰。
三王善用智勇。聖非丘所知。又問。五帝聖人歟。
對曰。五帝善用仁信。聖非丘所知。又問。三皇聖
人歟。對曰。三皇善用時。聖亦非丘所知。太宰大
駭曰。然則孰為聖人乎。夫子動容。有間曰。丘聞
西方有大聖人者焉。不治而不亂。不言而自信。
不化而自行。蕩蕩乎人無能名焉。（既字函上卷）。
 孔老比佛安可對  賢僚辯法為宣明 
破邪論云。吳主曰。孔丘老子。得與佛比對以否。
闞澤曰。遠則遠矣。所以然者。孔老設教。法天制
用。不敢違天。諸佛設教。天法奉行。不敢違佛。以
此言之。實非對明矣。成道記注云。唐律師道宣。
居終南山。戒行至高。北方毗沙門。王常遣二天
人冥佐之。宣嘗經行。失腳。將墮階下。天人承足。
方現其身。問何人耶。曰。天神也。宣復問曰。如周
之蘇由。漢之傅毅。吳之闞澤。皆素未識佛法。而
能知聖人生滅。聲教將來。辯佛法為上。彼何人
耶。答曰。彼皆天人也。為欲佛法流行此土。天遣
降神佐國。宣明佛法故也。
 教分優劣人何信  經爇存亡事可知 
破邪論云。漢永平中。道士陳乞。與僧。以較真偽。
奉敕于白馬寺。置壇。合集諸家經典。沉檀為炬。已
悉成煨燼。唯有佛經。儼然無損。佛法自此興焉。
（既字函上卷）。
<other>究竟品</other>
 唯佛究竟一成功  譬金豈復重為礦 
圓覺經云。金剛藏菩薩白佛言。十方異生。本成
佛道。後起無明。一切如來。何時復生。一切煩惱。
佛答。如銷金礦。金非銷有。既已成金。不重為礦。
經無窮時。金性不壞。不應說言本非成就。如來
圓覺。亦復如是。（可字函）。
 ○諸天雖樂非解脫  ○十仙報盡復輪回 
佛因果經云。太子因入雪山。遍扣諸仙。欲求何
<pb n="13"/>
果。仙人答言。為欲生天。太子又問。諸天雖樂。福
盡輪回。終為苦聚。云何修諸苦因。以求苦報。皆
非解脫正真之道。（辭字函第四卷）。
楞嚴經云。不依正覺。修三摩地。別修妄念。存想
固形。有十種仙。堅固服餌。而不休息。食道圓成。
名地行仙。堅固草木。而不休息。藥道圓成。名飛
行仙。堅固金石。而不休息。化道圓成。名遊行仙。
堅固動止。而不休息。精氣圓成。名空行仙。堅固
津液。而不休息。潤德圓成。名天行仙。堅固精色。
而不休息。吸粹圓成。名通行仙。堅固禁咒。而不
休息。術法圓成。名道行仙。堅固思念。而不休息。
思憶圓成。名照行仙。堅固交遘。而不休息。感應
圓成。名精行仙。堅固變化。而不休息。覺悟圓成。
名絕行仙（前四行平聲後六行去聲）是等皆於人中鍊心。不
修正覺。別得生理。壽千萬歲。妄想流轉。不修三
昧。報盡還來。散入諸趣。（染字函第八卷）。
金剛經頌云。 如星翳燈幻。皆為喻無常。漏識修
因果。誰言得久長。危脆同泡露。如雲影電光。饒
經八萬劫。終是落空亡。 
 冤家尚作父母想  教法肯生人我心 
圓覺經云。觀彼冤家。如己父母。
華嚴經云。菩薩等觀世間眾生。猶如一子。欲令
皆得最上安樂。（章字函第六卷）。
永嘉云。圓頓教。勿人情。有疑不決直須爭。不是
山僧逞人我。修行恐落斷常坑。
 直入三塗代苦來  總教一切成佛去 
華嚴經云。菩薩見諸眾生。作惡受苦。以是障故。
不見三寶。我代彼苦。令其解脫。菩薩如是受苦
毒時。轉更精勤。不捨不怯。何以故。決願荷負一
切眾生。至於地獄畜生險難之處。以身為質贖
彼解脫。（章字函第三卷）。
金剛經云。佛告須菩提。所有一切眾生之類。若
卵生。若胎生。若濕生。若化生。若有色。若無色。若
有想。若無想。若非有想。若非無想。我皆令入。無
餘涅槃。而滅度之。
<other>釋疑品</other>
 但知惡吉而善凶  詎識因隨而果應 
傳燈云。二十祖闍夜多。問十九祖曰。我父母素
信三寶。而常縈疾瘵。凡所營作。皆不如意。而我
鄰舍。久為栴陀羅行。而身常勇健。所作和合。彼
何幸。而我何辜。尊者曰。何足疑乎。且善惡之報。
有三時焉。凡人但見仁夭暴壽。逆吉義凶。便謂
亡因果。虛罪福。殊不知影響相隨。毫釐靡忒。縱
經百千萬劫。亦不磨滅。時闍夜多聞是語已。頓
釋所疑。（振字函第一卷）。
 莫怪瞿曇之惡子  爭柰神堯亦有朱 
弘明集。問曰。佛道無為。樂施與持戒。兢兢如臨
深淵者。今沙門耽好酒漿。或畜妻子。取賤賣貴。
此乃世之偽。而佛道謂之無為。牟子曰。工輸能
與人斤斧繩墨。而不能使人巧。聖人能授人道。
而不能使人履而行之也。皋陶能罪盜人。不能
使貧夫為夷齊。五刑能誅無狀。不能使惡人為
曾閔。堯不能化丹朱。周公不能訓管蔡。豈唐教
之不著。周道之不備哉。然無如惡人何也。當患
人之不能行。豈可謂佛道有惡乎。（集字函第一卷）。
<other>證驗品</other>
 有天福盡投驢腹  非佛誰能脫彼殃 
譬喻經云。有帝釋天。五德離身。自知福盡。甚大
憂愁。念三界中。濟人苦厄。唯有佛耳。往到佛所。
時佛坐禪。入普濟三昧。天帝作禮。伏地志心。三
歸佛法聖眾。未起之間。其命忽出。便至陶家。驢
母腹中作子。時驢自解。走瓦坏間。踐壞坏器。其
主打之。尋時傷胎。其神復反。還為天帝。佛三昧
<pb n="14"/>
覺讚言。善哉。能於殞命之際。歸命三尊。罪對已
畢。更不勤苦。佛為說法。得須阤洹道。（獸字函第一卷）。
 沙門誦經超天界  ○庾信謗法報龜形 
法苑珠林云。冥報記。唐遂州人。趙文信。貞觀元
年。暴死。三日後。還蘇云。至閻王所。見有一僧。王
先喚問。一生以來。修何功德。師云。唯誦金剛般
若。王忽驚起。合掌讚言。善哉。既誦般若。當得昇
天。何錯來此。王言未訖。忽有天衣下來。引師上
天。次喚文信。前問。汝修是何功德。答言。一生以
來。不修佛經。唯好庾信文章集錄。王言。其庾信
者。大罪人也。現此受苦。頗曾識不。覆云。雖讀渠
文章。不識其人。王即遣人引出。庾信。乃見一龜
多頭。龜去少時。現一人來道。我便是庾信。為在
生時。好作文章。妄引佛經。以雜俗書。誹謗佛法。
謂言不及孔老之教。今受龜身苦也。（稿字函第八卷）。
<other>第三門</other>
 ○果於此道可入  豈離自己本來 
<other>託胎品</other>
 由三因緣感後有  亦三事合入其胎 
本事經云。佛告苾芻。當知三因三緣。能感後有。
云何為三。所謂無明未斷故。愛未棄故。業未息
故。由是因緣。能感後有。所以者何。業為良田。識
為種子。愛為溉灌。無明無智。無了無見。之所覆
蔽。識便安住欲有。色有無色有處。欲最為下。色
為其中。無色為妙。由欲界業。感異熟果。正現在
前。故可施設。此為欲有。當於爾時。業為良田。識
為種子。愛為溉灌。識便安住下欲有處。若色界
無色界。感異熟果。亦復如是。（甚字函第六卷）。
毗婆論。父母并中有（死有之後生有之前）三事和合者。謂
父及母俱起婬貪。而共合會。母身調適無病。是
時者。所謂起貪。身心悅豫。故名調適。母腹清淨。
無風熱痰。互增逼切。故名無病。母因穢惡日月
恒有血水。流出。過多稀濕。不得成胎。太少乾稠。
亦不成胎。若此血水。不少不多。不乾不濕。方得
成胎。故名是時。於是中有。入胎之時。母最後血。
餘有一滴。父最後精。餘有一滴。和合成就。由其
中有。於父於母。愛恚二心。展轉現起。若男中有。
於母起愛。於父起恚。作如是念。若彼丈夫。離此
處者。我當與此。女人交會。作是念已。顛倒想生。
見彼丈夫。遠離此處。尋自見與女人和合。父母
交會。精血出時。便謂父精。是自所有。見已生喜。
而便迷悶。以迷悶故。中有麤重。既麤重已。便入
母胎。自見己身。在母右脅。向脊蹲坐（若女中有於父起愛。
於母起恚亦復如是。在母左脅向腹蹲坐）。諸有情類。多起如是。顛倒
想已而入母胎。唯除菩薩。將入胎時。於父父想。
於母母想。雖能正知。而於其母。起親附愛。乘斯
愛力。便入母胎。問曰。中有何處入胎。答曰。中有
無礙。隨所樂處。而便入胎。必從生門。是所愛故。
問。菩薩中有何處入胎。荅。從右脅而入。問。輪王
獨覺。中有何處入胎。答。輪王獨覺雖有福慧。非
極增上。將入胎時。雖無倒想。亦起淫愛。故入胎
位。必從生門。（義字函第十卷）。
法苑珠林云。女人將欲受胎。月華水出者（月華血名）。
於兒胞處。生一血聚。七日自破。從此而出。若血
出不斷者。男精不住。即共流出。若血盡已男精
得住。即便有胎。復有七事受胎。一相觸。二取衣。
三下精。四手摩。五見色。六聞聲。七嗅香。何謂相
觸受胎。女人月水生時。喜樂男子。若男子以身。
觸其身分。內生貪著。而便懷胎。何謂取衣受胎。
如優阤夷。共婦出家。愛欲不止。各相發問。欲精
汙衣。尼取舐之。復取內根。即便懷胎。何謂下精
受胎。如鹿母嗅道士精。欲心而飲遂便懷胎。何
謂手摩受胎。如睒菩薩。父母俱盲。出家為道不
<pb n="15"/>
合陰陽。手摩臍下。即便懷胎。何謂見色受胎。有
一女人。月華水。成。不得男子。合欲情盛。唯視男
子。如宮女人。亦復如是。即便懷胎。何謂聞聲受
胎。如白鷺鳥。悉雌無雄。春陽時節。雷鳴初發。一
心聞聲。即便懷胎。何謂嗅香受胎。如秦母牛。但
嗅犢氣。即便懷胎。（壁字函第九卷）。
大毗婆沙論。問曰。若受中有。彼此和合。緣會結
生。如有父在彌羅國。母在支那國。如是生緣難
可和合。如何中有速往結生。答。應知有情作父
母業。有定不定。故於父母。有可轉義。不可轉義。
若於父母俱可轉者。即往餘父母。和合處結生。
若於父可轉。於母不可轉者。即彼女人。性雖貞
潔。受持五戒。而必與餘男子和合。令中有者。速
往結生。若於母可轉。於父不可轉者。即彼男子。
性雖貞良。受持五戒。而必與餘女人和合。令中
有者。速往結生。若於父母俱不可轉者。即彼有
情。未命終位。由業力故。令其父母。雖有住緣。而
不顧戀。必起相趣和合之心。彼相趣時。於所經
處。毒不能害。刃不能傷。及餘種種夭橫因緣。皆
不能礙。必得和合。令彼有情。既命終已適受中
有。即往結生。若有欲心不常增者。如何中有。隨
往結生。如馬春時。欲心增盛。餘時不爾。牛於夏
時。狗於秋時。熊於冬時。亦復如是。如何有情。適
受中有。令彼和合。而往結生。答曰。由彼有情。住
中有位。業增上力。令其父母。非時欲心。亦得增
盛。相趣和合。彼得結生。有餘師說。相似類中。亦
得結生。故無有失。謂馬春時。欲心增盛。餘時不
爾。驢一切時。欲心增盛。應生馬中者。以非時故。
轉生驢中。雖彼形相。與餘相似。而眾同分。如本
不轉。以諸中有。不可轉故。如是中有。住經少時。
必往結生。速求生故。尊者。設摩達多曰。中有極
多。住七七四十九日。定結生故。尊者世友曰。中
有極多。住經七日。不久住故。問曰。若七日內。生
緣和合。彼可結生。若爾所時生緣未合。彼豈斷
壞。答曰。彼不斷壞。謂彼中有。乃至生緣。未和合
位。數死數生。無斷壞故。大德說曰。此無定限。謂
彼生緣。速和合者。此中有身。即少時住。若彼生
緣。多時未合。此中有身。即多時住。問。中有形量。
大小云何。答。欲界中有。如五六歲小兒形量。色
界中有。如本時形量。問。欲界中。小兒形量。云何
於父母起顛倒想。生愛恚耶。答。形量雖小。而諸
根猛利。如本有時。能作諸事。如壁等上。畫老人
形。其量雖小。而有老相。問。菩薩中有。其量云何。
答。如住本有。盛年時量。三十二相。八十隨好。問。
一切中有。形狀云何。答。如當本有。謂彼當生地
獄趣者。所有形狀。即如地獄。乃至當生天趣中
者。所有形狀。即如彼天中有。本有一業引故。問。
諸趣中有行相云何。答。地獄中有。頭下足上。而
趣地獄。諸天中有。足下頭上。如人以箭。仰射虛
空。上昇而行。往於天趣。餘趣中有。皆悉傍行。如
鳥飛空。往所生處。此依人中命終者說。若地獄
死。還生地獄。不必頭下足上而行。若天中死。還
生天趣。不必足下頭上而行。若地獄死生於人
趣。應首上昇。若天中死生於人趣。應頭歸下。鬼
及傍生。二趣中有。應當可知。有福中有。歆饗清
淨。華果食等。輕妙香氣。以自存活。若無福者。歆
饗糞穢。臭爛食等。輕細香氣。以自存活。又彼所
食。香氣極少。中有雖多。而得周濟。（義字函第十卷）。
 既捨此身受彼身  當持善業與惡業 
毗婆沙論。問曰。若無中陰者。為閻浮提命終已。
生鬱單越。彼於此斷。於彼無有而有。若無有而
有者。是無有法而有。答曰。彼終不捨死時陰。要
當受生時陰。得生時陰已。然後捨死時陰。如蚇
<pb n="16"/>
蠖虫。安前足已。方舉後足。（浮字函第四卷）。
宗鏡錄云。大藥菩薩白佛。云何識離於身。便速
受身。識捨故身。新身未受。當爾之時。識作何相。
佛言。如有丈夫。著堅甲冑。馬疾如風。乘以入陣。
干戈既交。心亂墜馬。武藝勁捷。還即跳上。識棄
於身。速即受身。棄一受一。亦復如是。又復譬如
人影。現於水中。無質可取。手足面目。及諸形狀。
與人不異。體質事業。影中皆無。無冷無熱。及與
諸觸。亦無肉段。及與言音。識棄故身。未受新身。
相亦如是。又云。賢護童真問佛。識捨此身。隨善
惡業。遷受餘報。其事云何。佛答。譬如風大。出深
山谷。入占蔔林。其風便香。經於糞穢。其風便臭。
若風香臭俱至。則風香臭並兼。盛者先顯。風大
無形。香臭無質。然風持香臭。遷之於遠。此識捨
身。持善惡業。遷受餘報。亦復如是。（策字函第五卷）。
寶積經云。彼識欲移。猶如睡人。夢見諸事。然此
識不從咽喉。及諸孔出。其識亦復如是。不求諸
孔。復問諸卵不破。其識云何移徙。佛言。譬如以
瞻婆花薰麻善熟。然後壓油。而言此是瞻婆花
油。然彼花香。不從麻邊求孔而入。因彼花麻二
和合。故其香移徙。此識移卵。亦復如是。復問。此
識移徙善不善業。其事云何。佛言。猶如種子。擲
置地內。生芽莖葉。乃至花果。或色赤白。或性剛
柔。皆業力成熟故。（丈字函第九卷）。
毗婆沙論云。若彼父母。福業增上。子福業劣。若
彼父母福業劣薄。子福業勝。不得入胎。要父母
子。三福業等。方得入胎。問。若富貴男。與貧賤女
合。或富貴女。與貧賤男合。如何中有。亦得入胎。
荅。富貴男。與貧賤女合時。必於自身起下劣想。
於彼女人起尊勝想。若富貴女。與貧賤男合時。
必於自身生下劣想。於彼男子起尊勝想。子於
父母。將入胎位。應知亦然。故入胎時。皆有等義。
（義字函第十卷）。
宗鏡錄云。問。六趣升沉。皆唯是識。初生善惡之
趣。其相云何。荅。隨福所資。果報不等。勝福資識
其境則大。劣福資識。其相乃微。顯識經云。大藥
白佛。眾生捨身。云何生諸天中。及至地獄。佛言。
眾生臨終之時。福業資者。棄之本視。得天妙視。
見天宮等。如睡不睡。安隱捨壽。將捨壽時。天父
天母同止一座。天母手中自然華出。搖弄之時。
命便終盡。無相之識。棄捨諸根。持諸境。業。遷變
果報。猶如乘馬。棄一乘一。速託花內。現天母手。
大藥白佛。無形之識。云何假因緣力。而生有形。
云何有形。止因緣內。佛告大藥。如木和合。相觸
生火。此火木中。初不可得。若除於木。亦不得火。
緣合而生。因緣不具。火即不生。木等之中。尋火
色相。了不可見。然咸見火從木而出。如是大藥。
識假父母因緣和合。生有形身。有形身中。求識
不得。離有形身。亦無有識。大藥。如火未出。火相
不現。煖觸皆無。若未有身。識受想行。皆悉不現。
大藥。行惡業者。命終之時。甚大憂苦。見諸地獄。
應合入者。足豎向上。顛倒向下。又見一處。地純
是血。緣味著心。便生地獄。腐敗臭穢。識託其中。
譬如糞穢。諸臭虫生其中。入地獄者。託臭物生。
亦復如是。（策字函第五卷）。
瑜珈論云。若薄福者。當生下賤之家。彼於死時
及入胎時。便聞種種紛亂之聲。及自妄見入於
叢林竹葦險惡之處。若福多者。當生尊貴之家。
見寂靜境。或聞美妙可意之聲。及自妄見升宮
殿等。可意相現。（習字函第一卷）。
寶積經云。此識從眾生身內。移於彼處。有取有
受而住。或受福。或受罪。從於此世。移至彼世。猶
如蜜蜂。取諸花味。而捨其花。更移別花。或捨惡
<pb n="17"/>
花。移至好花。坐花上已。樂著彼花。取彼香味。然
此神識以多善根。或受天身。受天身已。以惡果
故。復受地獄畜生餓鬼。輪回不已。（文字函第九卷）。
 三十八箇七日變  二十九種諸風吹 
瑜珈論云。爾時父母。貪愛俱極。最後各出一滴。
濃厚精血。和合住母胎中。猶如熟乳凝結。依阿
賴耶識。即此名為羯羅藍位。（習字函第一卷）。
寶積經云。是諸眾生。託胎在母腹中。三十八箇
七日。有二十九種。業風所吹。次第成就。第一七
日。狀如酪漿。第二七日。狀如凝酪。第三七日。狀
如藥杵。第四七日。狀如鞋楥。第五七日。分頭臂
髀。第六七日。肘膝相見。第七七日。手足掌現。第
八七日。二十指現。第九七日。九孔方現。第十七
日。聲音具足。第十一七日。九孔開通。第十二七
日。生腸節孔。第十三七日。生飢渴想。第十四七
日。生九萬觔。第十五七日。生八萬脈。第十六七
日。通出入息。第十七七日。食道漸寬。第十八第
十九七日。六根具足。第二十七日。遍生骨節。第
二十一。二十二。二十三七日。生血肉皮。第二十
四。二十五七日。長血肉皮。第二十六七日。生髮
毛爪。第二十七七日。分善惡相。第二十八七日。
妄生八想。第二十九。三十七日。黑白隨業。第三
十一。至三十六七日。身相具足。第三十七七日。
念欲出生。第三十八七日。滿十箇月。向母產門。
倒卓而生。（宮字函第五卷）。
法苑珠林云。三十八七日。在母腹中。隨其本行。
自然風起。宿行善者。便有香風。可其身意。骨節
端正。莫不愛敬。本行惡者。則起臭風。不可心意。
吹其骨節。偏邪瘺曲。使不端正。人所不喜。又云。
胎中經。三十八七日。肢分悉皆具足。從此以後。
復經四日。方乃出生。此說極滿足者。或經九月。
或復過此。若唯經八月。此名圓滿。若經七月六
月。不名圓滿。或復缺減故。（壁字函第九卷）。
 罵僧闇昧胎淹久  懷兒智慧母聰明 
百緣經云。昔長者婦。孕滿十月。子不肯出。尋重
有身。復產一子。先懷妊者。在母右脅。如是次第。
懷妊九子。各滿十月而產。唯先一子。故在胎中。
不得出外。其母患極。療治無損。囑及眷屬。我腹
中子。猶活不死。我若命終。開腹取子。言訖氣絕。
送尸塚間。請醫耆婆。破腹看之。果得一兒。頭髮
皓白。語諸親言。我由先身。惡口罵僧。今處母胎。
經六十年。受是苦惱。世尊遙知此兒。善根已熟。
往到尸所。告小兒言。汝是長老比丘不。荅言。實
是。眾白佛言。今此老兒。宿造何業。久處胎中。佛
言。迦葉佛時。有諸比丘。夏坐安居。差一比丘。為
僧維那。共立制限。於此夏坐。要得道者。聽共自
恣。若未得者。不聽自恣。唯是維那獨不得道。眾
皆不聽。心懷懊惱。我為汝輩營理僧事。令得安
穩行道。反不聽我。自恣布薩。便罵僧眾。即被牽
閉室中。作是唱言。使汝等輩。常處闇冥。不見光
明。如我今者。處此闇室。作是語已。自戮命終。久
墮地獄。今始得脫。故在胎中。受是苦惱。然後隨
佛出家。精勤修習。得阿羅漢果。時諸比丘。復白
佛言。老兒比丘。宿植何福。出家證果。佛言。緣作
維那。營理眾事。值我得道。又云。昔有梵志。名曰
蛭駃。有其二子。男名長爪。女字舍利。姊弟聰明。
俱善論議。長爪每勝於姊。姊既妊身。弟又不如。
時長爪云。我姊論勝。必是所懷智子之力。若子
出世。論必勝我。當宜遊方廣學。其姊月滿。產一
男兒。名舍利弗。果達諸論。難可酬對。時諸梵志。
擊鼓招集國人。十八億眾會于論場。時舍利弗。
輒升高座。耆舊梵志。無不驚怪。我諸論士對彼
小兒得勝。不足為榮。其若不勝。大可恥愧。即遣
<pb n="18"/>
下座小婆羅門。共舍利弗粗相荅問。其婆羅門
詞窮理屈。漸次相推。遂至上座。盡皆不如。舍利
弗。論議既勝。名聞遠著。獨出無侶。後求出家。得
阿羅漢果。（涇字函第十卷）。
<other>五蘊品</other>
 五蘊色受想行識  四大地水并火風 
大乘五蘊論云。五蘊者。謂色受想行識。色蘊。四
大所成也。受蘊。領納苦樂。不苦不樂。三也。想蘊。
取種種境也。行蘊。諸心所法。貪不息也。識蘊。於
所緣境。了別為性。亦名心意。採集所攝也。（則字函）。
般若經云。佛告善現。若菩薩摩訶薩修行般若
波羅蜜多時。如實知色受想行識。是為能學五
蘊。善現白佛。其義云何。佛荅。若菩薩修行般若
波羅蜜多時。如實知色相。如實知色生。如實知
色滅。如實知色真如。是為如實知色。善現。如實
知色。猶如聚沫。性不堅固。是名如實知色相。善
現。如實知色。來無所從。去無所趣。雖無來無去
而生法相應。是名如實知色生。善現。如實知色。
來無所從。去無所趣。雖無來無去。而滅法相應。
是名如實知色滅。善現。如實知色。無生無滅。無
來無去。無染無淨。無增無減。常如其性不虛妄。
不變易。是名如實知色真如（乃至知受。如水泡。知想。如陽燄。知行。
如芭蕉。知識。如眾幻。皆虛妄想。無去無來。生滅相應。如實知義＆unrec;色可明）復次佛告
善現。若菩薩摩訶薩修行般若波羅蜜多時。如
實知色。色自性空。乃至如實知識。識自性空。是
為菩薩摩訶薩修行般若波羅蜜多時。能學五
蘊。（為字函第四卷）。
宗鏡云。五陰者。謂色受想行識。歷歷分明。即是
識陰。領納在心。即是受陰。心緣此理。即是想陰。
行用此理。即是行陰。汙穢真性。即是色陰。此五
陰者。舉體即是一念。一念者。舉體全是五陰。此
一念中。無有主宰。即人空慧。見如幻化。即法空
慧。（輕字函第九卷）。
圓覺經云。我今此身。四大和合。所謂髮毛爪齒。
皮肉筋骨。髓腦垢色。皆歸於地。唾涕膿血。津液
涎沫。痰淚精氣。大小便利。皆歸於水。暖氣歸火。
動轉歸風。四大各離。今者妄身。當在何處。即知
此身。畢竟無體。和合為相。實同幻化。四緣假合。
妄有六根。六根四大。中外合成。妄有緣氣。於中
積聚似有緣相。假名為心。善男子。此虛妄心。若
無六塵。則不能有。四大分解。無塵可得。於中緣
塵。各歸散滅。畢竟無有。緣心可見。善男子。彼之
眾生。幻身滅故。幻心亦滅。幻心滅故。幻塵亦滅。
幻塵滅故。幻滅亦滅。幻滅滅故。非幻不滅。譬如
磨鏡垢盡明現。（可字函）。
大毗婆沙論。問。四大種。於一切時。不相離耶。荅
曰。如是。云何知然。如入胎經說。佛告慶喜。初羯
邏藍。若有地界。無水界者。便應乾散。今不散者。
水所攝故。若有水界。無地界者。便應流洽。今之
不流者。地所持故。若有地水。無火界者。便應臭
爛。今不爛者。火所熟故。若有三界。無風界者。應
不增長。今增長者。風所動故。（虧字函第七卷）。
 六根六識合六塵  十有二處十八界 
般若經云。六根者。謂眼耳鼻舌身意根（亦云六入）。六
塵者。謂色聲香味觸法也。眼見為色塵。耳聞為
聲塵。鼻嗅為香塵。舌嘗為味塵。身染為觸塵。意
著為法塵。合為十二處也。復次六識者。本自一
心。遍由六根門頭。而成六識。謂從見為眼識。從
聞為耳識。從嗅為鼻識。從嘗為舌識。從染為身
識。從分別為意識。如是根塵識。三事和合。為十
八界。若如實知自性皆空。是為能學六根。六塵
六識。（為字函第四卷）。
宗鏡云。有八種識。眼耳鼻舌身意六識。七末那
<pb n="19"/>
識。八阿賴耶識。問。此八種識行相如何。荅。此八
識。具三能變。一異熟。即第八識。多異熟性故。二
思量。即第七識。恒審思量故。三了境即前六識。
麤了境故。解深密經頌云。 阿阤那識（此云執持）甚深
細。一切種子如瀑流。我於凡愚不開演。恐彼分
別執為我。 此第八識。能發起前六轉識故。第八
識。謂前世中。以善不善業為因。招感今生第八
異熟心是果。問。此識周遍。凡聖境。通。為當離此
別有真性。為復即是。荅。非一非異。得此識名。不
合而合。成其藏義。此阿賴耶識。即是真心。不守
自性。隨染淨緣。不合而合。能含藏一切真俗境
界。故名藏識。如明鏡不與影像合而含影像。此
約有和合義邊。若不和合義者。即體常不變。故
號真如。因合不合。分其二義。本一真心。湛然不
動。若有不信阿賴耶識即是如來藏。別求真如
理者。如離像覓鏡。即是惡慧。以未了不變隨緣。
隨緣不變之義而生二執。起信論云。以四種法
熏習義。一淨。謂真如。二染謂無明。三妄心。謂業
識。四妄塵。為六塵。（駕字函第七卷）。
毗婆沙論。問曰。心意識有何差別。荅曰。無有差
別。心即是意。意即是識。皆同一義。如火名火亦
名燄亦名熾。（仁字函第六卷）。
成唯識論伽他曰。藏識說名心。思量性名意。能
了諸境相。是說名為識。（則字函第五卷）。
攝大乘論云。阿賴耶識。以為心體。由此為種子。
意及識轉。何因緣故。亦說名心。由種種法。熏習
種子。所積集故。復次何故。聲聞乘中。不說此心
名阿賴耶識。名阿陀那識。由此深細境所攝故。
所以者何。由諸聲聞。不於一切境智處轉。是故
於彼雖離此說。然智得成解脫成就。故不為說。
若諸菩薩。定於一切境智處轉。是故為說。若離
此智。不易證得一切智智。頌曰。 由攝藏諸法。一
切種子識。故名阿賴耶。勝者我開示。 （嚴字函第三卷）。
大毗婆沙論云。問。一身中有十二處。云何建立
十二處耶。荅曰。以彼自性。作用別故。謂十二處。
雖在一身。而十二種自性。作用有差別故。非互
相雜。如一室內。有十二人。伎藝各別。雖同一室。
而有十二自性作用。（廉字函第三卷）。
 利根即說五有蘊  鈍者廣談十八界 
大毗婆沙論。問。佛為何等。所化有情。說蘊處界。
廣略三法。荅。為鈍根者。說十八界。為中根者說。
十二處。為利根者。說五蘊。（廉字函第一卷）。
 眾生菩薩皆心作  地獄天堂亦彼招 
宗鏡云。心能作佛。心作眾生。心作天堂。心作地
獄。心異則千差競起。心平則法界坦然。心凡則
三毒縈纏。心聖則六通自在。心空則一道清淨。
心有則萬境縱橫。善因終值善緣。惡行難逃惡
境。蹈雲霞而飲甘露。非他所授。臥煙焰而噉膿
血。皆自能為。非天之所生。非地之所出。只在最
初一念。（策字函第五卷）。
 三際求心不可得  隨緣應物豈非無 
宗鏡舉金剛經云。過去心不可得。未來心不可
得。現在心不可得。以因現在立過去。因過去立
未來。現在既不住。過去亦無生。互檢互無。徹底
空寂。但有微毫起處。皆從識生。今推既無。分別
自滅。分別既滅。境界無依。如依水生波。依鏡現
像。無水則波不起。無鏡則像不生。故知非關法
有法無。但是識生識滅。如金剛三昧經偈云。 法
從分別生。還從分別滅。滅是諸分別。是法非生
滅。如是洞達。根境豁然。自覺既明。又能利他。普
照。 故經偈云。 究竟離虛妄。無染如虛空。清淨妙
法身。湛然應一切。 （輕字函第六卷）。
 略起有心而作解  還同在夢似非真 
<pb n="20"/>
宗鏡。問。無心者。為當離心是無心。即心得無心。
荅。即心得無心。問。即心是有心。云何得無心。荅。
不壞心相而無分別。問。豈不辯知也。荅。即辯知
無能所。是無心也。豈渾無用。始是無心。譬如明
鏡照物。豈有心耶。當知一切眾生。恒自無心。心
體本來常寂。寂而常用。用而常寂。隨境鑒辯。皆
是實性自爾。非是有心方始用也。只謂眾生不
了自心常寂。妄計有心。心便成境。以即心無心
故。心恒是理。即理無理故。理恒是心。理恒是心
故。不動心相。心恒是理故。不得心相。不得心相
故。即是眾生不生。不動心相故。即是佛亦不生。
以生佛俱不生故。即凡聖常自平等。法界性也。
純一道清淨。更無異法。當知但有心分別作解
之處。俱是虛妄。猶如夢中。若未全覺。所見纖毫。
亦猶是夢中事。但得無心即同覺。後絕諸境界。
但有一微塵。可作修證。不思議解處。俱不離三
界夢中所見。經云。無有少法可得。佛即授記。（駕字
函第五卷）。
<other>煩惱品</other>
 貪瞋愚癡三不善  報業煩惱三障因 
般若經云。惡不善者。謂貪瞋癡。貪復有三。謂上
中下。上品貪者。聞欲境名。舉心踊躍。深心歡喜
不觀欲過。非理追求。心心相續。曾無暫捨。唯見
妙好。不知過患。此類命終。當墮惡趣。中品貪者。
離欲境時。欲心不起。下品貪者。但共笑言。欲情
便歇。瞋亦有三。上品瞋者。憤恚若發。心惛目亂。
或造無間。或謗正法。或復造餘諸重罪業。中品
瞋者。以瞋恚故。雖造諸惡。尋即生悔。下品瞋者。
心無嫌恨。但口訶毀。即便追悔。癡亦三品。如理
應知。雖作是觀。而知諸法。皆如幻夢。虛妄不實。
顛倒故見。滅外境界。內心寂靜。不見能行及所
行法。無二無別。自性離故。（果字函第六卷）。
阿毗曇心論云。有三種障。所謂業障。煩惱障報
障。障礙聖道。及聖道方便。故名為障。業障者五
無間業。所謂殺母。殺父。殺阿羅漢。破僧。惡心出
佛身血。作此業已。必定次生無間地獄。殺母殺
父。棄背恩義故。其餘三種。壞福田故。煩惱障者。
謂勤煩惱。及利煩惱。勤煩惱者。數行煩惱。利煩
惱者。增上煩惱現行煩惱。名之為障。報障者。隨
所住報。非聖道器。報過惡故。（都字函第二卷）。
 三毒三漏至七漏  五蓋五欲并七慢 
毗婆沙論云。三毒者三不善根。起十惡業。墮十
惡處。荅曰。殺生有三種。或從貪生。或從瞋生。或
從癡生。乃至邪見。亦復如是。（箴字函第六卷）。
阿毗達磨論云。三漏者。欲漏。有漏。無明漏。令心
連注流散不絕。故名為漏。（寶字函第七卷。
涅槃經云。欲漏者。一切內惡覺觀。因於外緣。名
之為欲。是名欲漏。有漏者。色無色界。內諸惡法。
外諸因緣。是名有漏。無明漏者。不能了知我及
我所。不別內外。名無明漏。（率字函第七卷）。
華嚴論。七漏者。謂一見。二諸根。三忘。四惡。五親
近。六愛。七念。（六十卷）。
雜阿含經云。五蓋者。謂貪欲蓋。瞋恚蓋。睡眠蓋。
掉悔蓋。疑蓋。（盛字函第八卷）。
中阿含經云。五欲者。謂眼知色。耳知聲。鼻知香。
舌知味。身知觸。（興字函第五卷）。
華嚴論云。七慢者。謂憍慢。慢慢。過慢。卑慢。我慢。
增上慢。邪慢。（五十七卷）。
 三結五結仍九結  十使十纏并五見 
顯揚聖教論云。三結者。謂薩迦耶見。戒禁取。及
疑。（壁字函第六卷）。
雜阿含經云。五下分結者。謂身見。禁取。疑。貪欲。
瞋恚。（盛字函第八卷）。
<pb n="21"/>
長阿含經云。五上分結者。謂色愛。無色愛。無明。
掉。慢。（深字函第二卷）。
毗婆沙論云。九結者。愛結。恚結。慢結。無明結。見
結。取結。疑結。嫉結。慳結。（規字函第四卷）。
華嚴論中云。十使者。一貪。二瞋。三癡。四慢。五疑。
六身見。七邊見。八見取。九戒禁取。十邪見。（六十一卷）。
楞嚴經注云。薩迦耶見者。此云有身見。執身有
我故。邊見者。執我斷常。墮二邊故。戒禁取者。執
持狗牛等戒。為生天因故。見取者。執前諸見。為
勝為能。或執一切有漏等法。妄謂樂淨。即是涅
槃故。執見者。即取名為見取故。邪見者。撥無因
果。斷滅善種。名為邪見故（第八卷）。
毗婆沙論云。十纏者。忿纏。覆纏。睡纏。掉纏。眠纏。
悔纏。嫉纏。慳纏。無慚纏。無愧纏。（箴字函第六卷）。
毗婆沙論云。六十二見者。五蘊中。各起四見。四
五二十。三世各二十。通為六十。通身即是神。身
異神二見。總為六十二見。且於色蘊中。即色是
我。離色非我。我中有色。色中有我。五蘊中具有
此四。經云。無身亦無見。
 煩惱障與所知障  增上緣并次第緣 
成唯識論云。隨眠者。謂能取。所取性故。二取習
氣。名彼隨眠。隨逐有情。眠伏藏識。即是所知煩
惱障種。煩惱障者。謂執遍計所執實我薩迦耶
見而為上首。百二十根本煩惱。及彼等流諸隨
煩惱。皆擾惱有情身心能障涅槃。名煩惱障。所
知障者。謂執遍計。所執實法。薩迦耶見。而為上
首。見疑無明。愛恚慢等。覆所知境。無顛倒性。能
障菩提。名所知障。（則字函第九卷）。
攝大乘論云。幾緣能生六識。有三緣。謂增上緣。
緣緣。次第緣。釋曰。從根生故。是增上緣。緣塵故
是緣緣。前識滅。後識生故。是次第緣。前識能與。
後識生時。間中無隔。故名次第。（言字函第五卷）。
瑜珈論云。煩惱差別者多種。謂結。縛。隨眠。隨煩
惱。纏。暴流。扼。取。繫。蓋。株杌。垢。常害。箭。所有。根。惡
行。漏。匱。燒。惱。有諍。火。熾然。稠林。拘礙。當知此中。
能和合苦。故名為結。令於善行不隨所欲。故名
為縛。一切世間。增上種子之所隨逐。故名隨眠。
倒染心故名隨煩惱。數起現行。故名為纏。深難
渡故順流漂。故名暴流。邪行方便。故名為扼。能
取自身。相續不絕。故名為取。難可解脫。故名為
繫。覆真實義。故名為蓋。壞善稼田。故名株杌。自
性染汙。故名為垢。常能為害。故名為常害。不靜
相故。遠所隨。故名為箭。能攝依事。故名所有。不
善所依。故名為根。邪行自性。故名惡行。流動其
心。故名為漏。能令受用。無有厭足。故名為匱。能
令所欲。常有匱乏。故名為燒。能引衰損。故名為
惱。能為鬥訟諍競之因。故名有諍。燒所積集諸
善根薪。故名為火。如大熱病。故名熾然。種種自
身。大樹聚集。故名稠林。能令眾生樂著種種妙
欲塵故。能障證得出世法故。名為拘礙。（習字函第八卷）。
復次論云。隨煩惱者。謂貪瞋癡不善根。若瞋恚
纏。面貌奮裂。故名為忿。內懷怨結。故名為恨。隱
藏眾惡。故名為覆。染汙驚惶。故名熱惱。不喜他
榮。故名為嫉。於資生具。深懷鄙吝。故名為慳。為
欺罔彼。內懷異謀。外現別相。故名為誑。心不正
直。解行邪曲。故名為諂。於所作罪。望己不羞。故
名為慚。於所作罪。望他不恥。故名為愧。於他下
劣。謂己為勝。令心高舉。故名為慢。未得謂得。名
增上慢。實無其德。謂己有德。故名邪慢。心懷染
汙。隨恃榮譽。形相疏誕。故名為憍。於諸善品。不
樂勤修。於諸惡法。心無防護。故名放逸。於諸尊
重。及以福田。心不謙敬。故名為傲。心懷染汙。為
顯己德。假現威儀。故名為矯。（善字函第一卷）。
<pb n="22"/>
寶積經云。三事俱得微薄。若施財時。心無貪著。
是名貪薄。於乞者所。生於慈心。是名瞋薄。若布
施已回向無上正真之道。是名癡薄。（始字函第二卷）。
 無明法性非一異  生死真如豈兩般 
宗鏡。問。萬境無明。與一心法性為是一。為是二。
若是一。不分染淨二名。若是二。云何教中說無
明即法性。荅。體一是真。名二是假。名因情立。真
以智明。情智自分。真原不動。不可定同。不壞世
諦故。不可定異。不失真諦故。涅槃經云。明與無
明。愚人為二。智者了達。其性無二。無二之性。即
是真性。古德約十法界。釋云。愚人者。九界之愚
也。愚人取相。見一切法。法性隨其取相心。悉無
明也。如寒谷千年堅冰。未曾作水也。智者。佛界
之智也。圓觀行人開佛眼者。見同古佛也。圓眼
所見無明根本。元是清淨法性。如太陽常照海
水。未曾作冰也。冰水性一。隨緣成二。一不守性。
恒自隨緣。雖復隨緣。不壞自性。況法性無明。亦
何定一。亦何定異。則不隨事而失體。非共非分。
不守性。而任緣。亦同亦別。（策字函第七卷）。
 若斷身見業不起  既知無我欲何貪 
大莊嚴經云。若如汝言。生死受身。相續不斷。設
有身見。有何過咎。荅曰。以身見故。造作諸業。受
諸苦惱。若斷身見。不起諸業。業不起故。則不受
身。不受身故。眾患永息。則得涅槃。又親友婆羅
門。語憍尸迦言。佛說一切法中。悉無有我。時憍
尸迦荅言。我見佛法。生死無際。一切無我故。若
人計我。終不能得解脫之道。若知無我。則無貪
欲。便得解脫。于時親友。語憍尸迦。有縛則有解。
汝說無我。則無有縛。若無有縛。誰得解脫。憍尸
迦言。雖無有我。而有解縛。何以故。煩惱覆故。則
為所縛。若斷煩惱。則得解脫。諸婆羅門。復作是
言。若無我者。誰至後世。憍尸迦語諸人言。從於
過去煩惱諸業。得現在身。從今現在復造諸業。
得未來身。譬如穀子。眾緣和合。故得生芽。然此
種子。實是生芽。種子滅故。芽便增長。子滅故不
常。芽生故不斷。佛說受身。亦復如是。雖復無我。
業報不失。諸婆羅門言。我聞汝說無我之法。洗
我心垢。猶有少疑。若無我者。先所作事。云何故
憶而不忘失。荅曰。以有念覺。與心相應。便能憶
念三世之事。而不忘失。又問。若無我者。過去已
滅見在心生。生滅既異。云何而得憶念不忘。荅
曰。一切受生。識為種子。入母胎田。愛水潤漬。身
樹得生。如胡桃子。隨類而生。此陰造業。能感後
陰。然此前陰。不生後陰。以業因緣故便受後陰。
生滅雖異。相續不斷。如嬰兒病。與乳母藥。兒患
得愈。母雖非兒。藥之力勢能及其兒。陰亦如是。
以有業力。便受後陰。憶念不忘。憍尸迦。即說無
明緣行。行緣識。乃至生緣老死。憂悲苦惱。無明
滅。則行滅。乃至老死滅。故。憂悲苦惱滅。以從眾
緣無有主宰。便於其中。悟解無我。（君字函第一卷）。
 無人無我何生死  空死空生非我人 
宗鏡。問曰。既無我人。云何有生有死。荅曰。但生
是空生。死是空死。畢竟無有。我人可得。

大藏一覽一卷（終）

<sarticle><article>大藏一覽第二卷</article></sarticle>
寧德優婆塞陳　實謹編
秀水居士姚舜漁重緝
<other>第四門</other>姚用中校
 良由善惡二途  故使升沉六道 
<other>三歸品</other>
 先自歸依佛法僧  由是修持身口意 
<pb n="23"/>
羯磨經云。歸依佛者。歸於法身。謂一切智。無學
功德。五分所成。歸依法者。歸於自他盡處。謂斷
欲無欲。滅諦涅槃。歸依僧者。歸於第一義僧。謂
良祐福田。聲聞學無學功德也。（入字函第一卷）。
大方便經云。三歸。是三業性。身口意業也。又云。
三寶為所歸。所歸以救護為義。譬人有罪於王。
投向異國。以求救護。異國王言。汝來無畏。莫出
我境。莫違我教。必相救護。眾生亦爾。繫屬於魔。
有生死罪。歸向三寶。以求救護。若誠心三寶。更
無異向。不違佛教。魔王邪惡。無如之何。（器字函第六卷）。
華嚴經云。自歸於佛。當願眾生體解大道。紹隆
佛種。自歸於法。當願眾生。深入經藏。智慧如海。
自歸於僧。當願眾生。統理大眾。一切無礙（平字函第
四卷）。
宗鏡云。教中道自歸依佛等。終不云。歸依於他。
故云自性不歸。無所歸處。夫歸者。是還源義。眾
生六根。從一心起。既背自原。馳散六塵。令舉命
根。總攝六塵。還歸其本。一心之原。故曰歸命。一
心即具三寶。又云。一體三寶者。只是一心。心性
自能覺照。即佛寶。心體本自性離。名法寶。心體
無二即僧寶。又云。璨大師問可大師曰。但見和
尚。即知是僧。未審何者是佛。云何為法。荅曰。是
心是佛。是心是法。法佛無二。汝知之乎。（侈字函第六卷）。
 天福垂盡將豬報  佛授三歸證道因 
折伏羅漢經云。昔忉利天子。壽命垂盡五衰相
現。觀壽終後墮豬胎中。愁悶不樂。有天語之。佛
能脫卿之罪耳。即到佛所。作禮未問。佛告天子。
一切萬物。皆歸無常。汝素所知。何為憂愁。天具
白佛。佛言。欲離豚身。當誦三歸。即從佛教。晨夜
自歸。七日壽盡。下生維耶離國。作長者子。在母
胞胎。日三自歸。始生墮地。亦跪自歸。舉家深怪。
謂之熒惑。意欲殺之。惟父有識曰。此兒者非凡
流。世人百歲。尚不曉自歸三尊。況初墮地。而能
稱南無佛。好視養之。兒年七歲。路逢舍利弗等。
小而能禮。眾咸驚怪。兒言。道人不復見識。我在
天上應生惡道。佛授自歸。故得為人。願以我言。
因請世尊。諸菩薩僧。及仁等也。受請而去。兒還
以告父母。願辦供食。父母異其年幼。開發大心。
喜而營之。佛及眾僧。各作神足。來應兒供。以為
說法。兒及父母。內外親屬。皆得阿惟越致。（靈字函第
二卷）。
<other>十善品</other>
 聞見如來得清淨  修種善根悉不虛 
華嚴經云。一切眾生。若有得見如來色身。眼得
清淨。若有得聞如來名號。耳得清淨。若有得嗅
如來戒香。鼻得清淨。若有得嘗如來法味。舌得
清淨。具廣長舌。解語言法。若有得觸如來光者。
身得清淨。究竟獲得無上法身。若於如來。生憶
念者。則得念佛三昧清淨。若有供養如來所經
土地。及塔廟者。亦具善根。滅除一切諸煩惱患。
得賢聖樂。設有眾生。見聞於佛。業障纏覆。不生
信樂。亦種善根。無空過者。乃至究竟入於涅槃。
復次應知。於如來所。見聞親近。所種善根。皆悉
不虛。出生無盡覺慧故。離於一切障難故。決定
至於究竟故。譬如丈夫。食少金剛。終竟不銷。要
穿身出。何以故。金剛不與肉身雜穢。而同止故。
種少善根。亦復如是。穿煩惱身。過究竟處。何以
故。善根不與煩惱共故。（黎字函第二卷）。
 修一善能破百惡  投星火可爇聚薪 
大涅槃經云。富有二種。一者象馬種種畜生。二
者金銀種種珍寶。象馬雖多。不敵一珠。眾生亦
爾。一者惡富。二者善富。多作諸惡。不如一善。修
一善心。破百種惡。如少金剛。能壞須彌。亦如少
<pb n="24"/>
火能燒一切。（遐字函第九卷）。
華嚴經云。假使乾草。𧂐同須彌。投芥子火。必皆
燒盡。何以故。火能燒故。種少善根亦復如是。必
能燒盡一切煩惱。究竟涅槃。何以故。此少善根。
性究竟故。（黎字函第二卷）。
 禮佛頓獲五種福  持患能消百八愆 
珠林舉增。一阿含經云。禮佛有五功德。一者端
正。以見相好。生尊上故。二得好聲。以歌詠佛等
正覺故。三多饒財。以具香華。為供養故。四生處
高貴。以膝著地。長跪禮故。五生天上。以念佛功。
法應爾故。（稿字函第十卷）。
木患經云。波琉璃王白佛。我國中災患。使我憂
勞。不得修行。願賜易修要法。佛告王言。若欲滅
煩惱障報障者。當貫木患子。一百一八。以常自
隨。行住坐臥。恒當志心。無分散意稱佛陀。達磨
僧伽名。乃過一木患子。如是漸次度木患子。若
十。若二十。若百。若千。乃至百千萬。若能滿二十
萬遍。身心不亂。無諸諂曲。捨命得生第三炎天。
滿百萬遍。當得斷除百八結業。始名背生死流。
趣向泥洹。斷煩惱根。獲無上果。大王禮謝。即辦
木患。以為千具。六親國戚。皆與一具。王常誦念。
雖親軍旅。亦不廢置。又作是念。世尊大慈普應
一切。若我此善。得免長淪苦海。佛當現身。為我
說法。願樂迫心。三日不食。佛即應形。至其宮內。
而告王曰。莎斗比丘。誦三寶名。經歷十歲。得成
斯陀含果。漸次習行。今在普香世界。作辟支佛。
王聞是已。倍復修行。佛告阿難。何況能誦三寶
名。經歷萬數。但能聞此人名。生一念隨喜者。未
來生處。常聞十善。眾喜奉行。（學字函第四卷）。
 臨難一稱南無佛  隨聲大救滿船人 （除滅獄火）。
智度論云。念佛三昧。有大福德。能度眾生。如昔
日有五百估客。入海採寶。值摩伽羅魚王開口。
海水入中。船去駃疾。船師問樓上人。汝見何等。
荅言。見三日出。白山羅列。水流奔趣。如入大坑。
船師言。是摩伽羅魚王開口。一是實日。兩是魚
眼。白山是魚齒。水流奔趣。是入其口。我曹了矣。
各各求諸天神。以自救濟。是時諸人。復求所事。
都無感應。中有五戒優婆塞。語眾人言。佛能救
厄。當共同聲。稱南無佛。此魚先世。是佛破戒弟
子。聞稱佛聲。得宿命智。心自悔悟。即便合口。船
人得脫。以念佛故俱免死厄。（聖字函第七卷）。
珠林舉譬喻經云。昔有國王。煞父自立。有阿羅
漢。知此國王。不久命終。計其餘命。不過七日。若
命終後。必墮阿鼻地獄。一劫受苦。此阿羅漢。尋
往化之。勸教至心稱南無佛。七日莫絕。王便一
心稱念。晝夜不廢。至于七日。便即命終。魂神趣
向阿鼻地獄。乘前念佛。至地獄門。即便大聲稱
南無佛。罪人咸聞。一時同聲稱南無佛。地獄猛
火。即時化滅。一切罪人。皆得解脫。（稿字函第三卷）。
法華偈云。 若人散亂心。入於塔廟中。一稱南無
佛。皆已成佛道。 （樹字函第一卷）。
 四方山合王何計  一念檀修自可超 
涅槃經云。佛告波斯匿王。有親信人。從四方來。
各作是言。有四大山。從四方來。欲害人民。當設
何計。王言。世尊。設有此來。無逃避處。唯當專心
持戒布施。我即讚言。善哉。大王。我說四山。即是
眾生生老病死。常來切人。云何不修戒施。王言。
世尊。持戒布施。得何等果。佛告大王。於人天中。
多受快樂。（體字函第九卷）。
 受佛付囑賓頭盧  為世福田檀越供 
珠林云。賓頭盧尊者。受佛教敕。為末法人。作大
福田。有一長者。凡三次如法施設大會。至心敬
請。於氍氀下。遍敷好花驗之。大眾食訖。發視氍
<pb n="25"/>
氀之下。花悉萎黃。懊惱自責不知過所從來。復
請百餘法師。求請所失。懺謝罪過。有一上座告
之。三會請我皆來。以我年老。衣服弊壞。汝自使
奴。門中見遮。我遂強入。被打頭破。右額瘡是。第
二會來。復打。額中瘡是。第三會來。復打。左額瘡
是。汝自為之。何所懊惋。言已不見。長者乃知是
賓頭盧。自爾以來。諸人設福。皆不遮門。精誠感
徹。無不至也。或在上坐。或中下坐。人求其異。終
不可得。坐花不萎。乃知之矣。今見齋家。多不依
法。但逐人情。安置凡俗。全不愛佛。及於聖僧。如
經所說。施主闔家虔誠。預前七日。掃灑佛堂。及
安置聖僧坐處。洗浴潔身。燒上名香。懸繒幡蓋
散眾雜花。手執香爐。盡誠敬仰。奉請三寶。及以
聖僧。十方法界。一切聖凡。受弟子請降屈聖儀。
若是貧家。無好香花。復無安置之處。臨時斟酌。
僧未坐前。先上好處。安置佛座。次聖僧座。敷設
新淨軟物。布綿在上。若施主心重有感。似人坐
處。即知報身來赴。若無相現。但化身來。若是輕
慢。報化俱不至。其坐不得綵畫。錦綺綾羅。金銀
雜飾。及散花置上。雖是羅漢。然共凡僧同受二
百五十別解脫戒。所以不受雜綵金銀等物。若
是諸佛菩薩。大乘之人。非局出家相者。所以得
受種種供養。安聖僧座及以獻食高處安置。尺
六已下。不得作塑形。聖僧在座安置。儻報身自
來。豈可推卻塑像而坐。若有聖僧。錢還入聖僧
用。然燈燒香。冬夏四時。隨宜供養。豈得互用。若
已用者。並須倍還。不還得罪。四分律云。許此處
不得。異處得罪。若是隨家常食。每旦及午供養
三寶。心常不絕。功德無量。（漆字函第二卷）。
 食有四種時非時  果及一切聽不聽 
珠林問。何名。食時。何名過時。荅曰。依四分律云。
謂明相出時。始得食粥（明相未出即是非時）。乃至日中。按
此午時為法。即是食時（僧衹律云。過此午時影一髮一瞬草葉等即是
非時也）。
毗羅三昧經佛說。食有四種。旦天食時。午法食
時。暮畜生食時。夜鬼神食時。佛斷六趣。因令同
三世佛。故日午時。是法食時也。過此已後。同於
下趣。非上食時。故曰非時也。
處處經云。佛言。中後不食。其有五福。一者少婬。
二者少臥。三者得一心。四者無有下風。五者身
得安隱。亦不作病。
優婆塞戒經云。凡所食者。要先施於沙門梵志。
然後自食。當作是念。初下一匙飯時。願斷一切
惡盡。下第二匙時。願修一切善滿。下第三匙時。
願所修善根。回施眾生。普共成佛。
四分律云。一切苦辛鹹甘等。不任為食者。聽非
時。盡形作藥服。
善見論云。一切樹木。及果根莖枝葉等。不任為
食者。並得作盡形藥服。（黎字函第二卷）。
 雖獻一香一佛所  能遍無量無邊方 
三昧海經。佛告阿難。若禮一佛。當作是念。諸佛
心智。無有限礙。我今禮一佛。即禮一切佛。若思
惟一佛。即見一切佛。見一一佛前。有一行者。接
足作禮。皆是己身。若以一華。供養佛時。即當作
想。身諸毛孔。令一毛孔。出無數華雲。運想擬意。
供一切佛。一一佛上。化成華臺。諸佛受之。於十
方界。施作佛事。供養香等。亦復如是。當發是願。
願此華香。滿十方界。供養一切佛。化佛并菩薩。
無數聲聞眾。受此香華雲。以為光明臺。廣於無
邊界。無量作佛事。禮佛若坐禪。起是供養心。常
當發是願。繒蓋幢幡。音樂偈頌。亦作是願。我今
設此少分供具。願此供具。遍供十方一切諸佛。
諸佛受之。於幢幡中。化光明雲。於伎樂中。偈頌
<pb n="26"/>
之中。演好法音。（覆字函第十卷）。
 五事不懈漸加功  十善圓成無上果 
四十二章經云。眾生以十事為善。十事為惡。身
三。口四。意三。身三者。殺。盜。婬。口四者。兩舌。惡罵。
妄言綺語。意三者。嫉恚。癡。不信三尊。以邪為真。
優婆塞。行五事。不懈退。至十事。必得道也（辭字函第
七卷）。
華嚴經云。十善業道。是人天乃至有頂處受生
因。又此上品。十善業道。修入聲聞緣覺菩薩乘。
又上上品。十善業道。成就菩提。（愛字函第五卷）。
 佛尚貫鍼貪少福  人何厭善不勤修 
增一阿含經云。阿那律尊者。以凡常之法。而縫
衣裳。便作是念。得道阿羅漢。誰與我貫鍼。世尊
至而告曰。汝持鍼來。吾為汝貫。阿那律曰。向所
稱說者。謂世間欲求福者。與我貫鍼。世尊告曰。
世間求福之人。無有厭足。無復過我。（如字函第一卷）。
 滴善寄佛祝藏之  經劫還渠終不失 
泥洹經云。佛告阿難。若有眾生。於諸佛所。一發
信心。如是善根。終不敗亡。何況復作諸餘善根。
譬如有人。毛端霑一滴水。持至我所。而作是言。
我以此水寄付瞿曇。莫令風日飄暴乾竭。不令
鳥獸飲之令盡。勿使異水而有和雜。如來即受
彼寄。置恒河中。隨流而去。使不入洄。復無遮礙。
諸鳥獸等。不能飲盡。如是水滴。共大水聚。漸入
大海。毗嵐風起。壞世界時。而來我所言。所寄水
今有無耶。如來知我水滴住處。不雜餘水。不增
不減。平等如故。持還彼人。如是如來。應正遍知。
大智多能。於受寄人中最尊最勝。經於久遠。而
不虧損。此義應知。毛端者。喻心意識。恒河者。喻
生死流。一滴水者。喻一發微少善根。大海者。喻
佛如來。所寄人者。喻彼長者居士等。久遠不虧
者。喻善根不失。（歸字函第三卷）。
 畜生念佛皆成道  蛤兒聞法也生天 
般泥洹經云。若復有人但心念佛。一生敬信。我
說是人。當得涅槃果盡涅槃際。且置人中念佛
功德。若有畜生。於佛世尊。能生念者。我亦說其
善根福報。當得涅槃。（歸字函第二卷）。
經律異相云。迦羅池中。有一蛤兒。聞佛說法。即
從池出。入草根下。是時一牧牛人。見眾圍繞。聽
佛說法。前詣佛所。欲聞法故。以杖刺地。誤著蛤
頭。蛤即命終。生忉利天。尋即思惟。我先為畜。何
因緣故。生此天宮。觀見因於聽法。得此果報。時
蛤天人。即乘宮殿。往至佛所禮謝。佛為說法。得
須阤洹果。（啟字函第八卷）。
<other>布施品</other>
 給孤謀略纔營寺  天界宮成先待渠 
經律異相云。佛大檀越。須達多長者。居舍衛國。
常施孤獨。故曰給孤獨。因往王舍城。護彌長者
家。為男求聘。因見其家。請佛說法。須達本事外
道。忽聞佛法。生歡喜心。接足作禮。而白佛言。我
舍衛國。人多信邪。弟子欲營精舍。請佛往化。願
垂聽許。佛默受請。即遣舍利弗。指授規則。遍處
求踏。唯有衹阤太子一園。廣八十頃。林木鬱茂。
幽靜可居。既得勝地。往白太子。太子戲曰。滿以
金布。便當相與。須達喜曰。此園已屬我矣。太子
對曰。我戲語乎。兩成興諍。時首阤天下為評議。
以太子法。不應妄語。價既已決。不宜中悔。須達
出金。布八十頃。須臾欲滿。尚缺少地。祗陀即語
須達。園地屬卿。樹林屬我。共以上佛。捉繩定基
之際。舍利弗忽笑。須達問其故。荅曰。汝始於此
經營。而六欲天宮殿已成。汝果報也。即借須達
道眼果見。問。舍利弗。是六欲天。何處最樂。舍利
弗言。第四欲天。補處菩薩。常彼說法。須達言。我
<pb n="27"/>
願生此。出言既竟。餘宮悉滅。精舍告成。凡千二
百處。白王遣使。請佛安居。（靈字函第三卷）。
 阿育曩生因施土  厥功後世報為王 
阿育王經云。佛在世時。入王舍城乞食。見二小
兒。一名德勝。二名無勝。弄土而戲。擁以作城。舍
宅倉庫。以土為麨。著於倉中。見佛相好。德勝歡
喜。掬倉中土。名為麨者。奉上世尊。而發願言。使
我將來。蓋於天地。廣設供養。緣是善根。發願功
德。佛般涅槃一百年後。作轉輪王。王閻浮提。（府字
函第一卷）。
又雜阿含經云。阿育王問諸比丘言。誰於佛法
中。行大布施。諸比丘言。給孤獨長者。捨百億千
金。乃大檀越。王亦欲施百億千金。時造八萬四
千寶瓶及諸幡蓋。付諸夜叉。於閻浮提一切國
土。乃至大海起塔。諮耶舍尊者云。欲於一日一
念之中。起八萬四千寶塔。一時俱成。於彼。一一
塔中。復施百千金。復作五歲大會。會有三百千
比丘。用三百億金供養。如是計用九十六億千
金。王後得病。以未滿願。即辦珍寶。送雞雀寺中。
諸臣白太子。庫藏已竭。令典藏者。勿復出與。大
王用之。時王既知索物不得。所食金器。盡送寺
中。太子令斷金器。敕以銀器。王復送寺（銅器亦與）至
用瓦器。時大王只有半箇阿摩勒果在手。悲淚
呼傍臣言。此閻浮提。是我所有。今於財寶。不得
自在。惟此半果。我得自由。令送寺中。研磨為漿。
和石榴羹。供養眾僧。庶得周遍。此是最後檀波
羅蜜。哀憫我故。受納此施。時王復問群臣。誰是
閻浮提王。臣奏。大王是也。王曰。我今以此閻浮
提。施與三寶。隨意用之。而說偈曰。
 今此閻浮提  多有珍寶飾  施與良福田 
 果報自然得  以此施功德  不求天帝釋 
 梵王及人主  世界諸妙樂  如是等果報 
 我悉不用受  以是施功德  疾得成佛道 
 為世所遵仰  成得一切智  世間作善友 
 導師最第一 （川字函第五卷）。
 舉家皆福隨人感  往世同餐施佛來 
五分律云。昔跋提城有長者。名文茶。舉家兒婦。
以至奴婢。皆大福德。長者入倉。空中雨穀。出而
後止。婦取飯器。分布內外。隨取隨滿。兒捉金囊。
瀉出真金。注而不竭。兒婦出米一斛。供家一月。
而亦不盡。其奴耕時。輒成七壟。其婢磨香半兩。
塗家內外。亦不減盡。四方人聞。莫不來觀。及瓶
沙王。與天眷至。果見如是。歎服不已。長者白佛。
我兒婦等。皆云己福。竟是誰力。唯願說之。佛荅。
汝等共有此福。昔王舍城。一織師家。因辟支佛。
持缽乞食。織師令以己飯施之。婦讓夫食。持我
分與兒至奴婢。遞相讓施。辟支佛言。汝等皆已
捨分與我。善心為畢。可共減與。汝食不少。我亦
得足。人減一匙。平滿彼缽。辟支受施。神變而去。
彼等命終。生六欲天。展轉七反。餘福生此。織師
眷屬。今汝等是。（和字函第一卷）。
 兒婦行檀宮殿樂  公姑障施渴飢羸 
譬喻經云。舍衛城東有一婆羅門。大富。其子娶
得事佛家。女。奉五戒。持六齋。常好布施。勸夫行
檀。夫即開解。白其父母。父母大恚。謂破吾家。婦
持錢帛與夫。夫持與守閣婢。婢持與守門奴。奴
送佛寺布施。夫婦誓言。施若有福者。當使天下
人。皆共見之。然後國俗。三月三日。舉國人民。皆
至水上作樂。忽東南角。有一天人。騎一白馬。乘
空而過。眾人仰問。是何神靈。荅曰。問後來者。須
臾復見七寶宮殿。有一玉女。獨坐其上。四大天
神接殿飛行。眾人又問。君何功德。玉女亦令問
後來者。俄而復見。大七寶殿。一夫一女。共坐其
<pb n="28"/>
中。前後妓樂。十二天神。共接其殿。眾人又問。有
何功德。亦荅。問後來者。須臾復見二薜荔鬼（乃餓
鬼之異名）身長三丈。黑瘐醜陋。饑渴苦痛。身中燋然。
各捉大棒更相撾打。眾人又問。荅曰。諸君還聞。
舍衛城東。大富婆羅門否。騎白馬者。是守門奴。
小殿玉女者。是守閤婢。大殿二人。我兒與婦。二
鬼是婆羅門夫婦。前世愚癡。不信正法。今當厄
禍可復柰何。（啟字函第一卷）。
 婢施一金公主貴  貧捨兩錢正后榮 
法苑珠林云。阿育王宮。有一婢使。見王作福。自
剋責言。王先身時。布施如來一掬土故得此富
貴。今日復作。將來轉勝。我先身罪。今日廝下。又
復貧窮。無可修福。將來轉賤。何有出期。思已啼
哭。偶因掃地。得一銅錢。即施眾僧。心生歡喜。不
久病終。託阿育王夫人腹中。為女出世。端正殊
妙。右手常捲。年滿五歲。王抱膝上。摩手取開。有
一金錢。隨取隨生。而無窮盡。須臾之間。金錢滿
藏。王怪所以。往問夜奢羅漢。荅言。此女先是王
婢。掃糞壤中。得一銅錢。布施眾僧。生為王女。報
應如此。又云。耆闍崛山。多有僧住。送供者眾。有
一乞女。作是思惟。彼諸人等。先世修福。此生富
貴。今復重作。未來轉勝。我先不修。此生貧苦。今
若不作。未來轉劇。傷心啼哭。先於糞中。拾得兩
錢。恒常保惜。乞不得時。當用買食。我今捨於不
得食意。即施眾僧。時維那僧。前欲為咒。上座不
聽。自為咒願。復留食與。諸人既見上座與食。皆
減與之。女大歡喜。便得果報。出到樹下。食竟而
臥。施福所感。黃雲覆之。時值國王。喪大夫人。遣
使訪有福德者。至彼樹下。見此貧女。相師占之。
堪為夫人。沐浴更衣。千乘萬騎。迎至王所。王喜
甚重。後念。我今得是福報。緣以兩錢施僧。即白
王言。聽往報恩。便以車載珍寶飲食。詣山布施。
上座即令維那咒願。夫人念言。前施兩錢。上座
為咒。今載珍寶。何不為咒。年少比丘。亦嫌此事。
上座爾時。與夫人言。我佛法中。唯貴善心。不貴
珍寶。夫人先施兩錢之時。善心極勝。今施珍寶。
吾我貢高。是以我今不為咒願。年少比丘。聞已
慚愧。時為說法。夫人眾僧。皆證初果。（啟字函第一卷）。
 三錢布施五里歡  後生伏藏如斯廣 
雜寶藏經云。昔惡生王遊觀林苑。見一金貓。入
西南角。遣人發掘。得一銅盆。盆受三斛。滿中金
錢。漸漸深掘。復獲一盆。次第而得。三重之盆。復
從傍掘。展轉不已。滿五里中。盡得銅盆。滿盛金
錢。如初不異。時王奇怪。即詣尊者。迦旃延所。具
論得錢因緣。欲用得無災患否。尊者荅言。此王
福報。但用無苦。毗婆佛時。有諸比丘。於四衢道。
施大高座。置缽在上。而作是言。世人能於堅牢
藏中。若舉錢財入此藏者。水不能漂。火不能燒。
王不能奪。賊不能劫。有賣薪人。得三文錢。聞此
語已。生歡喜心。捨著缽中。誠心發願。去舍五里。
當還家時步步歡喜。既到其門。向勸化處。至心
復願。然後入舍。爾賣薪人。今王是也。緣施三錢。
世世尊貴。常得如是。三重盆錢。緣五里歡。常滿
五里。有此錢藏。王聞宿緣。歡喜而去。（驚字函第七卷）。
 施一果多劫無病  施一食七反為天 
付法藏經云。毗婆尸佛時。有一比丘。頭痛之患。
薄拘羅尊者。夙為貧人。因持一阿梨勒果施之
病愈。緣施果故。九十一劫。天上人中。享福快樂。
未嘗有病。最後生婆羅門家。其母早亡。父娉後
妻。拘羅年幼。見母作餅。從而索之。後母憎嫉。即
捉。拘羅。擲置鏊上。鏊雖燋熱。不能燒害。母後煮
肉。拘羅復索。母益瞋恚。尋擲釜中。亦不能煮。母
後向河。拘羅逐去。尋擲水中。大魚吞之。遭捕入
<pb n="29"/>
市。遇父買歸。將剖魚腹。拘羅尚活。告父安庠。無
至傷兒。父既見子。喜抱而出。長大出家。得羅漢
果。鏊熱不燋。釜煮不爛。水溺不漂。魚吞不死。刀
割不傷。年百六十無疾。由施病僧一果。（漆字函第二卷）。
達磨顯宗論云。無滅尊者。昔於殊勝福田。因一
施食。異熟從茲七反生三十三天。七生人中。為
轉輪聖帝。最後生在大釋。（自字函第三卷）。
 施一縷成就菩提  施一燈亦得作佛 
寶積經云。旁耆羅私佛在世時。有紡績者。名績。
常紡微線奉施如來。因白佛言。願愍我故。受此
縷線為攝受處。以此善根。於未來世。得成如來
能攝一切。如是日施一縷。滿千五百。由此福故
十五拘胝不墮惡趣。千拘胝反為轉輪王。千拘
胝反作天帝釋。奉覲千拘胝佛。又以香華衣服
之屬。供養如來。從是以後。經一阿企耶劫。出現
於世。證大菩提。號善攝受如來。由施微縷。發心
大故。次第展轉成滿佛法。當知由心。不由於縷。
而說頌曰。 ○行施不求妙色財。亦不願感天人
趣。為求無上勝菩提。施微而獲求大果。 （鳥字函第一卷）。
阿闍世王受決經云。王飯佛已。還於祗洹。王多
然燈。具百斛油。從宮直至精舍。時有貧母常欲
供佛。而無資財。見王作此功德。彌切傷感。乞得
兩錢。至麻油家。就買食膏。當於佛前然之心計。
此膏。不足半夕。乃自誓言。若我後世。得道如佛。
膏當通夕。光明不消。作禮而去。王所然燈。或滅
或盡。雖有人幹。常不周匝。貧母一燈。迥然獨耀。
通霄不滅。膏又不盡。及至明朝。佛告目連。可滅
諸燈。目連乃滅。唯有貧母一燈。三滅不滅。便舉
袈裟扇之益明。乃以神通。引毗嵐風。吹之轉熾。
上照梵天。傍照三千大千世界。佛告目連。止止。
此當來佛之光明功德。非汝威神所滅。此母宿
曾供養百八十億佛已。從前佛受決。務以經法
開化人民。未暇修檀。故今貧窮。無有財寶。後三
十劫功滿作佛。號曰須彌燈光如來。（傷字函第七卷）。
 花奉慈尊蒙記莂  草蓋如來證辟支 
採花違王上佛經云。王敕園監。晨採好花。皆送
入宮。中路遇佛。聞法歡喜。以所持花。悉散佛上。
佛授決曰。汝已供養九十億佛。卻後百四十劫。
汝當作佛。號曰妙華如來。（傷字函第七卷）。
菩薩本行經云。佛在鬱單羅延國。領千二百眾。
行村落間。時天盛熱。路無蔭涼。一牧羊人念言。
三界之師。冒涉盛暑。編草作蓋。用覆佛上。捉隨
佛行。去羊大遠。放蓋擲地。還趣羊邊。佛告阿難。
此人敬心。草蓋覆佛。十三劫中。天上世間。生尊
貴處。常有自然七寶之蓋。而在其上。竟十三劫。
出家為道。成辟支佛。名阿耨婆達。（器字函第＆unrec;卷）。
 採花上佛方途半  偶亡乘善達天中 
譬喻經云。昔有牧羊小兒。因見池生五色蓮花。
採以上佛。未及於寺。遭牛觸殺。生忉利天（啟字函第
四卷）。
 施寺未住雨為壞  蒙佛曾臨福必然 
毗柰耶經云。昔六眾闡阤。化一長者。捨造一寺。
下無水竇。上無泄渠。寺方成已。明日慶讚。佛知
此寺。夜後崩隤。施主大惱。而取命終。敕諸苾芻。
有定力者。於初夜分。往詣闡阤所造寺中。各修
善品。世尊於後夜分。亦往彼寺。起世俗心。諸佛
常法。起世俗心者。帝釋諸天。皆悉知意。而來雲
集。佛為宣說諸法無常。時諸苾芻。與佛俱去。至
後夜時。風雷大雨。水無出處。寺便崩倒。天明施
主詣寺慶讚。作如是念。捨無量財。未曾受用。遂
見崩隤。悶絕于地。少頃蘇醒。佛令難阤告長者
曰。多有施主。奉為如來造立房舍。然佛世尊。竟
不受用。於彼施主。福亦隨生。何況汝寺於初夜
<pb n="30"/>
時有耆宿德苾芻。皆入受用。世尊亦往。諸天來
集。宣說妙法。福利無邊。長者聞已。深生歡喜。（而字
函第十卷）。
又云。房始成時。一新受戒年少比丘戒德清淨。
入此房中。已畢檀越信施之德。若起億數種種
房閤。種種莊嚴。下至金剛地際。高廣嚴飾。猶如
須彌。設若有一淨戒比丘暫時受用。已畢施恩。
何以故。佛於無量劫中。修菩薩行。今得成佛。始
體解波羅提木叉。以授眾生。非世間法。是背離
世俗。向泥洹門。凡房舍臥具。飲食湯藥。是世間
法。非是離世間難得之法。（子字函第七卷）。
 人厭佛乞太頻頻  佛告汝福亦數數 
雜阿含經云。佛於晨朝。入舍衛城。乞食。到突邏
闍婆羅門家。盛滿美飯。以奉世尊。於第二日。及
第三日。復詣乞食。彼婆羅門作念數來。佛知所
念即說偈言。 ○天雨數數降。五穀數數熟。道人
數數乞。檀越數數與。數數生天上。數數受果報。
婦女數懷妊。數數生子息。數數𣪬牛乳。數數得
酥酪。數數受於生。數數消滅盡。數數至於死。數
數悲苦惱。亦復數數嬈。數數埋塚墓。得斷後有
道。則止不數數。若不數數生。亦不數數死。得不
數數憂。亦不數號哭。 時婆羅門。施食奉上。世尊
不受。當以與誰。佛言。我不見沙門婆羅門。若魔
若梵。若食此食。有能如法得消化者。佛復言。此
食宜應置於無蟲水中。無蟲草中。時婆羅門。承
佛教敕。尋置水中。即時熾然。煙燄俱出。滑滑振
聲。婆羅門歎言希有。投佛出家。（息字函第四卷）。
 因兄勸施必獲報  開庫望來何太忙 
布施望即報經云。目連有弟。巨富。兄告之曰。聞
卿慳吝。不好惠施。佛常顯說。惠施之者。獲報無
數。弟既聞之。開藏布施。更新立庫。欲受其報。未
經旬日。財寶竭盡。故藏悉空。新藏無報。向兄曰。
何誤乎。目連曰。止止。無使邪見之士。聞此麤言。
吾今權且示汝微報。以神足力接其弟至第六
天上。彼有宮殿。七寶合成。庫藏盈滿。玉女營從。
數千萬眾。純女無男。弟問目連。是何宮殿。巍巍
乃爾。目連告弟。汝自往問。天女報曰。目連有弟。
大富布施。命終之後。當來生此。作我等夫。其人
聞喜。詣兄懺悔。還於世間。廣施不倦。（丙字函第四卷）。
 ○病僧須肉買俱無  ○斯那割股誠可切 
賢愚因緣經云。昔優婆夷。摩訶斯那。常以四事。
供養佛僧。見病比丘。問欲何食。答言。欲熱肉汁。
市禁屠殺。即使人以金錢等。重尋買俱無。斯那
思惟。往昔菩薩。以一鴿故。猶自割肉。不惜身命。
況佛弟子。而不濟彼。作是念已。即割股肉。合諸
藥草。煮以為臛。送病比丘。食已頓愈。（盤字函第三卷）。
 若飯凡夫百有眾  不如持戒一善人 
四十二章經云。飯百凡人。不如飯一善人。飯千
善人。不如飯持五戒者一人。飯持五戒者萬人。
不如飯一須阤洹。飯須阤洹百萬。不如飯一斯
阤含。飯斯阤含千萬。不如飯一阿那含。飯阿那
含一億。不如飯一阿羅漢。飯阿羅漢十億。不如
飯一辟支佛。飯百億辟支佛。不如以三尊之教。
度其一世二親。教親千億。不如飯一佛。（辭字函第七卷）。
 供養無量百千佛  不如無心一道人 （施有
三法）。
指要錄云。佛為須達。說布施果報。謂多施少報。
少施多報。供養百千白衣。不如供養一淨行。乃
至供養百千諸佛。不如供養一無心道人（溪字函第
四卷）。
法苑云。施有三法。一送食至寺名上。就舍供養
名中。造舍乞施。發心供養名下。（漆字函第二卷）。
 施食獲五無量福  供僧亦七無盡功 
<pb n="31"/>
食施獲五福報經云。佛言。食施有五功德。一曰
施命。二曰施色。三曰施力。四曰施安。五曰施辯。
何謂施命。人不得食。七日壽終。智者能施。則為
施命。其施命者。世世長壽。財富無量。何謂施色。
人不得食。顏色憔悴。智者能施。則為施色。其施
色者。世世端正。人見歡喜。何謂施力。人不得食。
身羸意弱。智者能施。則為施力。其施力者。世世
多力。終無耗減。何謂施安。人不得食。心愁身危。
智者能施。則為施安。其施安者。世世安隱。不遇
災患。何謂施辯。人不能食。困不能言。智者能施。
則為施辯。其施辯者。世世通達。人採法言。是為
五福。食之報也。（漆字函第二卷）。
尊那經云。尊那尊者白佛。無盡功德。還可得否。
佛答。無盡功德。甚深微妙。若人歸心。獲大果報。
乃有七種。若善男子。信心布施。園林池沼。充四
方僧經行游止。此是第一無盡功德。復於彼中。
建立精舍。眾僧安止。此是第二無盡功德。彼精
舍內。布施坐臥之具。所謂床椅氈褥衣被。種種
受用之物。此是第三無盡功德。復施財穀。供養
眾僧。此是第四無盡功德。復於往來眾僧常施
所須之物。此是第五無盡功德。復於病苦者。能
行布施。及看病者。亦行布施。此是第六無盡功
德。乃至雨雪寒冷。能修種種飲食湯藥。衣被鞋
履之屬。供給眾僧。得大安樂。此是第七無盡功
德。若人具足此法。獲大果報。（輦字函）。
 廣施七種梵天福  敬施五人大果功 
佛說福田經云。廣施有七。一者興立佛圖僧房
堂閤。二者園果浴池樹木清涼。三者常施醫藥
療救眾病。四者作堅牢船。濟渡人民。五者安設
橋梁。過度羸弱。六者近道作井。渴乏得飲。七者
造作清廁。施便利處。是為七得梵天福。（漆字函第三卷）。
雜毗曇心論云。施五種人得大果。何以故。父母
長育。生身恩故。施得大果。病者無依。增悲心故。
施得大果。善說法者。示善惡故。施得大果。近佛
地者。積集功德。攝眾生故。施得大果。（華字函第八卷）。
又雜阿含經云。波斯匿王白佛。應施何處當得
大果。佛言。我今問汝。隨意答我。譬如戰鬥集諸
戰士。而有婆羅門子。從東方來。剎利童子。從南
方來。鞞舍童子。從西方來。首阤羅童子。從北方
來。不善兵法。畏憚前敵。如此士夫。王當賞不。王
白佛言。不賞。佛告大王。臨戰鬥時。有婆羅門等
童子。善學武藝。能破巨敵。如此戰士。加重賞不。
王白佛言。重賞。佛告大王。如是沙門婆羅門。遠
離五支。成就五支。建立福田。施此田者。得大福
利。得大果報。何等為捨離五支。謂斷貪欲蓋瞋
恚。睡眠。掉悔。疑蓋。何等為成就五支。謂成就無
學。戒身。定身。慧身。解脫身。解脫知見身。（不字函第二卷）。
 施潘咒福哂其虛  示舌覆面言何妄 
普曜經云。諸婆羅門。因共立制。若與佛食共佛
語者。罰金錢五百。時佛入城乞食。人皆閉門。空
缽而出。有一使女。以破瓦器盛臭潘澱（二音翻殿）出
門棄之。見佛空缽。信心清淨。欲興供養。無由如
願。云此弊食。須者可取。佛知彼意。即受其施。而
說女人。施食。十五劫中。天上人間。受福快樂。不
墮惡道。後得男身。出家學道。成辟支佛。婆羅門
云。佛為食故。妄語如此。不堪臭食。果報爾重。佛
即出舌覆面上至髮際。語婆羅門。汝見經書。頗
有此舌。作妄語不。婆羅門言。如此。舌者。必不妄
言。禮佛悔過。佛為說法。得初道果。即大聲告眾
曰。甘露門開。如何不出。諸婆羅門。迎佛供養。皆
得淨信。（啟字函第一卷）。
壽命童子經偈曰。 日月星辰可墜地。山石從
地可飛空。海水淵深可令枯。佛語決定無虛妄。 
<pb n="32"/>
（營字函第二卷）。
 施少福多誰肯信  種小樹大我何誣 
雜譬喻經云。舍衛城外。有清信女。佛至分衛。飯
著缽中。作禮。佛為咒願。種一生十。種十生百。種
百生千。乃至生萬生億。得見道諦。其夫不信。問
佛。何過甚哉。施一缽飯。得爾多福。復見道諦。佛
言。卿見尼拘類樹高幾許。答。高四十里。歲下數
萬斛實。佛言。汝語何過甚乎。種如纖芥。高四十
里。下萬斛子。答曰。實爾。佛言。地者無知。其報力
爾。何況歡喜。持一缽飯上佛。其福不可稱量。夫
婦心意開解。得須阤洹道。（圖字函）。
 鼠雀有侵依我活  慈悲無害施功深 
優婆塞戒經中云。若復田倉。多有鼠雀犯暴穀
米。但作是念。如是鼠雀。因我得活。念已歡喜。無
觸惱想。當知是人。得無量福。（剋字函第五卷）。
 富貧因乞俱生惱  苦樂良由一念差 
法苑云。有二種人。一則大富。一則貧窮。有乞者
來。如是二人。俱懷苦惱。有財物者。懼其乞索。無
財物者。我當云何得少財物與之。如是二人。憂
苦雖同。果報各異。貧悲念者。生人天中。受無量
樂。富慳貪者。生餓鬼中。受無量苦。（府字函第一卷）。
 貧施富慳由夙習  既富無榮悔施愆 
彌勒所問經云。富人慳惜。貧者能捨。其義云何。
答曰。彼人過去。雖久習慳。忽遇清淨福田。少行
布施。是故願得今身富樂。以習成性。慳猶不捨。
貧能施者。彼人過去。於非福田。無信心故。不至
心故。為名稱故。為求事故。求尊重故。彼人能施。
以是義故。不得富報。習施來故。今猶能捨（傳字函第
三卷）。
雜阿含經云。舍衛城長者。名摩訶南。無有子胤。
遇患命終。家財入官。金銀珍寶數千億萬。不可
稱計。以慳貪故。惜不食噉。所可食者。極為麤澀。
若食羹時。煮薑一把。煮已還取。賣為財用。所可
著者。唯衣麤布。乘朽故車。連綴樹葉。以為傘蓋。
未曾見其修少布施沙門婆羅門。貧窮乞兒。又
復不能供養父母。妻子奴婢。佛言。愚人。非善丈
夫。此摩訶南曩施辟支一飯。不至心施。不自手
施。撩擲而與。後復生悔。由先施食。得生富家。有
悔心故。自然不喜享用。而又往世為錢財故。殺
異母弟。經地獄苦。後報人中錢財七反常沒於
官。摩訶南。施辟支食。受福已盡。入于地獄（息字函第
三卷）。
 ○食不出生非佛子  ○施非隨分豈智人 
大涅槃經云。佛遊聚落。樹下一神。名曰曠野。純
食肉血。日食一人。我為說法。然彼愚癡不受教
道。我即化身為大力鬼。動其宮殿。令不安所。彼
鬼迷悶。我以慈憫。手摩其身。即還坐起。生善信
心。我復本相。為說法要。受不殺戒。彼鬼白言。我
及眷屬。唯仰血肉以自存活。今以戒故。當云何
活。我即答曰。今敕弟子。隨有修行佛法之處。令
施汝食。不能施者。非吾弟子。（一字函第七卷）。
施食偈云。 汝等鬼神眾。我今施汝供。七粒遍十
方。一切鬼神共。 
優婆塞戒經云。若多財寶。有良福田。內無信心。
不能奉施。亦名貧窮。是故智者隨有多少。任力
施與。（剋字函第四卷）。
 愛心擇捨福不廣  棄親著施果尤虧 
法苑云。佛之姨母摩訶波闍波提。佛已出家。手
自紡績。預作一端金色之㲲。積心係想。奉上如
來。佛令持施眾僧。波提重白佛言。自佛出家。心
每思念。故手自作。唯願垂愍。為我受之。佛告之
曰。知母心專欲用施我。然恩愛心。福不弘廣。若
施眾僧。獲報彌多。我知此事。是故相勸。（府字函第一卷）。
<pb n="33"/>
優婆塞戒經云。若惱眷屬。得物以施。是人未來
雖得大報。身當病苦。若先不能供養父母。惱其
妻子。困苦奴婢。而布施者。是假名施。不名義施。
名無憐愍。不知報恩。是人未來。雖得財寶。常失
不集。不能出用。身多病苦。（剋字函第五卷）。
 施有五種為如法  復於五事所不應 
法苑論云。財施有五種。一至心施。二信心施。三
隨時施。四自手施。五如法施。又云。所不應施復
有五事。一非理求財。不以施人。物不淨故。二酒
及毒藥不以施人。亂眾生故。三罝羅機網。不以
施人。惱眾生故。四刀杖弓箭不以施人。害眾生
故。五音樂女色。不以施人。壞淨心故。（府字函第七卷）。
 ○莫謂非理施無益  ○也從惡趣得優游 
大智度論云。若人鞭打拷掠閉繫非理得財。而
布施者。生象馬牛中。雖受畜形負重鞭策羇絆
乘騎。而得好屋好食。為人所重。以人供給。又如
惡人多懷瞋恚。心曲不端。而行布施。當墮龍中。
七寶宮殿妙色好食。又如憍人多慢瞋心布施。
墮金翅鳥中。有如意珠。以為瓔珞。變化萬端種
種所須無不如意。又如宰官之人。枉濫得財。以
用布施。墮鬼神中。作鳩槃茶鬼。種種變化。五塵
自娛。又如多瞋狼戾好嗜酒肉之人而行布施。
墮地夜叉鬼中。常得種種音樂飲食。又如有人
剛暴強梁而能布施。車馬代步。墮虛空夜叉中。
而有大力所至如風。又如有人妒心好諍。能以
房舍臥具衣服飲食布施。生宮觀飛行夜叉中。
種種娛樂。有便身物。若惱前人。強求其物而營
福者。反招其罪。不如淨治內心。得利轉勝。（德字函第
二卷）。
 既我無施宜緘口  遮彼行檀自取殃 
百緣經云。目連入王舍城乞食。見五百餓鬼白
言。尊者。願垂哀愍。語我家中。言我等輩。為長者
子。在自放逸不好布施不信三寶。見諸沙門入
城乞食。既不自施。逆遮他人。言此道人。不自生
活。但仰百姓。今若與者。後日復來。終無厭足。以
是業緣墮餓鬼中。唯願尊者語諸親里。共設大
會。請佛及僧。使脫此身。目連告曰。汝等至會所
不。餓鬼答曰。身如燋柱。腹如太山。咽如細針。髮
如錐刀。肢節洞然。馳走求食。了不能得。設見甘
膳。變成膿血。云何能詣會所。目連如言語其眷
屬。為設會時。入定遍觀。彼諸餓鬼不見。怪其所
以。尋往白佛。佛告目連。彼諸餓鬼。業風吹去。非
汝聲聞所能知見。蒙汝設會。罪垢得除。吾自能
令來至會所。佛為說法。其夜命終。生忉利天。（經字
函第五卷）。
 貧者雖窮應可施  阿誰無線并＆CB21082;塵 
優婆塞戒經云。無財之人。自說無財。是義不然。
何以故。一切水草。人無不有。雖是國主。不必能
施。雖是貧窮。非不能施。何以故。貧窮之人。亦有
食分。食已洗器。棄蕩滌汁。施應食者。亦得福德。
若以塵＆CB21081;施於蟻子。亦得無量福德果報。天下
極貧。誰無塵許麩耶。誰有三日食三揣＆CB21081;命不
全者。是故諸人。應以食半。施於乞者。善男子。極
貧之人。誰有赤裸無衣服者。若有衣服。豈無一
線施人。天下之人。誰貧無身。如其有身。見他作
福。身應往助。亦名施主。亦得福德。（剋字函第四卷）。
 天下至難惟有五  困中能施以推先 
四十二章經云。天下有五難。貧窮布施難。豪貴
學道難。判命不死難。得睹佛經難。生值佛世難。
 不知足雖富而貧  若知足雖貧而富 
四十二章經云。佛告比丘。若欲脫諸苦惱。當觀
知足。知足之法。即是富樂安隱之處。知足之人。
雖臥地上。猶為安樂。不知足者。雖處天堂。亦不
<pb n="34"/>
稱意。不知足者。雖富而貧。知足之人。雖貧而富。
不知足者。常為五欲所牽。為知足者之所憐愍。
（辭字函）。
 財屬五家非我物  慳不散施後生貧 
寶積經云。善安大梵天王太子。語父母曰。金銀
琉璃。水精硨磲。碼瑙明珠。寧可藏乎。欲濟貧乏。
況一切財業。非是真寶。水火盜賊縣官惡子。五
家有分耳。父母言。善。如子所志。便取廣施（師字函第
四卷）。
優婆塞戒經云。若人得財。貪惜不施。當知即是
未來世中。貧窮種子。（剋字函第五卷）。
 親與非親應等惠  捨并不捨豈常存 
寶積經云。在家菩薩。於自子所。不應極愛。若於
子所。生於極愛。非他人所。則為自毀。應以三法
而自訶責。何等為三。菩提道。是平等之心。非不
平等心。菩提道。是正行所得。非邪行得。菩提道。
是無異行得。非離行得。復次應訶己心。於自子
所生怨家想。惡知識想。非善知識想。違逆佛智
平等之慈。害我善根。彼應隨處自調於心。如愛
其子。一切亦然。如愛自身。一切亦然。應修是觀。
我異處來。子異處來。何以故。一切眾生曾為我
子。我亦是彼諸眾生子。終不生念我子彼非。何
以故。去至六趣。而復為怨。或復為子。我其當作
等親非親。我以何故。於其所親倍生愛與。於非
親所。一切不與。若我生於愛不愛心。不能趣法。
何以故。不等之行。至不等處。行平等行。至於等
處。我不應行是不等行。我學等心。與諸眾生至
一切智。又云。在家菩薩乞者來求。隨所施財。應
至心念。我所施財。及不施財。但當散滅。不滿所
願。必當歸死。我不捨財。財當捨我。我今當捨。令
作堅財。然後乃死。捨此財已。死時無恨。（始字函第二卷）。
 獨輸牧女最先供  復羨純陀末後餐 
釋迦譜云。佛成道時。林外有一牧牛女人難阤
波羅。時淨居天來下勸言。太子今者。在於林中。
汝可供養。女人聞已心大歡喜。于時地中。自然
而生千葉蓮華。華上有乳。女人見此。生奇特心。
即取乳糜至太子所。頭面禮足而以奉上。太子
即便受彼女施而咒願之。今所施食欲令食者
得充氣力。能使施家安樂無病。終保年壽智慧
具足。太子復言。為我成熟一切眾生。故受此食。
即受食之身體光悅堪受菩提。（彩字函第三卷）。
經律異相云。佛臨入滅。有拘尸城。工巧之子。名
曰純陀。泣告世尊。我等從今無主無救。貧窮孤
困。欲從如來求將來食。唯願哀受我等微供。然
後涅槃。佛言。我今為汝斷除貧窮。以無上法雨
雨汝身田。令生法芽。令汝具足檀波羅蜜。純陀
號哭。復白大眾。同共禮勸。佛莫涅槃。佛告純陀。
諸佛法爾。有為亦然。速辦所施。不宜久停。是時
天人皆來奉供。佛悉不受。大眾唱言。善哉純陀
成就大福。我等供具則為唐捐。世尊欲滿眾望。
一一毛孔化無量佛。一一諸佛各有無量諸比
丘僧。悉皆受供。釋迦如來自受純陀所奉設者。
食滿八斛。以佛神力。皆悉充足一切大眾（靈字函第
四卷）。
 薩埵投身憂虎餓  達王割肉貿鷹饑 
金光明經云。曩世有王摩訶羅阤。生三太子。長
子名曰。摩訶波那羅。次子名曰。摩訶提婆。小子
名曰。摩訶薩埵。出遊林野。見有一虎。適產七日。
而有七子。周匝圍繞。饑餓欲絕。第一王子。怪其
饑逼。必還噉子。第三王子問言。此虎所食何物。
第一王子報言。此虎食新肉血。第三子言。君等
誰能與此虎食。第二子言。此虎饑困。餘命無幾。
不容餘處為其求食。設餘求者。命必不濟。誰能
<pb n="35"/>
為此不惜身命。第三王子。作是念言。我從昔來。
多棄是身。都無利益。復觀是身。如水上沫。多諸
蟲戶。不淨可惡。我今捨離。以求寂滅無上法身。
慮兄遮難。同還中路。薩埵潛身。復至虎所。作是
誓言。我今為利一切眾生。求於菩提。捨難捨故。
臥餓虎前。虎無能為。求刀不及。即以乾竹。刺頸
出血。於高山上。投身虎前。于時大地六種震動。
是虎即舐王子身血。噉食其肉。唯留餘骨。二兄
見地大動。疑弟捨身。共復虎前。果見如此。佛言。
爾時薩埵。今我身是。大王羅阤。今頭檀是。王妃
夫人。今摩耶是。第一王子。今彌勒是。第二王子。
今調達是。虎瞿夷是。虎七子者。今五比丘。及舍
利弗。目揵連是。
度無極經云。昔薩婆達王。普施眾生。恣其所索。
天恐奪位往而試之。帝釋即現。命邊王曰。薩婆
達王。慈潤滂沛。福德巍巍。懼奪吾位。即化為鷹。
邊王作鴿。趣王足下。恐怖告曰。哀哉大王。吾命
窮矣。王曰。莫恐。吾今活汝。鷹尋後至。云鴿此來。
鴿是吾食。願王見還。王曰。鴿來逃命。終始無違。
苟欲得肉。即當相與。鷹曰。唯願得鴿。不用餘肉。
王曰。以何等物。令汝置鴿。歡喜而去。鷹曰。若王
慈惠。憫眾生者。割王肥肉。而以易鴿。吾當欣受。
王乃大喜。自割髀肉。對鴿稱之。令與鴿等。鴿之
愈重。割身肉盡。故未能敵。瘡痛無量。王以慈忍。
又命近臣曰。殺我稱髓。令與鴿等。吾奉佛戒。濟
眾危厄。雖有眾惱。由如微風。焉能動太山耶。鷹
復本身。稽首問曰。大王何志。苦惱若茲。曰。吾不
志天帝釋。及飛行皇帝。吾觀眾生。沒于盲冥。誓
願求佛。救度彼眾。帝釋驚曰。我謂大王欲奪吾
位。是以相試。王曰。使我身瘡瘳復如舊。志常布
施。天藥傅之。瘡痍頓愈。稽首繞王三匝。歡喜而
去。（靈字函第十卷）。
 竭析全軀書一偈  求聞半偈捨全軀 
智度論云。釋迦文佛。為菩薩時。名曰樂法。時世
無佛。不聞法語。四方勤求。了不能得。爾時有魔
變作婆羅門語。我有佛所說一偈。汝能以皮為
紙。以骨為筆。以血為墨。書寫此偈。當以與汝。樂
法念言。喪身無數。不得是利。即自剝皮曝之令
乾。欲書其偈。魔便滅身。佛知至心。即從下方涌
出。為說深法。得無生忍。（立字函第九卷）。
涅槃經云。過去佛日未出。我於爾時。作婆羅門。
修菩薩行。遍求經典。不聞名字。雪山坐禪。精修
苦行。釋提桓因。變作羅剎。形甚可畏。唱過去佛
所說半偈。 諸行無常。是生滅法。 說已便住。是苦
行者。聞此半偈。心生歡喜。四顧無人。唯見羅剎。
而作是語。適所聞偈啟悟我心。羅剎說耶。或非
說耶。他答我言。我不食來。已經多日。饑渴所迫。
心亂謬語。非我本心之所知也。我復語之。汝所
說者。義猶未備。若能為我說是偈竟。我當終身
為汝弟子。羅剎答曰。汝但念法不念我饑。實不
能說。我即問言。所食何物。答。所食者。唯人暖肉。
及所飲者。唯人熱血。我語。但為全舉是偈。當以
身施。羅剎答言。誰當信汝。為八字故。棄所愛身。
我即答言。捨不堅身。得金剛身。諸佛菩薩能證
是事。羅剎即說。生滅滅已寂滅為樂語。汝已聞
具足偈義。當施我身。時我踊躍。若石若樹。處處
寫已。即上高木。自投而下。羅剎復還帝釋之身。
接我置地。以是因緣。超十二劫。在彌勒前。成就
菩提。（一字函第四卷）。
 施雖多而獲福少  施雖少而獲福多 
菩薩本行經上云。賢者須達。居家貧窮。至信道
德。往佛聽法。佛問。在家之士。當行布施。不布施
也。須達白佛。當行布施。多施耶。少施耶。以好意
<pb n="36"/>
施耶。不好意施耶。佛言。所施雖多。而獲報少。所
施雖少。而獲報多。何謂施多而獲報少。雖多布
施。而無至心。無恭敬心。不大歡喜。貢高自大。所
施之人。信邪倒見。非是正見。不得快士。所施雖
多。而獲報少。猶如耕田。薄地之中。下種雖多。收
實甚少。何謂施少而獲大福。所施雖少。歡喜心
與。清淨心與。恭敬心與。不望報。與所施之人。復
得快士。佛及辟支。沙門四道。應正見者。所施雖
少。獲報弘大。猶如良田。所種雖少。收實甚多。（器字
函）。
又般若經云。何多行布施。攝受少福。少行布施
攝受多福。若諸菩薩。雖經殑伽沙劫。恒捨無量
珍財。施諸有情。亦不回向無上菩提。願與有情。
皆同證得一切智智。如是菩薩。多行布施。攝受
少福。若諸菩薩。雖經少時。施有情類。少分財物。
而能回向無上菩提。如是菩薩。行少布施。攝受
多福。（珍字函第九卷）。
 論其先苦而後樂  復有先樂而後苦 
增一阿含經云。比丘問佛。以何因緣。先苦後樂。
先樂後苦。先苦後苦。先樂後樂。佛答。若人百歲
之中。作諸功德。或百歲中。造諸惡業。彼於異時。
或冬受樂。或夏受苦。如少時作福。長時作罪。後
生之時。少時受福。長時受罪。若少時作罪。長時
作福。後生之時。少時受苦。長時受樂。若復少長
常作功德。分檀布施。彼於後生。先後皆樂。又云。
若有人生卑賤之家。然無邪見。以知昔日施德
之報。感得富貴。不作施德。恒值貧賤。能改所作。
後生饒富。是謂先苦後樂。或有人生豪族之家。
然彼邪見。與邊見相應。後生地獄。若得為人。在
貧賤家。是謂先樂後苦。或人先生貧賤之家。然
懷邪見與邊見。後生地獄。若貧賤家。是謂先苦
後苦。或人先生富貴之家。敬重三尊。恒行惠施。
後生人天。恒受富貴。是謂先樂後樂。（馨字函第一卷）。
 或有身樂心不樂  或復心樂身不樂 
增一阿含經云。或有人身樂。心不樂。或有人心
樂。身不樂。或身心俱樂。或身心俱不樂。若作福
凡夫。於四事中。衣服飲食。臥具醫藥。無所乏短。
但不免三惡道苦。是謂身樂心不樂。若阿羅漢。
不作功德。於四事供養之中。不能自辦。但免三
惡道苦。是謂心樂身不樂。若凡夫人。不作功德。
不得四事供養。復不免三惡道苦。是謂身心俱
不樂。若作功德阿羅漢。四事供養。無所短乏。復
免三惡道苦。是謂身心俱樂。（馨字函第一卷）。
 或施有果而無用  或施有用而無果 
彌勒所問論云。布施果。有四種。一有果無用。二
有用無果。三有果有用。四無果無用。初有果無
用者。謂不至心施。不自手施。輕心布施。彼如是
施。雖得果報。不能受用。如舍衛天主。雖得種種
珍寶。不能受用。二有用無果者。謂自不施。見他
行施。起隨喜心。以是義故。雖得受用。而自無果。
如天子物。一切沙門婆羅門等。雖得受用。而自
無果。又如轉輪聖王四兵。雖得衣食而不得果。
三有果有用者。謂至心施。不輕心施。如樹提伽
諸長者等。四無果無用者。謂布施已因即滅盡。
或為出世聖道障故。猶如遠離煩惱聖人（傳字函第
四卷）。
 ○未離欲施生人天  ○能起悲心成佛道 
智度論云。未離欲布施。生人中富貴。及六欲天
中。若離欲心布施。生梵世天上。乃至廣果天。若
離色心布施。生無色天中。離三界布施。為涅槃
故。得聲聞道。布施時。惡厭憒鬧。好樂閑靜。喜深
智慧。得辟支佛。布施之時。起大悲心。欲度一切。
得成佛道。（名字函第三卷）。
<pb n="37"/>
 受者因物以為惡  施人推憫有何愆 
文殊所問經下云。佛告文殊。如有一人日日施
食。有人來乞。因得食故。劫盜他財。是誰得罪。文
殊白佛。非施主得罪。施主唯有施意不令作盜。
佛答。如是如是。（墨字函）。
 但知不等為平等  那識將兒付與兒 
文殊所問經下云。文殊白佛。菩薩能以妻子布
施。如醜婆羅門。聞須達拏太子好施。不逆人意。
就求二子。以為僕使。歡喜施之。子拒不隨。被婆
羅門鞭縛將去。何無平等慈心。佛告文殊。如人
有兩兒。以其小兒。施於大兒。此父母。是平等心
否。大兒打拍小兒遂死。誰當得罪。文殊白佛言。
世尊。父母等心。無有罪過。大兒自得此罪。我於
眾生。常平等心。如羅睺羅可愛可念。提婆達多。
亦可愛可念。是故菩薩無有罪過。（墨字函）。
 供養在心不在事  ○施先論心後論田 
智度論。問曰。菩薩若以一食供養一佛及僧。尚
是難事。何況十方諸佛及僧。答曰。供養在心。不
在事也。若菩薩以一食。大心供養十方佛僧。不
以遠近為礙。是故諸佛。皆見皆受。問曰。諸佛有
一切智。故皆見皆受。僧無一切智。云何得見得
受。答曰。僧雖不見不知。而其供養。施者獲福。譬
如有人。遣使供養彼人。彼雖不得。而此人已獲
施福。如慈心三昧。於眾生雖無所施。而行者功
福無量。（名字函第二卷）。
又問曰。菩薩遇得。便以供養。何以隨意求索。答
曰。福德從心。於所愛重持用供養。得福增多。如
阿育王因地小兒時。以所重土持用奉佛。得閻
浮提王。若大人雖以多土施佛。而無所得。非所
重故。有人偏貴重華。以其所貴。持供養佛。得福
增多。乃至隨宜。寒衣熱扇。亦復如是。（建字函第十卷）。
宗鏡云。如舍利弗。以一缽飯上佛。佛即回施狗。
而問舍利弗。汝以飯施我。我以飯施狗。誰得福
多。舍利弗言。如我解佛法義。佛施狗得福多。舍
利弗者。於一切人中。智慧最上。而佛福田最為
第一。不如佛施狗惡田得福極多。以是故知。大
福從心生。不在田也。如舍利弗千萬億倍。不及
佛心。問曰。如汝說福田妙。故得福多。而舍利弗
施佛。不得大福。答曰。良田雖復得福多。而不如
心。所以者何。心為內主。田是外事。菩薩本緣經
偈云。若行惠施時。福田雖不淨。能生廣大心。果
報無有量。故知福從心生。不因田出。別請五百
阿羅漢。不如依次一凡僧。何者。以平等心福勝。
取捨心福微。則勝劣由心。豈在田乎。施法既爾。
六度萬行亦然。（車字函第四卷）。
 施雖悲田勝敬田  君但心等其福等 
諸經要集。問。若施聖人。得福多者。云何經說。智
人行施。不簡福田。答。今釋此意。義有多途。明能
施之人。有愚智之別。所施之境。有悲敬之殊。悲
是貧苦。敬是三寶。悲是田劣而心勝。敬是田勝
而心劣。若取心勝施佛。則不如施貧。故有諸眾
生。見他聚集。作諸福業。但求名聞。傾家財物。以
用布施。及見貧窮孤獨呵罵驅出。不濟一毫。如
此眾生。名為顛倒作善。癡狂禍福。甚可憐憫。用
財甚多。獲福甚少。善男子。我於一時。告諸大眾。
若人捨阿僧祗身。供養十方諸佛。菩薩聲聞。不
如有人施畜生一口飲食。其福勝彼百千萬億。
乃至施與蟻等。悲田最勝。如舍利弗。一飯上佛。
佛回施狗。若據敬法重人。敬田即勝。故。又經云。
若施畜生。得百倍報。乃至須阤洹。得無量報。羅
漢辟支尚不如佛。況餘類也。若據平等而行施
者。無問悲敬等心而施。得福弘廣。故維摩經云。
分作二分。一分施佛難勝如來。一分與城中最
<pb n="38"/>
下乞人。福田無二也。（對字函第十卷）。
 施藏無盡分十門  此義相對復五種 
華嚴經云。十無盡藏中。第六施藏。而有十種。謂
分減施。竭盡施。內施。外施。內外施。一切施。過去
施。未來施。現在施。究竟施。分減施者。謂菩薩
好行惠施。若得美食。不專自受。要與眾生。然後
方食。凡所受物。悉亦如是。若自食時。念我身中
有八萬戶蟲。我身充樂。彼亦充樂。我身饑苦。彼
亦饑苦。我受此食。願令眾生普得充飽。為施彼
故。而自食之。竭盡施者。謂菩薩資生之具。有
人來言。悉當與我。菩薩念。自無始。以饑餓故。喪
身無數。未嘗毫許饒益眾生。而獲善利。我今當
同往昔捨命。隨其所有一切皆施。饒益於彼。盡
命無吝。內施者。謂菩薩受輪王位。有人白言。
重病將死。若得王身手足頭目。我必存活。菩薩
念言。身後必死無一利益。念已施之。外施者。
謂菩薩受輪王位。有人言。貧。願求其位。菩薩念
言。榮盛必衰。至於衰時。不能饒益。我今隨彼充
滿其意。內外施。謂菩薩處輪王位。有人白言。
王處已久。願捨與我。及王為我臣僕。菩薩念言。
身及王位。悉是無常。當以不堅。而求堅法。即便
施之。乃至以身恭勤作役。一切施。謂菩薩處
輪王位時。有貧人。而乞國土。或髓腦或妻子。菩
薩念言。一切恩愛。會當離別。以此皆施。過去
施。謂菩薩聞過去諸佛菩薩。所有功德。聞已不
著。了達非有。但為教化取著眾生。成熟佛法。而
為演說。復觀過去諸法。十方推求。都不可得。畢
竟皆捨。未來施。謂聞未來佛之所修行。了達
非有。不取於相。不別樂生諸佛國土。亦不生厭。
不以善根回向於彼。亦不於彼而退善根。但欲
因彼境界。攝取眾生。成熟佛法。然此法者。非有
處所。非無處所。非內非外。非近非遠。復作是念。
若法非有。不可不捨。現在施。謂菩薩聞諸天
王。乃至二乘。具足功德。聞已心不迷沒。但觀諸
行。如夢不實。無有貪著。為令眾生。捨離惡趣。修
菩薩道。成就佛法。而為開演。究竟施。謂菩薩
假有眾生。諸根殘缺。告言方便。捨己所有。令我
具足。菩薩觀身。臭穢不淨。云何戀著。應以捨彼。
經僧祗劫諸根不具。亦不悔惜。復念。此身危脆
不堅。我今云何而生戀著。應以施彼。充滿其願。
（章字函第一卷）。
諸經要集云。布施五種相對。謂田財對。輕重對。
空有對。多少對。染淨對。對復有四。第一田財
相對。一田勝財劣。如童子施土與佛。二財勝田
劣。如將珍寶施貧人等。三田財俱勝。如將寶施
佛。四田財俱劣。如將草施畜等。第二輕重相
對。一心重（財輕。如貧女將一氈施大眾得福弘多。
二財重心輕。如王夫人心慢多將寶物施眾僧。
得福尟少（三四類前可知）。第三空有相對。一心空不
空境。如雖學空觀照。惜財不施。還得貧報。二空
境不空心。知其財施。得富弘多。樂捨得福（三四類前
可知）。第四多少相對。法句喻經云。施有四事。一
施多。得福少者。如愚癡之人。祭祀費用。無有福
慧。是為施多得福少。二施少。得福多者。如以慈
心供道德人。精進學誦。此施雖少。其福彌大。是
為施少得福多。三施少得福少者。慳貪惡意施
邪見人。俱兩愚癡。是謂施少得福亦少。四施多。
得福多者。若有覺世無常。建立塔寺。供養三尊。
福如大河流入于海。世世不斷。是為施多。其報
亦多。第五染淨相對。一施者清淨。受者不淨。
二施者不淨。受者清淨。三施受俱淨。四施受俱
不淨。且解一句。餘三可知。何等。三俱清淨者。如
寶積佛。寄華奉上釋迦文佛。（對字函第十卷）。
<pb n="39"/>
 大施三輪清淨空  一檀具六波羅蜜 
般若經云。舍利子問善現言。云何修檀波羅蜜
多。答有二種。一者世間。二出世間。善現答言。若
菩薩為大施主。能施沙門婆羅門。孤露乞者。隨
其所須。悉皆施與。若復有求妻子王位頭目髓
腦。內外之家。並皆施與。雖作是施。而有所依。謂
作是念。我施彼受。以有所得。而為方便。與諸有
情。同共回向阿耨菩提。復作是念。我持此福施
諸有情。令得此世他世安樂。乃至證得無餘涅
槃。彼著三輪。而行布施。一者自想。二者他想。三
者施想。由著此三輪而行施故。名世間布施波
羅蜜多。何緣此施。名為世間。以與世間同共行
故。舍利子言。云何出世間布施。波羅蜜多。善現
答言。若菩薩行布施時。三輪清淨。一者不執我
為施者。二者不執彼為受者。三者不著施及施
果。是為菩薩行布施時。三輪清淨。舍利子。若菩
薩以大悲為首。所修施福。普施有情。於諸有情。
都無所得。雖與有情同共回向阿耨菩提。而於
其中。不見少相。由都無所執。而行施。故。名出世
間布施波羅蜜多。何緣此施。名出世間。不與世
間同共行故。能超越出世間法故。乃至持戒安
忍精進靜慮。般若五波羅蜜中。唯出世間三輪
清淨。一者不執我能修。二者不執所為有情。三
者不著其果。餘義與施皆同。（恭字函第五卷）。
又金剛般若云。菩薩於法應無所住。行於布施。
所謂不住色布施。不住聲香味觸法布施。菩薩
應如是布施。不住於相。何以故。若菩薩不住相
布施。其福德不可思量。須菩提。於意云何。東方
虛空可思量不。不也世尊。須菩提。南西北方。四
維上下。虛空可思量不。不也世尊。須菩提。菩薩
無住相布施。福德亦復如是。不可思量。須菩提。
菩薩但應如所教住。頌曰。 若論無相施。功德
極難量。行悲濟貧乏。果報不須望。凡夫情行劣。
初且略稱揚。欲知檀狀貌。如空遍十方。 
智度論云。一念中能行六波羅蜜多。謂布施時。
如法捨財。是檀波羅蜜。安住大善道中布施。不
向二乘。是尸波羅蜜。慳等煩惱。及魔等來。不能
動心。是羼提波羅蜜。布施不息。是精進波羅蜜。
攝心不散。無疑無悔。是禪波羅蜜。與者受者。乃
至財物。俱不可得。是般若波羅蜜。（正字函第一卷）。
 ○先讚彼施使破慳  ○後毀此檀令勿著 
大乘論曰。譬如如來。先為一人讚歎布施。後還
毀。呰。釋曰。有眾生。如來先為讚歎布施功德。後
時或毀此施。何以故。若人於財物。有慳吝心。為
除此心。故先為讚歎布施。若人已樂行施。施是
下品善根。如來復毀此施。令彼渴仰其餘勝行。
若不由此意。讚而又毀。則成相違。由有此意。故
一施中。雖是讚毀。違而不違。（與字函第六卷）。
 ○財施輪回非解脫  ○法檀出世永逍遙 
未曾有經云。帝釋問野干曰。施食施法。有何功
德。答曰。布施飲食。濟一日之命。施珍寶財物。濟
一世之乏。增益繫縳。說法教化。名為法施。能令
眾生。出世間道。（奄字函）。
大丈夫論云。財施者。人道中有。法施者。大悲中
有。財施者。除眾生身苦。法施者。除眾生心苦。財
施者。為其作無盡錢財。法施者。為能無盡智。財
施者。為得身樂。法施者。為得心樂。財施者。為眾
生所愛。法施者。以為世間所敬。財施者。為愚人
所愛。法施者。為智者所愛。財施者。能與現樂。法
施者。能與涅槃之樂。（盡字函第九卷）。
法苑云。比丘比丘尼。優婆塞優婆夷。能教化人
具足施戒多聞智慧。若以紙墨。令人書寫。若自
書寫如來正典。然後施人。令得讀誦。是名法施。
<pb n="40"/>
如是施者。未來天上。得好上色。何以故。眾生聞
法。斷除瞋心。以是因緣。未來世中。得成上色。眾
生聞法。慈心不殺。以是因緣。未來世中。得壽命
長。眾生聞法。不盜他財。以是因緣。未來世中。多
饒財寶。眾生聞法。開心樂施。以是因緣。未來世
中。身得大力。眾生聞法。離諸放逸。以是因緣。未
來世中。身得安樂。眾生聞法。除愚癡心。以是因
緣。未來世中。得無礙辯。眾生聞法。信心無疑。以
是因緣。未來世中。信心明了。故知法施殊勝過
於財施。（經字函第十卷）。
又偈云。 百千世界中。滿中真金施。不如一法施。
隨順令修行。 （隸字函第七卷）。
又金剛經偈云。 寶滿三千界。齎持作福田。唯成
有漏業。終不離人天。持經取四句。與聖作良緣。
欲入無為海。須乘般若船。 
 行世間檀心顛倒  出世間施聖稱揚 
智度論云。出世間檀清淨。不雜諸垢。智慧和合。
是聖人所稱譽。世間檀不清淨。雜諸結使。顛倒
心著。是聖人所不稱譽。問曰。云何名檀。答曰。布
施心相應善思。是名為檀。又云。有信有福田。有
財物。三事和合時。心生捨法能破慳貪。是名為
檀。檀有種種利益。檀為寶藏。常隨逐人。檀為破
苦。能與人樂。檀為善御。開示天道。檀為善府。攝
諸善人。檀為安隱。臨終不怖。檀為集樂。能破苦
賊。檀為大將。能伏慳敵。檀為妙果。人天所愛。檀
為淨道。聖賢所由。富貴安樂之林藪。得道涅槃
之津梁。（德字函第一卷）。
又云。檀有三種。一者財施。二者法施。三者無畏
施。持戒自檢。不侵一切眾生財物。是行財施。能
種種說法。令其開悟。名為法施。眾生畏死。持戒
不害。名無畏施。（德字函第四卷）。
 聲聞雖施終此岸  菩薩行檀始那邊 
智度論。問曰。阿羅漢。辟支佛。亦能到彼岸。何以
不名波羅蜜。答曰。羅漢辟支度彼岸。與佛度彼
岸。名同而實異。彼以生死為此岸。涅槃為彼岸。
而不能度檀之彼岸。所以者何。不能以一切物。
一切時。一切種布施。設能布施。亦無大心。或以
無記心。或有漏善心。或無漏心施。無大悲心。不
能為一切眾生施。菩薩施者。知布施不生不滅。
無漏無為。如涅槃相。為一切眾生故。是名檀波
羅蜜。（德字函第二卷）。
法苑云。云何布施。得到彼岸。不得彼岸。答曰。如
舍利弗。六十劫中。行菩薩道。欲度彼岸。時有人
來。就乞其眼。舍利弗言。眼無所任。何以索之。若
須我身。及財物者。當以相與。答言。不須。唯欲得
眼。尒時舍利弗。出一眼與之。乞者得眼。於舍利
弗前。嗅之嫌臭。唾而棄地。又以腳踏。舍利弗思
惟。眼實無用。而強索之。如此人輩。不可度也。不
如自調。早度生死。於菩薩道。退回小乘。是名不
到彼岸。（府字函第一卷）。
 迷心利己墮聲聞  達法利他超菩薩 
智度論云。不為眾生。亦不為知諸法實相故施。
但求脫生老病死。是為聲聞檀。為一切眾生故
施。亦為知諸法實相故。是為諸佛菩薩檀。於諸
功德。不能具足。但欲少許分。是為聲聞檀。一切
功德。欲具滿足。是為諸佛菩薩檀。畏老病死故
施。是為聲聞檀。為助佛道。為化眾生。不畏老病
死。是為諸佛菩薩檀。（德字函第二卷）。
 不惟布施能生福  元來慳吝也招殃 
正法念處經云。不施資財。不以法施。不施無畏。
常懷慳嫉。以是因緣生餓鬼中。（初字函第六卷）。
 施法雖是善因緣  為財翻招惡果報 （法施
分三品）。
<pb n="41"/>
諸經要集云。為財物故與人說法。不以悲心利
益眾生。而取財物。或用飲酒。或與女人共飲共
食。如伎兒法。自賣求財。如是法施。其果甚少。生
於天上。作智慧鳥。能說偈頌。是名下品法施。為
名聞故。為勝餘法師故。為人說法。得報亦少。生
於天中。受中異報。或生人中。是名中品法施。以
清淨心。為欲增長眾生智慧。及邪見者。令住正
法。不為財利。如是法施。自利利人。無上最勝。乃
至涅槃。其福不盡。是名上品法施。又云。若慳吝
法。障他慧明。由是常生邊地。無佛法處。此則不
如賣法他人。反勝過此。（悵字函第二卷）。
 修慧無福乾慧貧  修福無慧癡福濁 
經律異相云。迦葉佛時。兄弟二人。共為沙門。兄
持戒坐禪。一心求道。而不布施。弟乃修福。而常
破戒。後報生中。兄雖為人。從釋迦出家。得阿羅
漢。衣常不充。食常不飽。弟生象中。能卻怨敵。國
王所愛。金銀珍寶。瓔珞其身。封數百戶邑。以供
給之。時兄比丘值世大歉。遊行七日。乞食不得。
末後得少麤食。知象是前世弟。而語之曰。我昔
與汝。俱有罪也。象識宿命。憂愁不食。王問。有人
犯此象不。答曰。唯一沙門。來至象邊便去。王覓
沙門問之。對以前因。王意乃悟。（丙字函第七卷）。
 財法二施始成功  福慧兩全方作佛 
法苑云。前五度譬同盲人。第六般若事同有目。
若不得般若開道。前五便墮惡道。不成出世。若
聞法施。過於財施。愚人不解。即便秘財。唯樂讀
經。若行此法。不如有人解心布施一錢。勝如迷
心讀經百千萬卷。是故如來設教意存解行（解即
慧行即福）。唯解無行。解即便虛。唯行無解。行即便孤。
要具解行。方到彼岸。復次唯解無行。如人有目
無足不。能遠涉。唯行無解。如人有足無目。不能
見道。是故要須解行雙行。方成佛果。（經字函第十卷）。

大藏一覽卷第二（終）

<sarticle><article>大藏一覽第三卷</article></sarticle>
寧德優婆塞陳　實謹編
秀水居士姚舜漁重緝
第四善惡門之餘姚中啟校
<other>持戒品</other>
 菩薩大乘三聚品  梵網十重四八輕 
<other>受菩薩三聚威儀</other>
<other>第一開導</other>
原夫戒者。梵語波羅提木叉。為一切之師。過去
諸佛。因之成道。現在菩薩。以之度生。未來行人。
由之解脫。經云。戒如平地。萬善從生。戒如良醫。
能療眾疾。戒如明珠。能破昏暗。戒如船筏。能渡
苦海。戒如瓔珞。莊嚴法身。有罪者當懺悔。不懺
者。罪益深。一失人身。萬劫不復。今日雖安。明朝
難保。宜持戒法。速度死生。求佛為師。殷勤三請。
<other>第二請師</other>
弟子（某甲）等一心奉請　釋迦如來。為作和尚。我
依和尚故。得受菩薩戒。慈愍故。（三請）。弟子（某甲）等
一心奉請　文殊師。為羯磨阿闍梨。　彌勒菩
薩。為教授師。　一切如來。為作尊證。　一切菩
薩摩訶薩。為同學等侶（並三請。詞句同前）。戒師自言。仰
啟十方一切佛。及諸菩薩僧。此諸佛子。求比丘。
（某甲）欲從諸佛菩薩。乞受菩薩三聚戒。此諸佛子
能生深信。惟願三寶慈愍故。施與菩薩三聚戒
（三說）。
<other>第三歸依三寶</other>
弟子（某甲）等。願從今日。盡未來際。歸依佛。兩足尊。
歸依法。離欲尊。歸依僧。眾中尊。（三說）。弟子（某甲）等。願
<pb n="42"/>
從今身。盡未來際。歸依佛竟。歸依法竟。歸依僧
竟。（三說）。從今已往。稱佛為師。更不歸餘邪魔外道。
惟願三寶慈悲攝受。哀愍故。（三說）。
<other>○第四發十大願</other>
諸佛子歸三寶竟。次當發十大願。我今問汝。如
實而答（皆答言能）。○佛子。汝從今已去。能常念佛。親
善知識否。○佛子。汝從今已去。能捨一切惡知
識否。○佛子。汝從今已去。乃至失命因緣不犯
戒否。○佛子。汝從今已去。能讀誦大乘經典。問
甚深義否。佛子。汝從今已去。能於無上菩提。
生信心否。佛子。汝從今已去。若見眾生受苦
惱時。能救護否。佛子。汝從今已去。能隨力供
養三寶否。佛子。汝從今已去。能孝順父母敬
事善知識否。佛子。汝從今已去。能捨諸懈怠。
勤求佛道否。佛子。汝從今已去。於五塵上見
煩惱生時。能制伏心否。
<other>第五問七遮</other>
上來發十大願竟。次當問汝無七遮罪。方得受
戒。七遮者。五逆重罪。我今問汝。如實而答（皆答言無）。
佛子。汝不出佛身血否。汝不殺父否。汝
不殺母否。汝不殺和尚否。汝不殺阿闍梨
否。○汝不破羯磨僧倫否。汝不殺聖人否。
若也總無堪受淨戒。
<other>第六請十方三寶證戒</other>
一心奉請十方三世盡虛空界。遍法界中。一切
諸佛。十二部經真如海藏。諸大菩薩。緣覺聲聞。
並願普降道場。證明受戒。一心奉請十方法界
二十八天釋梵王等。護法護戒。八部龍神。並願
承三寶力。普降道場。結淨護戒。證明功德。一心
奉請十方法界。六道四生。閻羅天子。泰山府君。
天曹地府。虛空水陸。一切聖眾爰并受戒弟子。
累生父母。內外家先。未解脫者（添位隨意）並願承三
寶力。盡至道場同沾戒善。
<other>第七懺悔</other>
弟子（某甲）等。志心懺悔。從無始來。至于今日。未識
佛時。未聞法時。未遇僧時。未知善惡造無間罪。
身三不善。殺盜邪非。口四不善。妄言綺語。惡口
兩舌。意三不善貪瞋邪見。殺害父母。殺阿羅漢。
破和合僧。出佛身血。壞僧伽藍。焚燒經像。毀謗
正法。作一闡提。一切罪惡無量無邊。今對十方
佛前發露求哀。願乞消滅。
<other>第八四弘願</other>
眾生無邊。誓願度。煩惱無盡。誓願斷。法門無量
誓願學。佛道無上。誓願成（三說）。
<other>第九羯磨</other>
諸佛子。今當三番羯磨之時。翹心傾仰。莫餘思
想。一心諦聽。第一羯磨時。十方法界。妙善戒法。
並欲注於汝等身心。第二羯磨時。此妙戒法。遍
虛空中。集於汝等佛子頂上。第三羯磨時。此妙
戒法。入汝佛子身心清淨。猶如琉璃。內外明潔。
堪受戒法。汝諸佛子。各各合掌諦聽諦聽。
<other>第十受戒</other>
于日則有薩訶世界（云云）出家在家二眾。今於
我所。求受菩薩三聚淨戒。三聚者。攝律儀戒。謂
十波羅夷。即止惡也。攝善法戒。謂八萬四千法
門。即行善也。攝眾生戒。謂慈悲喜捨。利樂有情。
此戒乃諸佛菩薩修行之徑路。過去諸佛已說。
未來諸佛當說。現在諸佛今說。過去一切菩薩
已受已學已解。已行已成。未來一切菩薩當受
當學當解。當行當成。現在一切菩薩今受。今學
今解。今行。當來成佛。佛子。汝從今身。盡未來
際。於其中間。不得殺生。若有犯。非菩薩行。不得
犯。能持否（自此已下皆答言能。佛子汝從今身。盡未來
<pb n="43"/>
際。不得偷盜○邪婬○妄語○沽酒○說在家
出家菩薩罪過○自讚毀他○慳貪○瞋恚○
誹謗三寶（皆如上說）。
<other>第十一讚戒</other>
且菩薩戒者。坐受立破。得無量福。設有毀犯墮
六趣中。為六趣王。受而有犯者勝不受而無犯
者。有犯名菩薩。無犯名外道。受聲聞戒。猶如螢
火。受菩薩戒。喻如日光。又如鵬鳥一舉萬里。此
菩薩戒。趣道疾。故。法華經云。乘此寶乘。直至道
場。
<other>第十二回向</other>
上來戒品所生功德。無限良緣。回向真如實際。
莊嚴無上佛果菩提。四恩廣報。三有均資。法界
冤親同登覺道（更欲入辭隨意增減。云云）。
梵網經云。釋迦牟尼佛始成正覺。普為大眾。宣
說盧舍那佛十無盡藏戒品。一切眾生。本源自
性清淨。初結菩薩十重波羅提木叉至道之法。
一切菩薩。應當受持。而說頌言。
 我今盧舍那  方坐蓮華臺  周匝千華上 
 復現千釋迦  一華百億國  一國一釋迦 
 各坐菩提樹  一時成佛道  如是千百億 
 盧舍那本身  千百億釋迦  各接微塵眾 
 俱來至我所  聽我誦佛戒  甘露門則開 
 是時千百億  還至本道場  各坐菩提樹 
 誦我本師戒  十重四十八  戒如明日月 
 亦如瓔珞珠  微塵菩薩眾  由是成正覺 
 是盧舍那誦  我亦如是誦  汝新學菩薩 
 頂戴受持戒  受持是戒已  轉授諸眾生 
 諦聽我正誦  佛法中戒藏  波羅提木叉 
 大眾心諦信  汝是當成佛  我是已成佛 
 常作如是信  戒品已具足  一切有心者 
 皆應攝佛戒  眾生受佛戒  即入諸佛位 
 位同大覺已  真是諸佛子  大眾皆恭敬 
 至心聽我誦 
佛告。佛子若自殺。教人殺。方便讚歎殺。見作隨
喜。乃至咒殺。殺業。殺法。殺因。殺緣。乃至一切有
命者。不得故殺。菩薩應起慈悲心救護。而恣意
殺者。是波羅夷罪。○若佛子自盜。教人盜。方便
盜。盜業盜法。盜因盜緣。咒盜。乃至鬼神有主物。
劫賊物。一針一草。不得故盜。而菩薩慈悲心。常
助一切人生福生樂。而反盜人物。波羅夷罪。○
若佛子。自婬。教人婬。婬因婬業。婬法婬緣。乃至
畜生女。諸天鬼神女。及非道行婬。而菩薩應淨
法與人。而反起一切人婬。波羅夷罪。○若佛子
自妄語。教人妄語。方便妄語。妄語因。妄語業。妄
語法。妄語緣。菩薩常生正語。而反起一切人邪
語。波羅夷罪。○若佛子自酤酒。教人酤酒。酤酒
因。酤酒業。酤酒法。酤酒緣。酒是起罪因緣。菩薩
應生一切眾生明達之慧。而反生眾人顛倒心。
波羅夷罪。○若佛子自說在家出家菩薩罪過。
教人說罪過。罪過因。罪過業。罪過法。罪過緣。菩
薩聞外道惡人。及二乘惡人。說佛法中。非法非
律。菩薩常生慈悲心。教化是惡人輩。令生大乘
善信。而反自說佛法中罪過。波羅夷罪。○若佛
子自讚毀他。亦教人自讚毀他。毀他因毀他業。
毀他法。毀他緣。而菩薩代一切眾生受加毀辱。
惡事自向己。好事與他人。若自揚己德。隱他人
好事。令他人受毀者。波羅夷罪。○若佛子自慳。
教人慳。慳因慳業。慳法慳緣。而菩薩見一切貧
窮人來乞者。一切給與。而菩薩惡心瞋心乃至
不施一錢。一針一草。有求法者。不為說一句一
偈。反更罵辱。波羅夷罪。○若佛子自瞋。教人瞋。
瞋因瞋業。瞋法瞋緣。而菩薩應生一切眾生善
<pb n="44"/>
根無諍之事。常生悲心。而反罵辱。加以手足刀
仗。意猶不息。前人求懺。猶瞋不解。波羅夷罪。○
若佛子自謗三寶。教人謗三寶。謗因謗業。謗法
謗緣。菩薩見人謗佛。如鉾刺心。況口自謗。反助
人謗。波羅夷罪。○佛說如上十重波羅提木叉
竟。復說四十八輕。謂國王輪王百官受位之時。
應先受菩薩戒。鬼神救護。諸佛歡喜。見和尚阿
闍梨等。不起承迎。禮拜供養。犯輕垢罪。○復次
飲酒者。過失無量。若過酒器與人飲者。五百世
中無手。何況自飲。及教人飲。犯輕垢罪。○復次
食肉者。斷慈悲性。犯輕垢罪。○復次持戒佛子。
作是願言。寧以此身投火坑刀山。終不犯佛經
律。及與女人作不淨行。寧以熱鐵纏身。終不以
破戒之身。受檀信衣。寧吞鐵圓。終不以破戒之
口。食檀信食。寧臥猛火。終不以破戒之身。受檀
信床座。寧受鉾刺。終不以破戒之身。受檀信醫
藥。寧投熱鑊。終不以破戒之身。受施屋宅。寧椎
碎身。終不以破戒之身。受人禮拜。寧挑兩目。終
不以破戒心。視他好色。寧錐攙耳。終不以破戒
心。聽好音聲。寧割去鼻。終不以破戒心。貪嗅諸
香。寧斷其舌。終不以破戒心。食人百味。寧斧斫
身。終不以破戒心。貪著好觸。復作是願。願諸眾
生成佛。菩薩。不發是願。犯輕垢罪（繁不盡錄。略舉三四。梵網
具明）。○（剋字函）。
 優婆塞夷五八戒  比丘僧尼一十條 
<other>受五戒文</other>（白衣受戒。先禮三寶。胡跪合掌懺悔三業。然後受之）。我（某甲）從
今盡壽。歸依佛兩足尊。歸依法。離欲尊。歸依僧。
眾中尊。（三說）。我（某甲）歸依佛竟。歸依法竟。歸依僧
竟。於釋迦牟尼佛法中。樂受五戒。為優婆塞。當
證知。（三說）。汝（某甲）聽是釋迦牟尼佛。為優婆塞。說
五戒。凡優婆塞。當盡壽護持。何等為五。盡壽離
殺生。是優婆塞戒。能持不（荅能）。盡壽離不與取。
○離邪婬○離妄語○離飲酒（問荅如上）。
<other>受八戒文</other>
我（某甲）已受三歸竟。從無始生死以來至于今日。
身業不善。殺盜婬。口業不善。妄言綺語惡口兩
舌。意業不善。貪欲。瞋恚。愚癡。邪見。如此眾罪。今
向十方諸佛。諸尊菩薩。得道賢聖。現在師僧前。
求哀懺悔。我（某甲）懺悔已竟。身業清淨。口業清
淨。意業清淨。是名清淨住。從今至明旦。習學諸
佛不殺。不盜。不婬。不妄語。不飲酒。不坐臥高廣
大床。不著香華瓔珞。香油塗身。不作唱伎樂。故
往觀聽。過中不食（三說）。我（某甲）已受八戒竟。以此
功德不求轉輪聖王釋梵諸王人天之樂。願盡
諸煩惱明知一切法得成佛道（優婆夷並通用）。
<other>受十戒文</other>
我（某甲）求大德。為沙彌和尚。願大德。為我（某甲）作十
戒。和尚我（某甲）依大德和尚故出家受十戒。（如是三說。
戒師應教）。我（某甲）歸依佛。歸依法。歸依僧出家。是佛婆
伽婆釋迦牟尼出家。我亦隨佛出家。和尚某甲
（三說）我（某甲）歸依佛。法僧竟。是佛婆伽婆釋迦牟尼
出家。我亦隨佛出家竟。和尚某甲（戒師應言）汝某甲
聽是佛婆伽婆釋迦牟尼。為沙彌說十戒。
盡壽離殺生。是沙彌戒。汝能持不（答能）。○盡壽離
不與取○離非梵行○離妄語○離飲酒○離
坐臥高廣大床○離著香華瓔珞香油塗身○
離作唱伎樂。故往觀聽○離受畜金銀錢寶○
離非時食（問答如上）。○如是沙彌十戒。盡壽不應犯。
當供養三寶。當供養和尚阿闍梨。一切如法教。
不得違逆。勤求方便。學問坐禪誦經。於佛法中。
當得須陀洹果。斯陀含果。阿那含果。阿羅漢果。
辟支佛道。至大菩提。（訓字函第二卷）。
 戒雖品類有等差  心或優劣無定限 
<pb n="45"/>
智度論云。破戒者。墮三惡道。若下持戒生人間。
中持戒生六欲天。持戒又行四禪四空定生色
無色界。上持戒有三種。下清淨持戒。得阿羅漢。
中清淨持戒。得辟支佛。上清淨持戒。得佛道。（德字
函第三卷）。
佛報恩經云。戒有上中下。五戒是下品。十戒是
中品。具戒是上品。五戒中又分三。如若微品心
受戒。得微品戒。若中品心受戒。得中品戒。若上
品心受戒。得上品戒。十戒具戒亦各三品。如五
戒說。上品心得五戒。是上品戒。中品心。得十戒
是中品戒。下品心得具戒。是下品戒。以是義故。
隨心有上中下。得戒不同無定限也。（器字函第六卷）。
 立制作為所不應  互檢持犯之有異 
報恩經云。五戒優婆塞有五不應作。一者不得
販賣畜生。二者不得販賣弓箭刀仗。三者不得
酤酒。四者不得壓油。以天竺麻有蟲故。若無蟲
處。壓油無過。五者不得作五大色染業。外國染
法多殺諸蟲。秦地染青。亦多殺蟲。墮五大染數。
（器字函第六卷）。
優婆塞戒經云。五不應為。不為羅網。不賣毒藥。
不為釀皮。不為樗蒲碁博。不為種種伎樂。又五。
不應遊屠兒。婬女。酒肆。國王。旃陀羅舍。（剋字函第三卷）。
攝大乘論云。戒中或聲聞是處有罪。菩薩於中
無罪。或菩薩是處有罪。聲聞於中無罪。釋曰。如
來制戒。有立二意。一為聲聞自度。故制戒。二為
菩薩自度度他。故制戒。聲聞菩薩。立意受戒亦
復如是。故此二人。持戒有異。如聲聞安居中行
則犯戒。不行則不犯。如菩薩遊行而於眾生。則
有利益。不行則犯。行則不犯。（與字函第一卷）。
 律章輕重有明文  劫數攸長誠可懼 
僧羯磨云。犯波羅夷者。如斷首已。不可復起。不
可共住。（入字函第一卷）。
毗尼母云。波羅夷者。棄諸善法。永無懺悔。名僧
殘者。有少可懺之理。若欲清淨。大眾為懺。此罪
可除。殘有少在名為僧殘。偷蘭遮者。於麤惡罪
邊生故。欲起大事不成。波逸提者。非斷善根。乃
枝條罪。波羅提提舍尼者。誤作非故。突吉羅者。
犯身口律儀。（猶字函第七卷）。
戒律輕重經云。比丘輕慢佛法。犯眾學戒。如四
天王壽五百歲墮泥犁中。於人間數。九百千歲。
犯波羅提提舍尼。如三十三天壽千歲墮泥犁
中。於人間數。三億六十千歲。犯波夜提。如夜摩
天壽二千歲墮泥犁中。於人間數。二十億千歲。
犯偷蘭遮。如兜率天壽四千歲墮泥犁中。於人
間數。五十億六十千歲。犯僧伽婆尸沙。如不憍
樂天壽八千歲墮泥犁中。於人間數。二百三十
億四十千歲。犯波羅夷。如他化天壽十六千歲
墮泥犁中。於人間數。九百二十一億六十千歲。
（奉字函第十卷）。
 一月有六持齋日  四天王眾察人寰 
墮舍迦經云。一月六日齋。月八日。十四日。十五
日。二十三日。二十九日。三十日。奉持八戒。一日
一夜。福不可計。若賢善人。急欲得阿羅漢道者。
若佛道者。若生天者。端其心。一其意。一月十五
日。或二十日齋亦善。（若字函第四卷）。
四天王經云。月六齋日。使者太子。及四天王。自
下觀察眾生。布施持戒孝順父母少者。便上忉
利以啟帝釋。帝釋諸天。心皆不悅。說言。修羅種
多。諸天種少。若布施持戒孝順多者。諸天歡喜。
說言。天眾增益。修羅減損。（德字函第三卷）。
 莫輕半日微齋力  可儲六十萬年糧 
雜譬喻經云。昔大檀越請佛僧飯。有一賣酪客
至。因留其飯。勸持齋戒。聽法暮歸。婦言。我朝未
<pb n="46"/>
飯。延待至今。強令相伴。敗壞其齋。半齋之福。七
生天上七生人間。一日持齋。有六十萬歲糧。復
有五福。一曰少病。二曰身安。三曰少婬。四曰少
睡。五曰生天識宿命也。（圖字函）。
 五根無犯一心制  一飲能令五戒虧 
涅槃教誡經云。佛告比丘。已能住戒。當制五根。
勿令放入於五欲中。譬牧牛人。執杖視之。無令
縱逸。犯人苗稼。若縱五根。非唯五欲。將無崖畔
不可制也。亦如惡馬無轡。狂象無鉤。猿猴得樹。
騰躍踔躑難可禁制。此五根者。心為其主。無令
放逸。縱此心者。喪人善事。制之一處。無事不辦。
（羊字函第五卷）。
毗婆沙論云。有一鄔波索迦。稟性仁賢。受持五
戒。專精不犯。後於一時。為渴所逼。見一器中。有
酒如水。遂取飲之。爾時便犯飲酒戒。時有鄰雞。
來入其舍。盜殺而噉。復犯殺與盜戒。鄰女尋雞。
來入其室。強逼交通。復犯邪行戒。鄰家告官。訊
問拒諱。復犯誑語戒。如是五戒。皆由酒犯。佛告
諸比丘。汝等若稱佛為師者。自今已往。下至茅
端所霑酒滴。亦不得飲。（虧字函第三卷）。
 戒瓶全則物隨生  戒瓶破則物隨失 
雜譬喻經云。持戒之人。無事不得。破戒之人。一
切皆失。譬如有人。常供養天。其人貧窮。四方求
乞。經十二年。奉天不捨。祝願富貴。人心既至。天
即愍之。現身問曰。汝求何等。我求富貴。天與一
器。名曰德瓶。凡所願者。悉從瓶出。客問。汝貧。今
何驟富。答言。我得天瓶出種種物。故如是富。客
借瓶視。其人驕逸。執之不固。失手瓶破。一切諸
物。俱時滅去。持戒之人種種妙好。無願不得。若
毀戒者。驕逸自恣。瓶破物失。亦復如是。（寫字函第三卷）。
 持戒遠佛乃常親  破戒親佛而反遠 
諸經要云。波羅脂國有二比丘。來舍衛國。問訊
世尊。中路渴乏。前到一井。一比丘汲水便飲。一
比丘看水見蟲不飲。飲水比丘問伴比丘言。汝
何不飲。答曰。世尊制戒。不得飲於蟲水。飲水比
丘勸言。汝但飲水。勿令渴死不得見佛。答言。我
寧喪身。不毀佛戒。遂即渴死。飲水比丘。往到佛
所。佛知故問。汝自何來。答言。我從波羅脂國而
來。復問。汝有伴不。答曰。二人為伴。道中渴乏。井
水有蟲。我即飲之。因水氣力。得見世尊。彼堅守
戒。不飲渴死。佛言。癡人。汝不見我。謂得見我。彼
死比丘已先見我。若有比丘。放逸懈怠。不攝諸
根。雖共我住。彼離我遠。彼雖見我。我不見彼。若
有比丘。在海彼岸。能不放逸。精進不懈。斂攝諸
根。雖去我遠。我常見彼。彼常近我。（帳字函第三卷。
 比丘遠嗅花餘香  池神剛責渠為盜 
雜阿含經云。時有比丘患眼。師教應嗅缽曇摩
華。比丘遂至彼華池側。迎風而坐嗅之。池神語
比丘。為盜香賊。比丘說偈。 不壞亦不奪。遠住
隨嗅香。汝今何故言。我是盜香賊。 天神復答偈
言。 不求而自取。世間名為賊。汝今人不與。而
自一向取。是則名世間。真實盜香賊。 時有一士
夫取彼藕根。重負而去。比丘為彼天神說偈。
 如今彼士夫。斷截芬阤利。拔根重負去。便是奸
狡人。汝何故不遮。而言我盜香。 天神答偈。 狂
亂奸狡人。猶如乳母衣。何足加其言。且堪與汝
語。袈裟汙不現。黑衣墨不汙。奸狡兇惡人。世間
不與語。蠅腳汙素帛。明者小過現。如墨點珂貝。
雖小悉皆現。常從彼求淨。無結離煩惱。如毛髮
之惡。人見如泰山。 比丘復說偈言。 善哉善哉
說。以義安慰我。汝與常為我。數數說斯偈。 天神
答偈。 ○我非汝買奴。亦非人與汝。何為常隨汝。
數數相告語。汝今自當知。彼彼饒益事。 比丘聞
<pb n="47"/>
已。專精靜坐。斷諸煩惱。得阿羅漢。（不字函第十卷）。
 酒實難持辭五戒  飲之無惡有何愆 
未曾有經云。祗陀太子白佛言。向受五戒。酒戒
難持。畏脫得罪。今欲捨戒。受十善法。佛言。汝飲
酒時有何惡耶。荅曰。國中豪族雖時時相率齎
持酒食共相娛樂。自餘無惡。得酒念戒。不行惡
也。佛言。若如汝者。終身飲酒有何惡哉。
 假酒方便飲非犯  發言有益妄無妨 
又云。昔波斯匿王。遊獵饑甚。敕斬廚官。名修迦
羅。唯此一人。稱王意者。末利夫人聞之。即具酒
饌往至王所。共飲相樂。王瞋乃歇。輒妄傳命。莫
殺廚官。王至明日。顏色憔悴。夫人問。何患耶。王
言。昨日饑火所逼。怒殺廚官。悔恨愁耳。夫人笑
曰。其人猶在。王大歡喜。王即白佛。末利夫人持
佛五戒。犯此飲酒妄語二戒。其事云何。世尊答
曰。似此犯戒得大功德。無有罪也。（莫字函）。
 無心行欲何為犯  有戒雖虧天亦扶 
淨諸業障經云。無垢光比丘。持缽。遇婬女咒術。
因共行欲。歸以自責。投佛。佛問。汝有心耶。曰。我
無心也。佛云。汝既無心。云何言犯。（維字函）。
戒消災經云。印土一家奉佛戒。一兒出外。父母
囑曰。堅持五戒。不得虧犯。至于外國。因遇親友
苦勸遂飲。然後歸家。父母聞之。以謂違教。非孝
子也。遂即趕出。復至他邦。宿噉人鬼婦家。雖破
一戒。尚四戒在。天神護之。鬼不能食。即與鬼婦
父母。說佛戒法。領同見佛。佛云。戒法除一切災。
（入字函）。
 涓滴油落罪其死  聲色面前誰敢看 
雜阿含經云。佛告比丘。世間美色在於一處。作
種種歌舞。伎樂戲笑。大眾雲集。若有士夫。不愚
不癡。樂樂皆苦。貪生畏死。有人語言。士夫。汝當
持滿缽油。於彼中過。使一能殺人者。拔刀隨後。
若失一滴油者。即斷其命。而彼士夫。能不念油
缽。及殺人者。觀彼伎女。與大眾不。比丘答言。不
也。所以者何。士夫自見其後有拔刀者。常作是
念。我若落油一滴。當截我頭。唯一心繫念油缽。
於世間美色眾中。徐步而過。不敢顧盻。若有沙
門一其心念。不顧聲色。是吾弟子。隨順教者。（川字
函第四卷）。
 他妻不犯功終易  自室能持行乃圓 
毗婆沙論。問。何故於非梵行中。惟依離犯他妻。
建立學處。而不依離犯自妻耶。脅尊者曰。法王
律儀。有法能為障礙遮止。有法不為障礙遮止。
有作是說。於他妻等。遠離則易。非於自妻。謂處
居家。妻子圍繞。晝夜習近。恩愛纏心。不能受持。
是故不說。復有說者。此是諸佛善權方便。若佛
為其制自妻者。則諸國王宰官長者。不能棄捨
自妻室故。便白佛言。我不能受如來禁戒。復求
請除離自妻室。我等由斯。得有繼嗣。故佛惟立
離犯他妻。○又餘師言。於自妻室喜足。能不犯
者。名為純一圓滿清淨梵行。（虧字函第三卷）。
 夫婦一床分寢寐  始終全戒沒虧違 
佛本行經云。畢缽羅耶童子。與跋阤羅女為夫
婦。同修梵行。不相染觸。若畢缽羅耶。著於睡眠。
跋阤羅女。即起經行。若跋阤羅女。著於睡眠。畢
缽羅耶。即復經行。如是更互周歷年載。終不同
寢。此女既睡。一手垂地。忽有一蛇。而夫畏彼蛇
螫其手。即衣裹手。擎於婦臂。安放床上。爾時婦
覺。責其夫曰。仁與我誓。同修梵行。今乃何故起
如是心。夫以實情告之。經十二年。同在一室。各
不相觸。後同投佛出家。少欲知足。行於頭阤。乃
長老摩訶迦葉是也。（基字函第六卷）。
 見鵝吞珠告恐殺  乍死不言誠護伊 
<pb n="48"/>
法苑云。昔日有一比丘。次第乞食。至珠師門。時
彼珠師為王穿大摩尼之珠。放珠入去。取食以
施。有鵝見珠映比丘衣。而作赤色。其狀似肉。即
便吞之。珠師持食出來。覓珠不知所在。此珠價
貴。珠師驚駭。語比丘言。得我珠耶。比丘恐彼殺
鵝取珠。不敢以告。珠師言。若不見還。終無相放。
即加棒打。爾時比丘告訴無所。而說偈言。 假
欲自擁護。會歸於當滅。不如堅持戒。為他護身
命。捨此危脆身。以取解脫命。我著糞掃衣。乞食
以為業。住止於樹下。以何因緣故。乃當作偷賊。
汝宜善觀察。 珠師責比丘言。何用多語。加以
絞縛。耳眼口鼻。盡皆血出。是時彼鵝。來趣食血。
珠師瞋忿。打鵝即死。比丘見鵝既死。涕泣不樂。
向鵝說偈。 ○我受諸苦惱。望使此鵝活。今我命
未絕。鵝在我前死。 ○珠師問比丘言。鵝汝何親。
愁惱乃爾。比丘答言。不滿我願。以偈再答。 ○菩
薩往昔時。捨身以救鴿。我亦作是意。捨身以代
鵝。由汝殺鵝故。心願不滿足。 ○比丘具說上因。
珠師即剖鵝腹。既得珠已。舉聲號哭。語比丘言。
汝護鵝命。不惜於身。使我造此非法之事。即說
偈言。 ○南無堅持戒。為鵝身受苦。不作毀缺行。
此事實難有。懺悔既已竟。比丘還所住。 （府字函第三卷）。
 遭賊剝掠繫草頭  守死不忍斷物命 
又云。有諸比丘。曠野中行。為賊劫掠。剝脫衣裳。
賊懼比丘往告聚落。盡欲殺之。賊中一人。先曾
出家。語同伴曰。比丘之法。不得傷草。以草繫之。
彼畏傷故。終不能往。即以草縛。捨之而去。諸比
丘等。身無衣服。為日所炙。蚊虻蠅蚤之所唼嬈。
從旦至夜。禽獸交橫。不敢動轉。恐傷草命。唯當
護戒。至死不犯。時彼國王。田獵見之。以偈問曰。
身體極方壯。無病似有力。以何因緣故。草繫不
動搖。為咒所迷惑。為是苦行耶。為自厭患身。願
速說其意。○比丘偈答。 守諸禁戒故。不敢挽頓
絕。佛說諸草木。悉是鬼神村。我等不敢違。是以
不能絕。我戒為良田。能生諸功德。生天之梯橙。
名稱之種子。得聖之橋津。諸利之首目。誰有智
慧者。欲壞戒德瓶。 ○王聞偈已。即為比丘解草
繫縛。復說偈言。 ○善哉能堅持。釋師子所說。寧
捨己身命。護物不毀犯。如是顯大法。牟尼解脫
尊。堅持禁戒者。我今亦歸命。 （府字函第一卷）。
 至死堅心持佛制  溺流得板讓臘高 
又云。昔有比丘渡海。船壞。時一年少比丘。捉得
片板。上座比丘不得板故。將沒水中。于時上座
語年少言。汝寧不憶佛所制戒。當敬上座。汝所
得板應以與我。年少比丘。即便思惟。我今捨身。
用濟上座。正是其時。而說偈言。 ○我今授佛戒。
至死必堅持。為順佛語故。奉板遺身命。若不為
難事。終不獲難果。我今沒水死。雖死猶名勝。若
捨佛所教。失於無上樂。 ○于時海神感其精誠。
即接年少比丘置於岸上。海神合掌。說偈報曰。
 ○汝是大勝人。能除眾患難。我今當云何。而不
加擁護。捨己所愛命。護持佛教戒。難為而能為。
此最為希有。 （府字函第一卷）。
 父授箕裘傳殺業  兒臨此境自甘終 
智度論云。如一須阤洹人。生屠殺家。年向成人
應當修其活業。而不肯殺。父母與刀。并羊一口。
閉著屋中。而語之言。若不殺羊。不令汝出得見
日月。兒自思惟。我若殺此一羊。便當終為是業。
豈以身故。為此大罪。即便以刀自殞。父母開戶。
見羊猶活。兒命已絕。當自殺時。即生天上。是為
不惜壽命。全護淨戒。（德字函第三卷）。
 一戒有虧禽所罰  一殺能持魚不傷 
百緣經云。賢劫中。波羅柰國。有一長者。受持五
<pb n="49"/>
戒。犯一戒故。生鸚鵡中。餘四完具。今值我出家
得道。（漆字函第三卷）。
法苑云。舍衛國。有大長者。無子。禱祀神祗。感生
一男。後因臨河。兒偶墮水。遭魚所吞。兒福力故。
雖在魚腹。猶復不死。於是下流有一富家。亦無
繼嗣。種種祈求。困不能得。此魚偶遇其奴所捕。
剖之得兒。舉家歡喜。良由有禱。上天與之。父母
聞往實狀告之。願以見還。時富家曰。屢禱天地
報應一兒。君兒落水。有何干涉。紛紜不了。詣王
求斷。二家共養。各為娶婦。二處異居。此婦生子。
即屬此家。彼婦生兒。即屬彼家。兒後長成。俱為
娶婦。供給所須無有乏短。其兒白二父母。聽其
出家。字曰重姓。證阿羅漢。阿難白佛。重姓比丘。
夙何善根魚吞不死。世尊答言。毗婆尸佛會上
說法。時有長者。受三自歸。持不殺戒。復以一錢
施佛。彼之長者。今重姓比丘是也。由施一錢。九
十一劫。恒富錢財。至於今世。二家供給。受不殺
戒。魚吞不死。受三自歸。今值於我得阿羅漢。（書字
函第二卷）。
 王聽譖言弓射后  后持佛戒箭歸王 
經律異相云。有優填王。正后師佛稟受歸戒得
須陀洹道。王因聽譖。挽弓射后至于百箭。后見
不懼。都不恚怒。一心念佛。愍心向王。比箭既至。
繞后三匝。還住王前。箭箭皆爾。王大恐懼。嚴駕
詣佛。以陳其過。白衣弟子。慈力尚爾。豈況如來
乎。唯願弘慈原赦我罪。（舍字函第九卷）。
 深幸人倫善可作  反傷天樂戒難持 
法苑云。目連尊者。以弟子病。上忉利天。問於耆
婆。正值諸天入歡喜園。爾時目連。路側立待。諸
天直過。殊無顧者。唯耆婆後至。顧見目連。向舉
一手。乘車直過。目連自念。此本人間。是我弟子。
今受天福。以著天樂。都失本心。即以神力制車
令住。耆婆下車。禮目連足。目連種種因緣呵責。
耆婆答曰。我為大德弟子。是故舉手問訊。頗見
諸天。有尒者不。於是目連。復誡帝釋。佛世難值。
何不數數相近。諮受正法。帝釋欲解目連意故。
遣使敕一天子。令來反覆三喚。然後方至。帝釋
白目連曰。此天子。唯有一天女。一妓樂。染欲情
深。雖復命重。不能自割。故不肯來。況作天主。種
種宮觀。無數天女。百千妓樂。視東忘西。雖知佛
世難遇。正法難聞。而以染樂纏縛。不得自在。雖
知三塗苦報。無緣得戒。人中唯三天下得戒。北
鬱單越。以福報障。并愚癡故不得戒法。（書字函第四卷）。
 戒不可得安可著  人既無犯亦無持 
智度論云。戒。持戒。破戒。三事不可得。是名智慧。
人有三種。下人破戒。中人著戒。上人不著戒。是
菩薩思惟。若憎戒。及破戒者。愛戒及持戒者。而
生愛恚。則還受罪業因緣。譬如象浴已。還以土
坌。是故不應生憎愛。復次一切法。皆屬因緣。無
自在者。諸善法皆因惡生。若因惡生。云何可著。
惡是善因。云何可憎。如是思惟。直入諸法實相
觀。持戒。破戒。皆從因緣生。從因緣生故無自性。
無自性故畢竟空。畢竟空故不著。是名般若波
羅蜜。
 既無生死之可免  安有佛戒之可持 
傳燈云。藥師問高沙彌。什麼處去。云。江陵府受
戒法。藥云。受戒圖箇什麼。師云。免生死。藥云。有
一人不受戒。亦無生死可免。汝還知不。師云。與
麼則佛戒何用也。藥咄云。這饒舌沙彌。猶挂唇
齒在。師因契本心更不受戒。（纓字函第四卷）。
<other>忍辱品</other>
 歌利無端揮尺劍  仙人修忍自忘瞋 
法苑云。賢劫中。有王名歌利。與內宮眷。林間娛
<pb n="50"/>
樂。王倦少憩。諸女因尋花果。遙見忍辱仙人在
彼林中。端然靜坐。便馳趣之。皆集其所頂禮。而
仙人即為說欲之過。所謂諸欲。皆是不淨臭穢
之法。是可厭患。誰有智者。當習近之。諸姊皆應
厭離。王從睡覺。不見諸女。仗劍求覓。見彼圍遶
仙人而坐。王大瞋怒問之。誰耶。何誘諸女。答曰。
我是仙人。修忍辱道。王念。此人。見我瞋故。便言
修於忍辱。我今試之。汝得非非想處定耶。答言。
不得。次第責問。汝得初靜慮耶。答言。不得。王語。
汝是未離欲人。何觀諸女。復言。我是修忍辱人。
王令可伸一臂。試能忍不。仙人便伸。以劍斬之。
再問。何人。答言。我是修忍辱人。復令更伸一臂
斬之。王如前問。仙如前答。如是斬兩足。及兩耳
鼻。王心既止。仙人告言。王今何故自生疲厭。假
使斷我一切身分。猶如芥子。我亦不生一念瞋
忿。所言忍辱。終無有二。復發是願。如汝今日。我
實無辜。我未來世。得菩提時。不待汝請。最初度
脫。當知忍辱仙人者。即今釋迦是。歌利王者。即
今憍陳那是。憍陳那聞已極懷恥愧。（府字函第二卷）。
 頓使難陀折貢高  直感大地為搖動 
普曜經云。佛弟難陀。白佛言。世尊人身難得。佛
法難遇。諸尊貴者。皆棄世榮。我何所貪。惟佛慈
悲。願見救度。許為沙門。佛言。善來比丘。鬚髮自
落。法衣著身。便為沙門。在比丘中。次第作禮。到
優波離。止而不禮。是我家僕。不當設拜。世尊告
難陀言。佛法如海。容納百川。四流歸之。皆同一
味。據戒前後。不在貴賤。四大合故。假名為身。於
中空寂。本無吾我。當思聖法。勿生憍慢。爾時難
陀。去自貢高。禮優波離。大地為之震動。（鳴字函第二卷）。
 脩羅被縛尚不禮  帝釋但笑其愚癡 
雜阿含經云。有阿脩羅。與帝釋戰。脩羅不如。遭
五繫縛。將還天宮。輒瞋罵詈。時御者說偈。白帝
釋曰。 ○釋今為畏彼。為力不足耶。能忍阿脩羅。
面前而罵辱。 釋答曰。 ○不以畏故忍。亦非力不
足。何有黠慧人。而與愚夫對。 御者復曰。 若但行
忍者。於事則有闕。愚癡者當言。畏怖故行忍。是
故當苦治。以智制愚癡。 釋答曰。 我常觀察彼。制
彼愚夫者。見愚者瞋盛。智以靜默伏。非力而為
力。是彼愚癡力。愚癡違遠法。於道則無有。若使
有大力。能忍於劣者。是則為上忍。無力有何忍。
於他極罵辱。大力者能忍。 （流字函第十卷）。
 眾惡人頭既不售  我禮福田何必遮 
阿育王經云。亦曰阿恕伽。王見福田僧。不問大
小。悉皆禮拜。耶奢大臣。怪其所作。王。王閻浮。應
當自重。何輕作禮。王因聞之。乃集群臣。不聽殺
生。各仰人人得一種頭。若牛若馬之類。唯敕耶
奢。使得自死人頭。既皆得已。使貨於市。牛馬諸
頭。皆悉賣盡。唯有人頭。獨不得售。奏王。乃問。一
切物中。何者為貴。答曰。唯人最貴。王言。人貴應
得多價。何以不售。諸臣答言。人生雖貴。死乃最
賤。頭尚可惡。況有買乎。王問。一切人頭皆賤。唯
此頭賤。答言。皆爾。王言。若一切人頭俱賤。今我
頭亦賤耶。爾時耶奢懼不敢對。王令耶奢真實
告我。耶奢答曰。實如王言。王言。我頭與此不異
者。汝何遮我。不使禮拜。汝若是我真善知識者。
應當勸我禮拜。何故我自作禮。汝尚嗤笑。我今
頭有所直。應當敬禮。使我將來得諸天身。賢聖
勝頭。後無所直。云何可用。（禽字函第二卷）。
 為何打罵不生瞋  知如影響非實體 
法集經云。何者是菩薩忍辱力。為他所罵。而不
加報。以得如響平等智力故。為他所打。而不加
報。以得鏡像平等智力故。為他所惱。而不加報。
以得如幻平等智力故。為他所瞋而不加報。以
<pb n="51"/>
得內清淨平等智力故。世間八法。所不能染。以
得世法清淨平等智力故。一切煩惱不能染。不
能勝。以得集因緣平等智力故。是菩薩見一切
染法門。皆是清淨門。（欲字函第三卷）。
莊嚴經論云。尸利鞠多。因設火坑。并毒食害佛
不得。悔過號泣。世尊告言。汝勿憂怖。即說偈言。
 起我我無瞋。久捨冤親心。右以旃檀塗。左以利
刀割。於此二人中。其心等無異。 （白字函第三卷）。
中阿含云。時諸比丘。數共鬥諍。於是世尊說偈
曰。 若以諍止諍。至竟不見止。唯忍能止諍。是法
可尊貴。 （夙字函第七卷）。
 安受苦忍非加報  觀察法忍以皆空 （附無
生忍。
般若經云。菩薩修二種忍。圓滿無相忍波羅蜜
多。謂安受忍觀察忍。安受忍者。謂諸菩薩。從初
發心。乃至菩提於其中間。假使一切有情之類
競來呵毀凌辱。復以刀仗加害。是時菩薩為滿
安忍波羅蜜多。不生一念忿恨。亦復不起加報
之心。但作是念。彼諸有情。深可哀憫。增心煩惱
擾動其心。不得自在。於我發起如是惡業。但應
自責。不應瞋彼。觀察忍者。思惟諸行如幻不實。
不得自在。亦如虛空。無我有情。命者。生者。養者。
士夫。補特伽羅。意生。儒童。作者。受者。知者。見者。
皆不可得。唯是虛妄分別而起。誰呵毀我。誰凌
辱我。誰加害我。誰復受彼凌辱加害。皆是自心
虛妄分別。我今不應橫起執著。如是名觀察忍。
（崑字函第七卷）。
又無生法忍。謂令煩惱畢竟不生。及觀諸法畢
竟不起。微妙智慧常無間斷。（結字函第六卷）。
 達我幻身本非有  任他揮劍忍何來 
傳燈云。師子尊者。因罽賓國王秉劍於前云。師
得蘊空不。曰。已得蘊空。曰。既得蘊空。離生死不。
曰。已離生死。曰。既離生死。就師乞頭。得不。云。身
非我有。豈況於頭。王便斬之。白乳涌高數尺。王
臂自墮。（振字函第二卷）。
<other>精進品</other>
 浪隨生死骨堆山  要脫輪迴力學佛 
修行道地經。佛云。自見宿命。從無量劫往反生
死沒。積身骨。過須彌山。其髓塗地可遍天下三
千世界。其血流墮多於古今天下普雨。但欲免
斯生死之患。晝夜精進。求於無為。（要字函第八卷）。
 稱讚出家求正覺  良由精進可辦成 
菩薩本行經云。佛在給孤獨園。見諸比丘。身心
懈怠。告阿難言。夫懈怠者。眾行之累。居家懈怠。
則衣食不供。產業不舉。出家懈怠。則不能離生
死之苦。一切眾事。皆由精進而興。在家精進衣
食豐饒。居業益廣。出家精進。道行皆成直至成
佛。皆由精進。而得成辦。（器字函下卷）。
 彌勒先修四十劫  釋迦後進一期超 
彌勒所問經。佛語阿難。彌勒發意。先我之前。四
十二劫。我於其後。乃發道意。於此賢劫。以大精
進。超越九劫。得於無上正真之道。一者所有。無
所愛惜。二者珍寶。三者國土。四者妻妾。五者子
息。六者血肉。七者手足。八者頭目。九者髓腦。十
者身命。以此十事。疾得佛道。（傳字函第一卷）。
 積功因地歷三祗  翹讚底沙超九劫 
阿毗達磨論云。世尊因地。為菩薩時。初無數劫。
首逢釋迦牟尼佛。我為陶師。於彼佛所。初發淨
心。塗以香油。浴以香水。設供養已。發弘誓願。願
當作佛。一如世尊。故今如來。一一同彼。第一劫
滿。逢事寶髻等七萬五千佛。第二劫滿。逢事燃
燈等七萬六千佛。第三劫。逢事勝觀等七萬七
千佛。菩薩精進。於底沙佛時。合十指掌。翹於一
<pb n="52"/>
腳。以一伽陀。七日七夜稱歎彼佛。便超九劫。（自字
函第四卷）。
此伽陀曰。天上天下無如佛。十方世界亦無比。
世間所有我盡見。一切無有如佛者。（帳字函第四卷。
 海抒令枯取失珠  神驚勇銳持還彼 
佛本行集經云。佛告諸比丘。昔有商主。入海採
寶。得一貴重摩尼之珠。復墮海中。時彼商主。即
持一杓發勇猛心抒大海水。欲令乾竭取所失
珠。海神念言。此人愚癡。即說一偈。 ○世間多有
眾生輩。為貪財利種種為。我今見汝為愚癡。更
無有人過汝者。八萬四千由旬海。今欲以杓抒
令乾。困乏徒自喪一生。所抒未多命便盡。所抒
之水如毛滴。此海廣大而甚深。汝今無智不思
惟。耳璫欲取須彌作。 ○爾時商主。復向海神而
說偈言。 ○天神此為不善言。乃欲遮我乾竭海。
神但定意正觀我。不久抒海當令空。我無價寶
墮此中。是故要枯大海水。水若盡底還獲寶。得
已當回歸向家。 時彼海神。心生恐怖。此人如是
精進勇猛。抒此海水。必當竭盡。即還寶珠而說
偈言。 ○凡人須作勇猛心。負檐若疲莫辭倦。我
見如是精進力。失寶還得歸向家。 ○爾時世尊
而說偈言。 ○精進處處得稱心。懶墮恒常見大
苦。是故勤發勇猛意。智人以此成菩提。 彼商主
者。即我身是。無價寶珠既得復失。以勇猛心。求
之還得。今日亦然。以精進故。得大菩提。（所字函第一卷）。
古德頌云。 學道如鑽火。逢煙切莫休。直待金星
現。歸家始到頭。 
 哂他言佛樹下得  譬子云珠篋裏生 
雜譬喻經云。阿難白佛。佛生王家。坐於樹下。念
道六年得佛。如是易耳。佛告阿難。昔有長者大
富。眾寶備具。惟無赤色真珠。以為不足。即便將
人深入大海。經歷險阻。乃到寶所。刺身出血。油
囊裹之。懸著海底。珠蛤聞香。唼而食之。乃得出
蚌。剖蚌出珠。待採三年。方得一珮。還到海邊。同
伴謀心。因行取水。推著井中。覆之而去。後尋孔
出。還到本土。呼其伴曰。卿得吾之一珮。殊無人
知。可密歸還。吾終不言也。其人怖懼。送以歸之。
然後兩兒。著珠共戲。而相問曰。此珠產於何處。
一兒曰。生我囊中。一兒曰。生室甕中。父聞笑之。
婦曰。何笑。答曰。吾取此珠。勤苦乃爾。小兒依而
得之。不識本末。謂生囊甕之中。佛告阿難。汝但
見我成佛。不知我從無數劫之勤苦。至今乃得。
謂之為易。如彼嬰兒謂珠生囊甕矣。（寫字函第四卷）。
 耳億苦勤何忒傷  琴絃太急終無調 
阿含經云。有尊者。名二十耳億。晝夜修行。精勤
不捨。於欲漏心。不能解脫。而白佛言。沙門甚難。
今欲捨服還作白衣持物廣施。佛問。在家善彈
琴不。對曰。能。佛告。若弦太急響不齊等。音可聽
不。對曰。不也。又問。若絃稍緩。可採聽不。又對。不
也。復問。不急不緩可採聽不。對曰。可聽。世尊告
曰。此亦如是。極精進者。猶如調戲。若懈怠者。此
墮邪見。若在中者。此則上行。如是不久成無漏
人。爾時二十耳億。思惟佛教。在閑靜處。修行其
法。如實知之。證阿羅漢。（斯字函第二卷）。
<other>禪定品</other>
 坐禪儀式要須知  淨觀攝心亦當習 
坐禪儀云。學般若菩薩。當起大悲心。發弘誓願
精修三昧。廣度眾生。不為一身獨求解脫。爾乃
放捨諸緣。休息萬事。身心一如動靜無間。量其
飲食不多不少。調其睡眠不節不恣。結跏趺坐。
先以左足安右髀上。右足安左髀上。或半跏趺。
或以左足壓右足。皆可。次以左掌安右掌上。以
兩大拇指面相拄。徐徐舉身良久。復左右搖振。
<pb n="53"/>
乃正身端坐。不得左傾右側前躬後仰。令腰脊
頭項骨節相拄狀如浮圖。令耳與肩對。鼻與臍
對。舌拄上齶。唇齒相著。目須微開。免致昏睡。身
相既定。氣息既調。寬放臍腹。一切善惡。都莫思
量。念起即覺。覺之即無。久久忘緣。自成一片。若
得此意。自然四大輕爽。所謂安樂法門也。若已
發明者。如龍得水。未發明者但辦。肯心。必不相
賺。出定之時。徐徐動身。安詳而起。一切時中。護
持定力。如護嬰兒。即定力易成矣。所以探珠宜
浪靜。動水取應難。定水澄清。心珠自現。故圓覺
經云。無礙清淨慧皆因禪定生。是知超凡越聖。
必假靜緣。坐脫立亡。須憑定力。最為急務也。
禪法要解上云。淨觀有三品。或初習行。或已習
行。或久習行。若初習行。當觀白骨。繫意在觀。不
令外意。外念諸緣。攝之令還。若已習行。具觀頭
骨。不令外念。外念諸緣。攝之令還。若久習行。繫
意心處。不令外念。外念諸緣。攝之令還。當復觀
心。若心疲極。捨諸外想。注念在緣。譬如獼猴被
繫在柱。終日馳走。鎖常攝還。極乃休息。所緣在
柱。念則如鎖。心喻獼猴。行者觀心。亦復如是。漸
漸制心。令住緣處。若心久住是應禪法。（圖字函）。
 一心禪定能深造  五百車聲絕不聞 
泥洹經云。大臣福罽。遙見世尊。諸根寂默。歡喜
前禮。畢住一面。佛問福罽。得何法喜。對曰。比丘
力藍。坐於樹下。時有五百乘車而過。繼次人至。
下車問曰。見前群車過不。答曰。不見。又曰。還聞
車聲。答曰。不聞。曰。時臥耶。言。我不臥。猶在道耳。
其人歎言。車聲＆CB18136;＆CB18136;。覺而不聞。用心何專。難有
乃爾。深嘉其志。遂得法喜。佛問福罽。汝知雷霆
霹靂。可比五百車聲。對曰。正使千車。疾馳同響。
猶不能暨。佛言。曩昔吾遊阿沉。暴雷霹靂。連煞
四牛。耕者二人。同時怖死。世尊獨不聞乎。定覺
經行。一人作禮。隨我而步。吾問。何匆匆耳。其人
答言。向者霹煞四牛二人。世尊獨不聞乎。吾言。
不聞。曰。時臥耶。答曰。不臥。自三昧耳。其人亦歎。
希聞得定。如佛者也。亦得法喜。（澄字函第四卷）。
 定中兀坐真枯木  頂上容巢待產雛 
智度論云。釋迦昔為螺髻仙人。名尚闍梨。常行
第四禪。出入息斷。在一樹下。兀坐不動。鳥以謂
木。即於髻中生卵。是菩薩從禪覺。知頂有鳥卵。
即自思惟。若我起動。鳥不復來。卵必盡壞。即還
入定。至鳥生子飛去乃起。（德字函第七卷）。
有偈云。 若人靜坐一須臾。勝造河沙七寶塔。寶
塔畢竟化為塵。一念靜心成正覺。 
 人若一動彼靜慮  罪招五百劫非安 
佛說處處經云。有一比丘。坐得定意。復有一優
婆塞。見其坐處不平。牽起示彼安處。優婆塞後
五百劫。不得安穩。何以故。斷道念故。佛告諸弟
子。有說經典。慎莫中斷。斷經罪重不可計（無字函第
四卷）。
 戲言欺罔傳他法  靜坐承當證厥功 
雜寶藏經云。昔有比丘。年老昏塞。見少比丘說
四果法。心生羨尚。語少比丘。願以四果。見受於
我。諸少比丘。嗤而語之。我有四果。須得好食。然
後相與。時老比丘歡喜。即辦餚膳待之。既已。諸
少比丘。弄老比丘。語曰。大德。汝在此舍一角頭
坐。當與汝果。時老比丘歡喜如語。諸少比丘。即
以皮鞠打其頭上。而語之言。此是須陀洹果。老
比丘聞已。繫念不散。即獲初果。諸少比丘。復弄
之言。汝今雖得須陀洹果。然其故有七生七死。
更移一角。諸少比丘。復以鞠打。而語之言。與汝
斯阤含果。時老比丘。益加專念。即證二果。諸少
比丘復弄之言。汝今已得斯阤含果。猶有往來
<pb n="54"/>
生死之難。汝更移坐。諸少比丘。復以鞠打。而語
之言。與汝阿那含果。時老比丘。倍加至心。復證
第三果。諸少比丘。復弄之言。汝今已得不還果。
故於色無色界。受有漏身。無常遷變。念念是苦。
汝更移坐。諸少比丘。復以鞠打。而語之言。與汝
阿羅漢果。時老比丘證四果已。心大歡喜。設諸
餚膳。種種香華。請少比丘。報其恩德。與少比丘
共論道品。諸少比丘發言滯塞。時老比丘。方語
之言。我已證得阿羅漢果。諸少比丘。咸皆懺悔。
戲弄之罪。是故行人若至心者求無不獲。又云。
昔有女人。深信三寶。請一比丘供養既訖。女人
至心。閉目靜坐。求請說法。比丘不解。潛身歸寺。
然此女人。念有為法。無常苦空。不得自在。深心
觀察。獲須阤洹果。既得果已。向寺求覓。以報其
恩。比丘慚恥。一向藏避。苦求方出。此女具謝。道
果因緣。比丘甚愧。（帳字函第二卷。
 眾生為何不見佛  古鏡埋塵曷睹容 
起信論。問曰。諸佛無邊方便。能於十方利益眾
生。何故眾生。常不見佛。或睹神變。或聞說法。答
曰。如來實有如是方便。但要眾生。其心清淨。乃
為現身。如鏡有垢。色像不現。垢除則現。眾生亦
爾。心未離垢。法身不現。垢離則現。（命字函第二卷）。
 既心清淨如來現  譬水虛明日月彰 
入印法門經云。佛告文殊。譬日月輪。於閻浮提。
一切器水清淨不濁。離於障礙。皆悉現見。而日
月輪。本處不動。如來應正遍知。十方世界無障
無礙。如是如是。可化眾生。自心清淨皆見如來。
而諸如來。兜率阤天。如本不動。如是十方一切
世界。一切眾生。發起心中。皆悉現前。（伏字函第四卷）。
 習坐安可得成佛  駕車欲進在驅牛 
傳燈云。南嶽讓禪師。見馬祖坐禪次。師欲接之。
故將片磚於祖庵前石上。磨之復磨。祖曰。作什
麼。師曰。磨磚作鏡。祖曰。磨磚豈得成鏡。師曰。磨
磚既不成鏡。坐禪豈得成佛。祖曰。如何即是。師
曰。如牛駕車。車若不行。打牛即是。打車即是。祖
無對。師又問。汝學坐禪。為學坐佛。若學坐禪。禪
非坐臥。若學坐佛。佛非定相。於無住法。不應取
捨。汝若坐佛。即是殺佛。若執坐相。非達其理。
永嘉云。行亦禪。坐亦禪。語默動靜體安然。縱遇
鋒刀常坦坦。假饒毒藥也閑閑（證道歌）。
<other>般若品</other>
 明明照見五蘊空  了了能度一切苦 
般若波羅蜜多心經。觀自在菩薩。行深般若波
羅蜜多時。照見五蘊皆空。度一切苦厄。舍利子。
色不異空。空不異色。色即是空。空即是色。受想
行識。亦復如是。舍利子。是諸法空相。不生不滅。
不垢不淨。不增不減。是故空中無色。無受想行
識。無眼耳鼻舌身意。無色聲香味觸法。無眼界。
乃至無意識界。無無明。亦無無明盡。乃至無老
死。亦無老死盡。無苦集滅道。無智亦無得。以無
所得故。菩提薩埵。依般若波羅蜜多故。心無罣
礙。無罣礙故。無有恐怖。遠離顛倒夢想。究竟涅
槃。三世諸佛。依般若波羅蜜多故。得阿耨多羅
三藐三菩提。故知般若波羅蜜多。是大神咒。是
大明咒。是無上咒。是無等等咒。能除一切苦。真
實不虛。故說般若波羅蜜多咒。即說咒曰。揭諦
揭諦。波羅揭諦。波羅僧揭諦。菩提薩婆訶（荊字函。仁
王經末）。
 我佛親從般若生  阿誰道是摩耶子 
道神足經云。佛告月天子。般若波羅蜜是諸佛
之母。當學般若波羅蜜便得三十二相。十力四
無畏等。皆來歸之。故不從摩耶生乎。（被字函第二卷）。
 何謂法身無德用  應如金寶尚泥封 
<pb n="55"/>
大乘法界論云。眾生法身。既與功德相應。何故
無有如來德用。應知此如蓮華未開。諸惡見葉
共包裹故。亦如金山。被瞋恚泥所封著故。亦如
虛空。被愚癡雲之所蔽故。總為頌曰。 ○如蓮金
等未開顯。佛體客塵翳亦然。是時功德不自益。
反此則能為大利。 （臨字函第八卷）。
 心有惡塵善可淨  水由象濁珠乃清 
智度論云。若唯有心。而無心法者。不應有垢有
淨。譬如清淨池水。狂象入中。令其混濁。若清水
珠。入水即淨。不得言水外無象無珠。心亦如是。
煩惱入故。能令心濁。諸慈悲等。善法入心。令心
清淨。以是故。不得言煩惱慈悲等法即是心。（名字
函第六卷）。
 燈光既照暗冥沒  智慧纔生煩惱無 
正法經云。佛告迦葉。譬如空舍。無其戶牖。經百
千年。無其人物。是室冥暗。忽有天人。於彼舍中。
然其燈明。迦葉。於意云何。如是黑暗。我經百千
年住此。我今不去。有此事不。迦葉答言。不也。世
尊。彼黑暗無力。燈光若生。決定須去。佛言。迦葉。
彼業煩惱。亦復如是。經百千劫。住彼識中。或彼
行人。於一晝夜。正觀相應。生彼慧燈。迦葉。如是
聖者。慧根若生。此業煩惱。定無所有。（卿字函第三卷）。
 我斷生兮死自滅  師逐人兮塊自息 
般若經云。最勝天王白佛。云何菩薩。於無生法。
而見有生。佛告天王。當知諸法無滅。是故無生。
何以故。性不變故。但由世俗見有生滅。皆是虛
妄。非真實有。若諸菩薩行深般若。即如實知無
明因緣。故生諸行。依行生識。廣說乃至由有故
生。生即有老。老故有死。愁歎苦惱。是故修行。為
斷無明。無明若斷。餘十有支。展轉隨滅。如身若
斷。命則隨滅。天王當知。邪見外道。為求解脫。但
欲斷死。不知斷生。若法不生。即無有滅。譬如有
人塊擲師子。師子逐人。而塊自息。菩薩亦爾。但
斷其生。而死自滅。犬唯逐塊。不知逐人。塊終不
息。外道亦爾。不知斷生。終不離死。菩薩行深般
若。善知因緣。諸法生滅。（果字函第九卷）。
 即這般若豈可求  非如金寶力而得 
智度論云。但了波羅蜜相。是為行深般若波羅
蜜。不從十方求。亦無與者。亦非如金銀寶物。力
求而得。（立字函第一卷）。
 般若無相雖求難  方便之力應可證 
般若經云。佛告舍利子。所求菩提。方便善巧。乃
能證得。菩薩修般若時。若見有法自性可得。則
應可取。不見有法自性可得。當何所取。所謂不
取此是色。此是受等。乃至此是聲聞。此是菩薩。
此是如來。舍利子。菩薩修行般若。如實了知一
切法性。乃至如來。皆不可取。如是不可取波羅
蜜多。即是無障波羅蜜多。如是無障波羅蜜多。
即是般若波羅蜜多。諸菩薩應於中學。於中學
時。尚不得學。況得菩提。何以故。無少法有自性。
於如是無性。為自性法中。何等是異生法。乃至
何等是如來法。如是諸法既不可得。依何等法
可施設。有補特伽羅。補特伽羅既不可得。云何
可說。此是異生。乃至如來。舍利子白佛。若一切
法皆無自性。都非實有。依何等事。而可了知此
是異生法。乃至如來法。佛告舍利子。於意云何。
為實有色受時。如諸愚夫異生執不。舍利子言。
不也。但由顛倒愚夫。有如是執。佛告舍利子。諸
菩薩。修行般若方便善巧。雖觀諸法。皆無自性。
都非實有。而依世俗發趣菩提。為諸有情種種
宣說。令得正解。遠離顛倒。（霜字函第一卷）。
復次善現白佛。何等名為菩薩。菩提資糧。要具。
如是資糧。乃能證得菩提。佛答。一切善法。皆是
<pb n="56"/>
菩提資糧。修令圓滿。乃能證得一切智智（第五卷）。
 因筏至岸宜亡筏  於法尚離況非法 
阿含經云。譬如有人。縛筏求渡。已從此岸。得至
彼岸。由於此筏。濟我厄難。苟從有恐之地。得至
無為之處。我今不捨此筏。持用自隨乎。為不能
耶。佛告比丘。善法尚猶可捨。何況非法。（如字函第八卷）。
 愚智自性本來無  彼此皆空何得捨 
正法經云。佛告迦葉。譬如燈光。能破一切黑暗。
而彼黑暗。從何而去。非東方去。乃至北方去。去
亦非去。來亦非來。迦葉。復次燈光。又亦非我能
破黑暗。若非黑暗。何顯燈光。迦葉。燈光黑暗。本
無自性。此二皆空。無得無捨。迦葉。是故智慧亦
復如是。有智若生。無智即捨。而彼無智。歸於何
去。非從東方至。北方去。去既非去。來亦非來。迦
葉。復次有智若生。無智即捨。非彼有智。能壞無
智。無智本無。有智何顯。迦葉。有智無智。俱無自
性。此二皆空。無得無捨。（卿字函第三卷）。
 聞空便乃著空無  猶鹽太過傷鹽美 
智度論云。觀其空人。先有無量布施持戒禪定。
其心柔軟。諸結使薄。然後得真空。邪見之人應
無此事。但以憶想分別邪心取空。譬田舍人。初
不識鹽。見人以鹽著種種肉菜之中而食。問言。
何以故爾。與語。此鹽能美物味。他便抄鹽。滿口
食之。鹹苦傷口。遂而問曰。汝何以言鹽能作美。
彼責癡人。此當籌量。得中令美。云何純食。然無
智人聞空解脫門。不修功德。但欲得空。是為邪
見斷諸善根。若人入阿毗曇等三門。則知佛法。
不相違背。能知是事。即是般若波羅蜜力。於一
切法。無所罣礙。若不得般若波羅蜜法。入阿毗
曇門。則墮有中。若入空門。則墮無中。若入昆勒
門。則墮有無中。復次菩薩行般若波羅蜜。雖知
諸法一相。亦能知一切法種種相。雖知諸法種
種。亦能知一切法一相。名為般若波羅蜜（德字函第
八卷）。
 非無人故名曰空  但法自空非色滅 
寶雲經云。善男子。非無人故。名之曰空。但空自
空。前際後際。中際亦空。但法自空。非色滅空。當
依於空。莫依於人。若以得空。而依於空。佛說是
人。則為退墮。善男子。寧起我見積如須彌。莫以
空見。起增上慢。所以者何。一切諸見以空得脫。
若起空見。則不可治。譬如有人。怖畏虛空。悲號
搥胸。作如是言。卻此虛空。於意云何。如是虛空
可除卻不。不也世尊。如是若畏空法。我說是人。
狂亂失心。所以者何。常行空中。而畏於空（木字函第
七卷）。
 佛性非色不離色  盲人說象終歸象 
涅槃經云。一切眾生。不退佛性。名之為有。決定
得故。譬如王者。告一大臣。汝牽一象。以示盲者。
時彼眾盲。各以手觸。王問之曰。象為何類。其觸
牙者。即言象形如蘆菔根。其觸耳者。言象如箕。
其觸頭者。言象如石。其觸鼻者。言象如杵。其觸
腳者。言象如臼。其觸脊者。言象如床。其觸腹者。
言象如瓮。其觸尾者。言象如繩。善男子。如彼眾
盲。不說象體。亦非不說。若是眾相。悉非象者。離
是之外。更無別象。善男子。王喻如來。正遍知也。
臣喻此經。象喻佛性。盲喻一切無明眾生。是諸
眾生聞佛說已。或作是言。色是佛性。何以故。是
色雖滅。次第相續。是故獲得如來。三十二相。如
來色常。如來色者。常不斷故。乃至受想行識亦
復如是。善男子。如彼盲人。各各說象。雖不得實。
非不說象。說佛性者。亦復如是。非即六法。不離
六法。是故我說眾生佛性。非色不離色。乃至非
我不離我。眾生我者。即是五陰。離陰之外。更無
<pb n="57"/>
別我。譬如墻壁草木。合之為舍。離是之外。更無
別舍。（率字函第二卷）。
 有我無我各一邊  離有離無名中道 
智度論云。佛為眾生。欲墮斷滅見者。說言有我
受後世罪福。若人欲墮常見者。說言無我無作
者受者。離是五眾假名。更無一法自在者。問曰。
若爾者。何等為實。答言。無我是實。一切法無常。
一切法無我。寂滅是安穩涅槃。名為諸法實相。
若人善根未熟。佛不為說是深無我法。若是為
說。即墮斷滅。問曰。如迦葉問中。佛說我是一邊。
無我是一邊。離此二邊。名為中道。今云何言無
我是實。有我為方便說。答曰。說無我有二種。一
者取無我相著無我。二者破我。不取無我。亦不
著無我。自然捨離。○復次佛說有我無我。有二
因緣。一用世俗說。故有我。二用第一實相說。故
無我。如是等說。有我無我無咎。佛處處說諸法
有。處處說諸法無。（建字函第六卷）。
 通達諸法畢竟空  是行般若波羅蜜 
智度云。須菩提白佛。觀一切空不牢固。是空相
為行般若不。佛言。不也。何以故。若空無有法。云
何行般若。離是空更有法行般若不。佛言。不也。
何以故。若一切法空。無相。無作。云何離空。而更
有法。須菩提。聞空非行般若。離空非行般若。一
切法皆攝在般若中。今但問。般若行般若。不。法
不自行。應以異法行。復問。離般若更有法行般
若不。佛言。不也。何以故。一切法攝在般若中。更
無法行般若。復問。若不行。云何得無上道。佛反問。
汝以慧眼見。定有一法行般若不。答言。世尊。不
見有行般若者。復問。汝見是般若行處不。須菩
提言。不見。何以故。般若中一切諸觀滅。若常。若
無常。若生滅等。無一法定相。是般若。云何當說
是般若。復問。若汝以智慧眼不見法。是不見法。
為有為無。答言。無。何以故。佛說慧眼觀不見故
言無。復問。若法無不可得。是法有生不。答言。不
生。是法本自無。畢竟空。佛語須菩提。若菩薩於
生是法中。通達無礙。信力智慧力故。能住是法
中。是名無生忍。是行般若波羅蜜。（表字函第七卷）。
 色等無二無二分  清淨無別無斷故 
般若經云。佛告善現。色清淨。即般若波羅蜜多
清淨。般若波羅蜜多清淨。即色清淨。何以故。是
色清淨。與般若波羅蜜多清淨。無二無二分。無
別無斷故。受想行識清淨。即般若波羅蜜多清
淨。般若波羅蜜多清淨。即受想行識清淨。何以
故。是受想行識清淨。與般若波羅蜜多清淨。無
二無二分。無別無斷故。乃至諸佛無上正等菩
提清淨。即般若波羅蜜多清淨。般若波羅蜜多
清淨。即諸佛無上正等菩提清淨。何以故。是諸
佛無上正等菩提清淨。與般若波羅蜜多清淨。
無二無二分無別無斷故。（暑字函第三卷起。律字函第四卷止）。
（自色受至菩提其間名相。總八十餘科。今具下文。可參此義次第一一推之。從始至末則
般若一部圓融之意備矣）。
 集出經中之名相  直於言下以分疏 
指要錄注出般若名相八十餘科。庶發披閱者
智智爾。○五蘊。色蘊（積聚虛假）受蘊（領納資貪）想蘊（取像奔馳）
行蘊（微細遷流）識蘊（熾然了別）。○六根。眼根（喜怒視相）耳根（聽審
相續）鼻根（愛憎香臭）舌根（嘗味甘苦）身根（貪嫌澀滑）意根（恒審思量）。○
六塵。色塵（形顯質礙）聲塵（反聞成迷）香塵（薰蕕惑知）味塵（鹹淡遷怒）
觸塵（冷暖勞苦）法塵（萬像紛紜）。○六識。眼識（玄黃不真）耳識（苦樂
音異）鼻識（觀氣旋光）舌識（辯說邪正）身識（隨機現儀）意識（緣慮循空）。○
六觸。眼觸（離則明見）耳觸（遠近全聞）鼻觸（聞香即知）舌觸（味合即覺）
身觸（不合不覺）意觸（冥契諸相）。○六緣。所生眼緣所生受
（光非照境）耳緣所生受（順音分辨）鼻緣所生受（薰修頓圓）舌緣
所生受（辛酸何依）身緣所生受（故逸無逸）意緣所生受（想念
<pb n="58"/>
不忘）。○四緣。因緣（諸法和合）次第緣（心心數法）所緣緣（法無所依）
增上緣（法無可得）。○六大。地大（堅凝質礙）水大（潤下滋愛）火大
（炎上生瞋）風大（鼓籥操動空大（不見邊表）識大（萬法本源）。○十二因
緣。無明（昏翳真智）行（流注不息）識（妄生愛染）名色（觀形定實）六入（根塵
睹對）觸（漸生染著）受（納而不執）愛（習力成染）取（執之不捨）有（業因成就）生（愛慾
流轉）老（漸覺變異）病（眾苦纏聚）死（捨墮識飛）憂（煩悶沉戚）悲（鬱快哀悲）苦（惡緣
煩現）惱（怨害相遇）我者（起我我所）生者（如父有子）壽者（命根成就）命者
（能舉事故）有情者（蘊和合生）養育者（因緣故長）眾數者（諸法有數）作
者（手足能所）使作者（力能役他）起者（作後世業）使起者（亦令他作）受
者（苦樂果現）使受者（厭苦厭樂）見者（目觀色像）知者（五識知名）。○六
度。布施（捨己惠他淨戒（三業無染）安忍（毀譽風清）精進（勇猛無怯）靜
慮（妙絕諸緣）般若（智慧圓徹）。○二十空。內空（六根無體）外空（六塵
無相）內外空（六識無有）空空（病去藥除）大空（小乘法無）小空（四果相無）
勝義空（功用投現）有為空（生滅相無）無為空（無相亦無）畢竟空
（諸法相盡）無際空（不見終始）散空（和合相離）無變異空（如如智寂）本
性空（法本常無）自相空（不待彼無）共相空（自他相盡）一切法空
（皆不可得）不可得空（可亦不可）無性空（假緣即無）自性空（體本元虛）
無性自性空（俱無亦無）。○四諦。苦聖諦（世間果相）集聖諦
（世間因相）滅聖諦（出世果相）道聖諦（出世因相）真如（不變隨緣）法界
（理事圓融）法性（常自寂滅）不虛妄性（本來真實）不變異性（今古常然）
平等性（凡聖一致）離生性（寂爾無形）法定（諸境常如）法住（各安自位）
實際（不立一塵）虛空界（無有邊量）不思議界（心言路絕）。○四靜
慮。初禪（有尋有伺）二禪（無尋唯伺）三禪（無尋無伺）四禪（捨念清淨）。○
四無量。慈無量（慈定廣大）悲無量（悲定含空）喜無量（喜定周遍）
捨無量（捨定廓徹）。○四無色。空無邊處（空定現空）識無邊
處（識定現識）無所有處（無定是定）非非想處（無想想定）。○八解
脫。觀內有色外亦觀色解脫（見內見外）觀內無色外
亦觀色解脫（見外見內）內外諸色解脫（有無俱淨）空無邊
處解脫（緣色同空）識無邊處解脫（三世識空）無所有處解
脫（無色緣無）非非想處解脫（絕相成妙）滅受想定解脫（心數
法盡）。○八勝處。一勝處（淨相超勝）二勝處（色境超勝）三勝處
（內外超勝）四勝處（真空超勝）五勝處（妙識超勝）六勝處（空無超勝）七
勝處（非想超勝）八勝處（想定超勝）。○九次第定。一次第定
（初禪喜樂）二次第定（二禪妙生）三次第定（三禪妙樂）四次第定
（四禪浮盡）五次第定（空能普入）六次第定（識能明了）七次第定
（無有即有）八次第定（無想即想）九次第定（心滅無滅）。○十遍處。
一遍處（地大周匝）二遍處（水大周匝）三遍處（火大周匝）四遍處
（風大周匝）五遍處（空大周匝）六遍處（青色滿空）七遍處（黃色滿空）八
遍處（赤色滿空）九遍處（白色滿空）十遍處（黑色滿空）。○四念處。
觀身不淨（染緣有故）觀受是苦（執取增縛）觀心無常（念念遷滅）
觀法無我（無有定相）。○四正勤。精進根（靈苗滋茂）精進覺
（心心警策）精進力（毫釐不屈）正精進（不墮邪習）。○四神足。定根
（深固幽遠）定覺（寂而常照）定力（魔不能動）正定（入佛三昧）。○五根。信
根（能入法海）念根（住持不忘精進根（念茲在茲）定根（湛寂虛通）慧根
（明辨實諦）。○五力。信力（一念萬年）念力（全清絕點）精進力（塵劫無怠）
慧力（摧邪顯正）定力（須彌高固）。○七覺支。念覺（靈心不昧）擇法
覺（微細明了）精進覺（已覺求覺喜覺（法樂禪悅）猗覺（所覺無覺）定覺
（明明了了）捨覺（離覺所覺）。○八聖道支。正語（心口相應）正業（無非
佛事）正命（結使已除正思惟（斷妄想故）正方便（不墮無為）正念（心無
異緣）正定（超諸神足）正見（信業報故）。○三解脫門。空解脫門
（空不見空）無相解脫門（相不見相）無願解脫門（願即無願）。○菩
薩十地。歡喜地（證聖位故）離垢地（身心清淨）發光地（智已生明
燄慧地（妙解廓照）現前地（通達真俗）難勝地（功行超越）遠行地
（隨方應化）不動地（忍智自如）善慧地（通力自在）法雲地（大智圓明）。○
五眼。肉眼（見內暗外）天眼（內外俱明）慧眼（照了諸相）法眼（觀機設教）
佛眼（普觀法界）。○六通。天眼通（徹視大千）天耳通（洞聽十方）他
心通（悉知種類）宿命通（達三世事）神境通（形無質礙）如意通（任運
自在）。○十力。一是處非處如實力（善行惡行）二知三世
報業力（報果分明）三知諸禪解脫三昧力（明了正定）四知
眾生諸根上下力（了知界性）五知眾生種種欲力（知根
所樂）六知世間種種性力（定不定性）七知一切道至力
（諸禪定境）八得夙命智力（古即是今）九得天眼能觀一切
力（不見一法）十得漏盡智力（薪盡火滅）。○四無畏法。無所畏
<pb n="59"/>
（作師子吼）漏盡無所畏（何所屈撓）說障道無所畏（能破邪惑）
說道無所畏（決定如是）。○四無礙解。詞無礙（口海波濤）辯
無礙（應作是說）法無礙（義無不了）義無礙（法無不通）。○四攝法。
大慈（廣攝物故）大悲（廣拔苦故）大喜（廣與樂故）大捨（廣施惠故）。○十
八不共法。一身無失（行無不規）二口無失（言無不法）三意
無失（念無不正）四無異想（正信調直）五無不定心（動而常靜）六
無不知已捨（善惡諸法）七欲無減（不厭小善）八精進無減
（動靜平常）九念無減（等心澄湛）十慧無減（平實明了）十一解脫
無減（縛脫無二）十二知見無減（遍知普見）十三身業（隨智慧行）
十四口業（隨智慧行）十五意業（隨智慧行）十六過去無不
了（所修所行）十七未來無不知（所記所報）十八現在無不
見（現受現果）無忘失法（證無漏性）恒住捨性（虛凝湛寂一切智
（無所不了）道相智（了無所了）一切相智（了了無了一切阤羅尼
門（總持妙性）一切三摩地門（正心正受）。○四果。預流果（須阤
洹也）一來果（斯阤含也）不來果（阿那含也）無生果（阿羅漢也）獨覺
菩提（自悟本智）一切菩薩摩訶。薩行（自覺覺他）諸佛無上
正等菩提（因圓果滿）。○（溪字函第二卷。
 壞色無常相似說  達色本空如實言 
出生三法藏般若經云。佛說未來世中。當有人
說相似般若波羅蜜多。帝釋問其云何。佛告帝
釋。未來世中。有諸苾芻。作如是說。色是無常。若
身若心。及戒定慧。悉無所有。離諸所觀。作是說
者。當知是說相似般若波羅蜜多。何以故。彼作
是說。壞色故。觀色無常。壞受想行識故。觀受想
行識無常。若如是求為行般若波羅蜜多。當知
此說。皆得名為相似般若波羅蜜多。帝釋。汝今
當知。不壞色故。觀色無常。不壞受想行識故。觀
受想行識無常。作是說者。是為如實宣說般若
波羅蜜多。若能為人說此義者。得福甚多。（宅字函第
五卷）。
智度論云。何為求佛道者。不說相似般若。善男
子。汝修行般若波羅蜜。莫觀色無常。何以故。色
色性空。是色性非法。若非法。即名為般若波羅
蜜。般若波羅蜜中。色非常。非無常。何以故。是中
色尚不可得。何況常無常。如是說者。是名不說
相似般若。受想行識亦復如是。復次說相似般
若者。名字語言同。而心義異。如以著心取相。說
五眾等無常。乃至無生無滅。是相似般若。若以
不著心。不取相。說五眾無常。但為破常顛倒故
不著無常。是真實般若波羅蜜多。（形字函第十卷）。
 苟捨般若趣餘經  猶棄根本尋枝葉 
般若經云。佛告善現。棄捨般若經典。求學餘經。
當知是為菩薩魔事。何以故。棄捨一切智智根
本甚深般若。而攀枝葉諸餘經典。終不得佛菩
提。善現白佛。何等餘經。佛荅。若說二乘相應之
法。謂四念住。乃至八聖道支。三解脫門。四諦智
等。於中修學。但得預流。一來不還。阿羅漢果獨
覺菩提。不得無上正等菩提。是名餘經。猶如枝
葉。不能引發一切智智。甚深般若。能引智智有
大勢用。猶如樹根。（巨字函第九卷）。
 無一般若力為護  則五波羅魔所侵 
般若經云。如有女人。端正巨富。若無強夫所守
護者。易為惡人之所凌辱。布施等五波羅蜜多。
亦復如是。若無般若力所攝護。易為魔壞（出字函第
十卷）。
 施等如盲前莫達  般若為目以導之 
般若經云。譬如百千盲眾。無淨目者導之。猶尚
不能近趣正道。況能遠達豐樂大城。施等盲眾
若無般若淨目者導。尚不能趣菩薩正道。況能
得入一切智城。皆由般若。方到彼岸。（來字函第二卷）。
 修般若何惰何勤  由因地或進或退 
復次善現白佛。菩薩聞說般若。深生信解。書寫
受持。思惟修習。是菩薩從何處沒。來生此間。佛
<pb n="60"/>
言。若菩薩聞此般若。不怯不惑。受持讀誦。究竟
通利。當知是菩薩。先世樂聽般若。聞已受持。精
勤修習。由此善根從人趣沒。還生人中。善現復
白佛言。頗有菩薩。成就如是殊勝功德。供養承
事他方諸佛。沒彼生此。聞是般若。復能讀習。無
懈倦不。佛言。此菩薩無有懈倦。所以者何。先從
他方佛所。聞是般若。彼乘如是善根力故。復有
菩薩。雖於先世得聞般若。亦曾請問深義。而不
能經一日三四五日。隨順修行。今生人中。聞說
般若。設經一日。乃至五日。其心堅固。無能壞者。
若離所聞。尋便退失。何以故。由於先世。雖聞復
問。而不修行。故於今生。或時堅固。或時退失。復
有菩薩。雖於先世。得聞六波羅蜜。而不請問深
義。今生人中。聞說是深般若。其心迷悶。猶豫怯
弱。或生異解。（陽字函第一卷）。
 持之者獲報殊勝  謗之者墮罪彌深 
智度云。若聞是深般若波羅蜜。受持讀誦。憶念
不離。薩婆若心。若以毒藥。若以火坑。若以深水。
若欲刀殺。如是眾惡。皆不能傷。般若力故。有此
殊勝。問曰。現有受持讀誦。入於軍陣。刀兵所傷。
其義云何。答曰。有二種業因緣。一者必應受報。
二者不必受報。必應受報者。譬如大逆重罪。應
死之人。雖有強力財寶。不可得免。不必受報者。
如人罪雖入死。理尚可救。用力勢財物。便得濟
命。不救則死。善男子。亦如是。若無必受報罪。雖
有死事來至。讀誦般若。則得濟度。若不讀誦。則
不免死。是故不得言般若。無有力勢。問曰。如上
所說。是事可信。今此中不能讀誦。但書寫供養。
云何得是功德。答曰。是人所得功德。亦同於上。
何以故。是人先已聞師說般若義。深入愛樂。然
不識文字。違離師故。不能讀誦。而不惜財寶。雇
人書寫。盡心種種供養。與誦者同。亦得功德。（形字
函第七卷。
般若經云。若人書寫般若經典。種種莊嚴。置清
淨處。恭敬供養。十方天龍。常來擁護。不為人非
人等之所惱害。唯除宿世定惡業因。現在應熟。
或轉重惡。現世輕受。（巨字函第二卷）。
金剛經云。受持此經。若為人輕賤。是人先世罪
業。應墮惡道。以今世人輕賤故。先世罪業。則為
消滅。當得阿耨多羅三藐三菩提。
般若經云。若人先世聞說般若。已曾捨去。今世
聞說。由宿習力。還復捨去。身語及心皆不和合。
由斯造作愚癡惡慧增長。匱正法業。墮大地獄。
經歷百千俱胝那庾多歲。受諸大苦。三災起時。
彼匱法業。猶未畢故。死已轉生他方世界。遍歷
十方。經無量劫。彼業稍微。從地獄中出。次第受
傍生餓鬼。一一趣中。各經百千俱胝那庾多歲。
至於三災。轉生他方。備受諸苦。餘勢將盡。方生
人中。惡律儀家。六根不具。舍利子白佛。常說罪
重者。五無間。此匱法業為相似耶。佛言。壞正法
業麤重不可以比。謂自謗般若。亦教人謗般若。
自飲毒藥。亦令他飲。（水字函第五卷）。
 總六度而通福慧  攝三學以利自他 
解脫了義經云。佛告觀世音菩薩。學有六事。所
謂六波羅蜜。施戒忍是增上戒學。禪是增上心
學。般若是增上慧學。精進通一切。觀世音菩薩
白佛。此六事。幾是福德眾具。幾是智慧眾具。佛
言。增上戒學。是福德眾具。增上慧學。是智慧眾
具。禪及精進通一切。觀世音菩薩復白佛言。何
故此謂學事。六種施設。佛答言。有二事。一者三
學攝取眾生。二者三學對治煩惱。於是菩薩。布
施眾具。持戒不害。忍辱饒益。以此三學。攝取眾
生。復次菩薩。進修善業。禪伏煩惱。慧斷諸使。以
<pb n="61"/>
此三學。對治煩惱。（身字函）。
 一持此經六度具  一修道場六度圓 
不退轉法輪經云。受持此經。為他人說。當知具
足六波羅蜜。有能信解此經典者。具足檀波羅
蜜。於此經典。不生疑惑。具足尸波羅蜜。於此法
中不動。具足羼提波羅蜜。能於此經。心不退沒。
具足毗離耶波羅蜜。信樂此經。心不散亂。具足
禪波羅蜜。諦了此經。無分別想。具足般若波羅
蜜。（賴字函第四卷）。
莊嚴王菩薩經。佛言。行六波羅蜜時。修立道場。
香華供養。名檀波羅蜜。修供養時。身口意業。不
惱眾生。名尸波羅蜜。若有蟲螘。來入道場。安忍
不害。名羼提波羅蜜。善心相續。名毗梨耶波羅
蜜。心不散亂。名禪波羅蜜。方壇圓場。無有偏斜。
名般若波羅蜜。如是一法。隨心變現。（景字函）。
 不修六度道難成  雖行六度相不取 
般若經云。菩薩行六波羅蜜時。常作是念。我若
不行布施。當生貧賤之家。尚無勢力。何由成熟
有情。嚴淨佛土。況得一切智智。我若不護淨戒。
當生惡趣。尚不能得下賤人身。何由成熟有情。
嚴淨佛土。況得一切智智。我若不修安忍。當生
容貌醜陋。不具菩薩圓滿色相。則不能成熟有
情嚴淨佛土。況得一切智智。我不精進。尚不能
獲菩薩勝道。何由成熟有情。嚴淨佛土。得一切
智。我若心亂不入靜慮。尚不能起菩薩勝定。何
由成熟有情嚴淨佛土。得一切智。我若無智。不
學般若。尚不能得諸巧便慧。超二乘地。何由成
熟有情。嚴淨佛土得一切智。（盈字函第二卷）。
思益梵天經。佛云。我見燃燈佛。即得無生法忍。
授我記言。汝於來世。當得作佛。號釋迦牟尼。我
於爾時具足六波羅蜜。所以者何。雖布施。不求
果報。雖持戒無所貪著。雖忍辱。知內外空。雖精
進。知無起相。雖禪定無所依止。雖行慧。無所取
相。（萬字函第二卷）。
 ○至此般若六已終  ○加後方便四為伴 （總十
波羅蜜多）。
解脫了義經云。觀世音菩薩白佛言。何故六波
羅蜜。作如是次第說。答曰。彼上上招引依故。菩
薩棄捨身財。受持淨戒。護戒故忍。忍已精進。進
已能禪。禪具足已。得出世慧。復問。何故施設餘
四波羅蜜。佛言。此等是六波羅蜜伴。於彼方便
波羅蜜。又是三波羅蜜之伴。復告觀世音菩薩。
現法多行煩惱不能堪任。常修習忍。受行少福。
願未來世煩惱微薄。能勤精進。是願波羅蜜。為
精進波羅蜜伴。親善知識聽聞善法。希望勝力。
是力波羅蜜為禪波羅蜜伴。於菩薩藏。聞緣修
禪。堪能開引出世間慧。是智波羅蜜為般若波
羅蜜伴。（身字函）。
大藏一覽集卷三（畢）
姚敏學校正

<sarticle><article>大藏一覽第四卷</article></sarticle>
寧德優婆塞陳　實謹編
秀水居士姚舜漁重緝
第四善惡門之餘姚中啟校
<other>方便品</other>
 如來方便老婆心  楊葉暫止嬰兒哭 
涅槃經云。何為嬰兒行。如彼嬰兒啼哭之時。父
母即以楊樹黃葉而語之言。莫啼。莫啼。我與汝
金。嬰兒見已。生真金想。便止不啼。然此楊葉。實
非金也。若有眾生欲造眾惡。如來為說三十三
天常樂我淨。受五欲樂。眾生聞是樂故。心生貪
樂。止不為惡。勤作三十三天善業。實是生死無
<pb n="62"/>
常無樂。無我無淨。方便說言常樂我淨。若有眾
生厭生死時。如來為說二乘。然本無有二乘之
實。以二乘故。知生死過。見涅槃樂。以是見故。則
知有斷不斷。有真不真。有修不修。有得不得。
 未聞蓮舌虛言者  但應機緣為說之 
又云。如來雖作是說。終無虛妄。何以故。虛妄之
語即是罪過。如來悉斷一切罪過。云何當有虛
妄語耶。如來雖無虛妄之言。若知眾生因虛妄
說得法利者。隨宜方便。則為說之。（一字函第十卷）。
 雖然在欲不染欲  俯為利生惡趣生 
般若經云。菩薩修行六波羅蜜。及餘善法。時彼
世界善男子善女人歡喜思惟。我等當為如是
菩薩。作父母兄弟。妻子眷屬。知識朋友。時彼諸
天悅豫。作是思惟。我等當設種種方便令是菩
薩離婬欲法。從初發心。至證菩提。常修梵行。於
順結法。不生貪染。所以者何。行非梵行。生於梵
天尚能為礙。況證菩提。是故菩薩斷欲出家。修
行梵行者。能得菩提。舍利子。白佛。諸菩薩為要
當有父母妻子耶。佛言。或有菩薩具有妻子眷
屬而修菩薩行。或有菩薩無有妻子。從初發心
乃至成佛。常行梵行。不壞童真。或有菩薩方便
善巧。先現受用五妙欲境。後方厭捨勤修梵行
乃得菩提。舍利子。如工幻師。化作種種五欲。其
中受樂。於意云何。彼幻所作。為有實不。舍利子
言。不也。佛告舍利子。菩薩亦復如是。方便善巧。
為欲成熟諸有情故。示受五欲。而無實染。所以
者何。諸菩薩於五欲中。深生厭患。不為彼過之
所塗染。（崗字函第十卷）。
復次善現白佛。住正性定聚菩薩墮惡趣不。佛
告善現。此菩薩決定不墮諸惡趣中。復告善現。
預流一來不還阿羅漢獨覺墮惡趣不。善現對
曰。不也。佛告善現。諸菩薩亦復如是。從初發心
修諸佛法。斷諸惡法。由此因緣。墮諸惡趣。或生
難地。或生邪見之家。無有是處。謂彼善法不得
現前。多起惡見。撥無妙行惡行及果。善現復白
佛言。若菩薩從初發心。成就善根。不生惡處。何
故如來每為眾說自本生事亦生惡趣。爾時善
根何在。佛告善現。諸菩薩不由穢業受惡趣身。
但為饒益諸有情類。願受彼身。是故不應引彼
為難。當知菩薩方便善巧。饒益有情。雖受種種
傍生之身。而不為傍生過失所染。雖作傍生身
時。非實傍生。不受彼苦。（岡字函第七卷）。
 慈悲行欲超多劫  方便殺人越萬生 
寶積經云。佛告阿難。過去劫有梵志。名曰樹提。
於四十二億歲。在空林中。常行梵行。因入極樂
城。有一女人。見此梵志。儀容端正。即起欲心。執
梵志足。即時擗地。梵志告曰。姊何所求。女曰。我
求梵志。梵志言。姊。我不行欲。女曰。若不從我。我
今當死。爾時梵志如是思惟。此非我法。我於四
十二億歲淨修梵行。云何於今而當毀壞。彼時
梵志。強自頓抴。離七步已生哀愍心。我雖犯戒
墮於惡道。我能堪忍地獄之苦。我今不忍見是
女人。受此苦惱以我致死。梵志復還喚言。姊起。
恣汝所欲。以此十二年共為家室。後復出家。具
四無量心。命終生梵天中。善男子。汝勿有疑。爾
時梵志即我身是。彼女人者今瞿夷是。我於爾
時。為彼女欲暫起悲心。超越十百千劫生死之
苦。善男子。汝如是觀。若餘眾生由愛欲故。墮於
地獄。行方便菩薩由生梵天。是名菩薩行於方
便。（文字函第六卷）。
復次然燈佛時。有五百賈人。入海採寶。內一惡
人。善知兵法。恒為寇盜。欲殺諸人。謀取其寶。還
閻浮提。爾時有人。名曰大悲。眾中導師。夜夢神
<pb n="63"/>
報。此有惡人。起不善心。殺五百眾。取其財寶。此
五百人。皆不退轉菩薩。惡人殺者。墮在地獄。汝
為導師。可作方便。令彼惡人。不墮地獄。彼五百
菩薩亦復可得全其身命。爾時大悲。如是思惟。
更無方便。惟有除此一惡人者。乃可令此五百
人得全身命。我若說時。此五百人當生惡心。殺
此惡人。彼諸人等。皆墮惡道。大悲思惟。我今當
自殺之。雖百千劫墮惡道中。受地獄苦。我能忍
之。爾時大悲生哀愍心。作是方便。吾護五百人
故。害此惡人。即以𥎞矛刺殺。令諸商人。安隱得
還。善男子。導師則我是。五百賈人。則賢劫中五
百菩薩。當此劫中。得證菩提。我行方便故。即得
超越百千劫生死之難。（文字函第八卷）。
 斷命雖重能除惡  如醫加苦病方寧 
攝大乘論釋曰。有人必應。作無間等惡業。菩薩
了知其心。無別方便。令離此惡。唯有斷命。為善
方便。能使不作此惡。若不捨命。決行此業。墮極
難處。長時受苦。菩薩念言。若我行此殺業。必墮
地獄。願我為彼受此苦報。當令彼人。於現在世。
受少輕苦。於未來世。久受大樂。譬如良醫。治有
病者。先加輕苦。後除重疾。菩薩所行。亦復如是。
因此生長無量福德。疾證菩提。（與字函第四卷）。
毗婆沙云。王子白佛言。佛有所說能令他瞋不。
佛答。是事不定。佛或憐憫心故。令他人瞋。得種
善緣。如乳母以曲指鉤出小兒口中惡物。雖傷
無患。（資字函第十卷）。
 ○化盜聽者斷命根  ○警毀法者令自出 
涅槃經云。佛告迦葉。我於眾生。實作子想。如羅
㬋羅。迦葉復白佛言。世尊。昔十五日。僧布薩時。
曾於受具清淨眾中。有一童子。不善修習身口
意業。在屏𢉝處。盜聽說戒。密跡力士。承佛神力。
以金剛杵。碎之如塵。世尊。是金剛神。極成暴惡。
乃能斷是童子命根。云何如來視諸眾生。同於
子想。佛告迦葉。是童子者。即是化人。非真實也。
為欲驅遣破戒毀法令出眾故。金剛亦化耳。（邇字
函第三卷）。
 化端正女以忽死  令貪染者而厭離 
寶雲經。云何菩薩回轉毒塵。菩薩見諸眾生。深
著貪欲。方便化作女色。形容端正。眾生見已。而
生貪著。於所眠息愛樂之時。忽然而死。一念之
頃。即成臭爛。見即怖畏大生厭離。如是菩薩。善
解回轉毒塵方便。（木字函第二卷）。
 ○入彼外道與同流  ○化他邪見令歸正 
寶雲經。降伏一切障礙。菩薩白佛。云何菩薩善
解回轉外道方便。菩薩於外道中。化作道士。梵
志尼楗。就學經法。精進勇猛。細密威儀勝彼外
道。反作他師。可尊可重。知其信已。方貶其道。示
其過失。仁者。汝所學道。非為清淨。非為離欲。不
能滅障。從其邪道而回轉已。以佛正法而安立
之。如是菩薩善解回轉外道方便。（木字函第二卷）。
 隨順一切世間緣  而行一切出世法 
華嚴經云。此菩薩得三昧智力。以大方便。雖示
生死。而恒住涅槃。雖眷屬圍遶。而常樂遠離。雖
以願力三界受生。而不為世法所染。雖常寂滅。
以方便力。而還熾然。雖然不燒。雖隨順佛智。而
示入聲聞辟支佛地。雖得佛境界藏。而示住魔
境界。雖超魔道。而現行魔法。雖示同外道行。而
不捨佛法。雖隨順世間。而常行出世間法。（愛字函第七卷）。
 ○諦觀吾佛示報業  ○俯作兒孫方便因 
寶積經云。昔舍衛城有二十人。皆是最後邊身。
更有怨家二十人思惟。我當作為親友。而至其
舍。奪其命根。爾時如來。為調伏是四十人故。於
大眾中。告目連言。今此地中。出佉違羅刺。欲刺
<pb n="64"/>
吾足。此刺即長一肘。目連白佛。我取此刺擲他
方界。佛告目連。非汝所能。目連即以神力拔之。
大千世界。皆大震動。隨刺而舉。爾時如來上四
王天。彼刺亦隨佛去。復上三十三天。乃至梵天。
亦復如是。如來還閻浮提本所坐處。刺亦逐還
豎向如來。如來即捉此刺。右腳踏之。天地震動。
阿難白佛。昔作何業。得如是報。佛言。我過去世。
入大海中。持𥎞刺人。斷其命根。今招此報。彼時
二十怨賊。欲害二十人者。作是思惟。如來法王。
尚不免報。況我等輩。即從坐起。向佛悔過。時佛
為說作業因緣。即得正解。是故如來金剛之身。
無能壞者。示佉違羅刺。是名方便力也。如來
入城乞食。空缽而出。善男子。如來無有業障。爾
時矜愍當來比丘無福德者。乞食不得。當作是
念。佛大福德持缽尚空。何況我等善根微薄。不
應以乞食不得。而生憂惱。善男子。惡魔等。不能
障如來食也。何因緣故。旃遮婆羅門女。以木
杵繫腹。誹謗如來。而作是言。由沙門瞿曇。令我
妊身。應當與我飲食。善男子。如來於此事中都
無業障。若有業障。我能擲此女置恒河沙世界
之外。如來以方便力故。現此業障。何以故。當來
之世。有諸比丘。於我法中。出家學道。尒時或為
他人所謗。心生慚愧。捨戒還俗。彼諸比丘。若被
謗已。當念如來尚被誹謗。而況我等。則除慚愧
修習梵行。（文字函第八卷）。
大乘十法經云。淨無垢妙淨寶月王光菩薩白
佛。云何告阿難言。吾患背痛。佛答。吾愍後世眾
生。故說此言。佛金剛身尚患背痛。況其餘者。
云何目連。往耆婆醫王所取藥。亦為後世故。見
法者尚妄。何況凡夫。云何如來。共諸外道。諍
其伎者。亦為後世。如來尚有怨家。況於我等。然
彼愚癡眾生。實說如來有怨家等。轉輪聖王。微
善根故。尚無諸怨。況如來成就諸功德藏。云
何取提婆達多。是善知識。復是如來久遠親近。
是怨家者。善男子。若無提婆達多善知識者。不
顯如來諸佛功德。若提婆達多承王教已。於大
眾中。放象堪害如來。而如來力善令降伏。無量
人眾。見象伏已。生希有心即歸依三寶。是名提
婆達多善知識之相。（服字函）。
 雖施不置於善處  非為方便之法門 
深密經云。何等名為非方便行。若諸菩薩。以波
羅密饒益眾生時。但以財施便為喜足。而不令
其出不善處。安置善處。如是名為非方便行。何
以故。一切有為行苦。攝取眾生。不可為樂。若置
眾生在於第一上善法中。究竟樂處。名為攝處
與大利益。（此字函第四卷）。
 普賢願海難思議  救脫誓心曷測量 （願）。
華嚴行願品云。普賢告諸菩薩。及善財言。如來
功德。假使十方諸佛。經不可說佛剎微塵數劫
相續。演說不可窮盡。若欲成就此功德門。應修
十種廣大行願。○一願常修禮敬者。盡法界虛
空界。十方三世一切諸佛。我以普賢行願力故。
深心信解。如對目前。悉以清淨身語意業。現不
可說身。一一身遍禮不可說佛。○二願常修稱
讚者。盡法界虛空界。十方三世一切諸佛。我以
勝解現前知見。各以出過辯才天女微妙舌根。
一一舌根。出無量音聲海。一一音聲。出一切言
辭海。稱讚諸佛諸功德海。窮未來際。相續不斷。
○三願廣修供養者。盡法界虛空界。十方三世
一切諸佛。我以信解現前知見。悉以香雲華雲
鬘雲。衣雲幢幡雲。音樂雲。種種上妙諸供養雲。
一一量如須彌山王。燃種種燈油如大海水。諸
供養中法供養最。如說修行供養。利益眾生供
<pb n="65"/>
養。不捨菩薩業供養。不離菩提心供養。如前供
養。比法供養。筭數譬喻所不能及。何以故。如是
修行是真供養故。○四願懺除業障者。念自無
始劫中。由貪瞋癡。發身口意作諸惡業。無量無
邊。若此惡業。有體相者。盡虛空界。不能容受。我
今悉以清淨三業。遍於法界。極微塵剎。一切諸
佛菩薩眾前。誠心懺悔。後不復造。恒住淨戒。○
五願隨喜功德者。盡虛空遍法界。三世諸佛。從
初發心。所修福聚。圓滿菩提。至般涅槃。分布舍
利。所有善根。乃至一切菩薩。一切二乘。有學無
學。所有功德。及十方界六趣四生。所有功德。乃
至一塵。我皆隨喜。○六願請轉法輪者。盡虛空
遍法界。十方三世。一切剎中。佛成正覺。我悉慇
勤請轉法輪。○七願請佛住世者。盡虛空遍法
界。諸佛菩薩。大善知識。二乘聖人。將欲入滅。我
悉勸請莫般涅槃。○八願常隨佛學者。如此娑
婆毗盧遮那如來。從初發心。種種修行。至成菩
提。或處菩薩聲聞。或處天龍八部種種眾會。以
圓滿音。成熟眾生。至般涅槃。我皆隨學。盡法界。
虛空界。一切如來。我亦如是念念隨學。○九願
恒順眾生者。盡法界虛空界。十方剎海。四生六
道。我皆於彼隨順而轉。於失道者。示其正路。在
冥闇者。為作光明。於貧窮者。令得伏藏。種種承
事供養。如敬父母師長。若眾生歡喜。則諸佛歡
喜。何以故。佛以悲心為體。因於眾生而起大悲。
因於大悲。生菩提心。因菩提心。成等正覺。是故
菩提屬於眾生。若無眾生。一切菩薩終不成道。
應如是解。於諸眾生心平等故。○十願普皆回
向者。從初禮拜。乃至隨順。皆悉回向盡法界。虛
空界。一切眾生。願令安樂。惡業不成。善根成就。
若因積惡所感苦果。我皆代受。令彼解脫。究竟
菩提。如是所修十願。虛空界盡。眾生界盡。眾生
業盡。眾生煩惱盡。我此十願。無有窮盡。念念相
續。無有間斷。身語意業。無有疲厭。若諸菩薩。於
此十願隨順趣入。則能成熟一切眾生。則能隨
順阿耨菩提。則能成滿普賢願海。復次。持誦者。
滅五無間業。福聚無邊。善神守護。臨命終時。親
屬財寶。一切威勢。無復相隨。唯此願王。不相捨
離。引導其前。往生極樂。如是功德。除佛世尊。餘
無知者。莫生疑念。應當諦受。（臣字函）。
七佛神咒經云。救脫菩薩發四弘誓。不與聲聞
辟支佛共。一者。願使我心。猶如大地。一切草木。
聚林萌芽。因之增長。地無憎愛。二者。願使我心
猶如橋船。運度眾生。無有疲厭。三者。願使我心
猶如大海。容受一切。百川眾流。投之不溢。四者。
願使我心猶如虛空。包容萬物。猶如法性（羔字函第
四卷）。
 深信力堅莫能摧  真實智明無不矚 （力度
智度）。
華嚴經云。具深心力。無有雜染故。具深信力。無
能摧伏故。具大悲力。不生疲厭故。具大慈力。所
行平等故。具總持力。能以方便持一切義故。具
辯才力。令一切眾生歡喜滿足故。具波羅蜜力。
莊嚴大乘故。具大願力。永不斷絕故。具神通力。
出生無量故。具加持力。令信解領受故。是則能
盡力波羅蜜。○復次知貪欲行者。知瞋恚行者。
知愚癡行者。知等分行者。知修學地行者。一念
中知無邊眾生行。知無邊眾生心。知一切法真
實。知一切如來力。普悟法界門。是則能淨智波
羅蜜。（平字函第八卷）。
 ○復論四度之施設  ○對治十地以熏修 
攝大乘論下云。十地中別修十種波羅蜜。於前
六地。所修六者。如先已說。後四地中。所修四者。
<pb n="66"/>
一方便波羅蜜。謂以前六波羅蜜。所集善根。共
諸有情回求無上正等菩提故。二願波羅蜜。謂
發種種大願引攝當來波羅蜜。殊勝眾緣故。三
力波羅蜜。謂由思擇修習二力。令前六波羅蜜
無間現行故。四智波羅蜜。謂由前六波羅蜜。成
立妙智。受用法樂。成熟有情故。（嚴字函）。
 休隨十度生差異  但於一念打圓成 
華嚴經云。菩薩為求佛智。施與眾生。是名檀波
羅蜜。滅諸煩惱。是名尸羅波羅蜜。慈悲為首。不
損眾生。是名羼提波羅蜜。求勝善法。無有厭足。
是名毗梨耶波羅蜜。一切智道。常現在前。未嘗
散亂。是名禪波羅蜜。能忍諸法無生無滅。是名
般若波羅蜜。能出生無量智。是名方便波羅蜜。
能求上上勝智。是名願波羅蜜。一切異論。及諸
魔眾。無能沮壞。是名力波羅蜜。如實了知一切
法。是名智波羅蜜。此十波羅蜜。菩薩於念念中。
皆得具足。（愛字函第七卷）。
 隨喜善根功最勝  回向菩提果更深 
諸經要集偈云。 若有貧窮人。無財可布施。見他
修施時。而生隨喜心。隨喜之福報。與施等無異。 
（對字函第十一卷）。
智度論云。有人行施。菩薩但以隨喜心過於求
二乘人上。何況自行。問曰。菩薩云何以隨喜心。
過二乘人以財施上。答曰。二乘行是布施。菩薩
見之一心隨喜。讚言善哉。以此隨喜福德回向
菩提。為度一切眾生故。得無量佛法故。以二種
功德過求二乘人所行布施上。復次。二乘勤
作功德疲勞。菩薩默然隨喜。以智福力。過於其
上。譬如工匠。但以智心指授而去。執斤斧者。疲
苦終日。計工受賞。匠者三倍。又如征伐。鬥者致
死。主將受功。問曰。若隨喜心勝於布施持戒者。
何以但說菩薩隨喜勝。答曰。凡夫人煩惱覆心。
吾我未斷著世間樂。云何能勝二乘。（建字函第八卷）。
般若經云。彌勒問善現言。菩薩若念諸佛。及弟
子眾。所有功德。并人天等。所種善根。如是合集。
現前發起隨喜之心。比餘善根為最為勝。復以
如是隨喜善根。與諸有情。同共回向菩提。是菩
薩不墮想顛倒。心顛倒見顛倒。善現答言。若菩
薩於所念佛。及弟子眾。所有功德。不起佛及弟
子功德之想。於人天等。所種善根。不起人天等
想。於所發起隨喜回向菩提之心。亦復不起回
向之想。是菩薩所起隨喜無想等顛倒。若以如
是隨喜心。念一切佛等功德。正知此心盡滅離
變。非能隨喜。正知彼法。其性亦然。非所隨喜。又
正了達能回向心。法性亦爾。非能回向。及正了
達所回向法。其性亦爾。非所回向。若有能依如
是隨喜回向。是正非邪。何以故。一切法自性皆
空。空中都無能所隨喜回向法故。復次若於其
中。起有所得。取相分別隨喜回向。譬如美食。而
雜毒藥。雖初適意。而後受苦。應作是念。如諸如
來以無上智達諸功德。如是體如是相。如是法
而可隨喜。我亦如是隨喜回向。不雜眾毒。終至
甘露菩提。（寒字函第十卷）。
 罄將我己一毫利  普及冤親一切人 
華嚴經云。菩薩行六波羅蜜時。願普饒益一切
眾生。皆使清淨。至於究竟永離苦趣。如是回向。
於非親友與親友等。何以故。菩薩入一切法平
等性故。設有眾生。於菩薩所。起怨害心。慈眼視
之。終無恚怒。譬如大海。一切眾毒。不能變壞。菩
薩不但為一眾生。一佛一法故。起願回向。普為
救護一切眾生。供養一切諸佛。解了一切佛法
故。發起大願。修諸善根。回向菩提。（章字函第三卷）。
 雖則善根元一體  良由回向有千差 
<pb n="67"/>
譬喻王經上。佛告舍利弗。譬如劫波娑縷。同一
樹生。於中一人。善作細衣。價直百千。一人欲作
僕使麤衣。織師報言。劫波娑縷價直百千。何作
麤衣。彼人不納織師善語。但作僕衣。舍利弗。雖
同一善。或有攀緣聲聞。或有回向菩提。亦復如
是。（發字函）。
<other>造像品</other>
 佛升忉利安居久  王慕尊顏刻像初 
造像功德經上。帝釋請佛。昇忉利天。度夏三月。
為母摩耶說法。不言而去。爾時優填王。常懷渴
仰。而不得見。敕彼國內巧匠之人。造佛形像。禮
拜供養。毗首羯磨天。化為匠者。即白王言。但我
工巧世中為上。王即選擇香木。肩自荷負。持與
天匠。操斧斫木。其聲上徹三十三天。至佛會所。
以佛神力。聲所及處。眾生聞者。罪垢煩惱皆得
消除。爾時如來種種歎王功德。遙授菩提之記。
帝釋白佛。今在人間。有人曾曩生作佛像不。佛
言。諸有曾經作佛像者。皆於過去已得解脫。在
天眾中。尚復無有。況於餘處。（悲字函）。
入法華偈云。
 或以七寶成  鋀鉐赤白銅  白鑞及鈆錫 
 鐵木及與泥  或膠漆嚴飾  彩畫作佛像 
 自作若使人  皆已成佛道  乃至童子戲 
 若草木及筆  或以指爪甲  而畫作佛像 
 如是諸人等  漸漸積功德  具足大悲心 
 皆已成佛道 （竹字函第一卷）。
觀佛三昧經云。佛昇忉利天上既久。時優填王
不勝戀慕。鑄金為像。聞佛當下。以象載之。仰候
世尊。猶如生佛。乃遙見佛。足步虛空蹈雙蓮華。
放大光明。佛語像言。汝於來世。大作佛事。吾滅
度後我諸弟子。付囑於汝。若有眾生。造立形像。
種種供養。是人後世。必得念佛清淨三昧。佛告
阿難。持我語遍告弟子。我滅度後。造佛形像。及
畫佛跡。令人見之。心生歡喜。能滅恒河沙劫生
死之罪。（靈字函第七卷）。
 若造若修之妙利  乃天乃佛之良因 
造像功德經上。有人能於我法未滅盡。來。造佛
像者。於彌勒初會。皆得解脫。當知此為三十二
相之因。能令成佛。（悲字函）。
優填王經云。王白佛言。作佛形像。當得何福。佛
告王言。此人世世生生不墮惡道。天上人中。受
福快樂。身體金色。面貌端正。人所愛敬。若生人
中。常生帝王大臣長者。賢善家子。豪尊富貴。若
作帝王。王中特尊。若作天主。天中最勝。過無數
劫。當得成佛。（對字函第八卷）。
華嚴經云。普救眾生妙德夜神。於因地時。為妙
眼女。普賢勸修故壞佛像。而復彩畫。以寶莊嚴。
發菩提心。由普賢善知識故。從是以來。不墮惡
趣。常生天人王種族中。眾相圓滿。常見諸佛。親
近普賢。開悟成熟。（首字函第十卷）。
造像功德經上云。憍梵波提。昔為牛身。追求水
草。右遶精舍。因見尊容。發歡喜心。乘茲福故。今
得解脫。（悲字函）。
 相不端嚴應有罪  盜將供養且無愆 
諸經要集云。若像師。造像不具相者。五百萬世
中。諸根不具。第一用心。為上妙果。（對字函第八卷）。
又云。盜佛像者。並為淨心供養。自念云。彼亦弟
子。我亦弟子。如是之人。雖不語取供養皆不犯
（此謂施主情通者不犯。局者犯重也）。○（＆unrec;字函）。
 匠者不應逆取直  佛檀安可互他為 
佛在金棺敬福經云。像主莫論道。雇經像之匠。
莫云客作。造佛布施。二人獲福。不可度量。受吾
約敕。是佛真子。問。工匠之法作經像得物。合取
<pb n="68"/>
直不。佛言。不得取價直。如賣父母。取財者。逆過
三千。真是天魔。急離吾佛法。非我眷屬。飲酒食
五辛之徒。不依聖教。雖造經像數如塵沙。其福
甚少。劫燒之時。不入龍宮。勞而少功。不敬之罪。
死入地獄。主匠無益。諸天不祐。不如不造。直心
禮拜。得福無量。
又罪福決疑經云。僧尼白衣。或自捨財。及勸化
物。擬佛受用經營。人將此物造作鳥獸。安形像
前安佛槃上者。計損滿五錢。直犯逆罪。究竟不
還。一劫墮阿鼻地獄。贖香油燈供養者無犯。佛
不求利。無人堪消。（對字函第八卷）。
 曾有造像心既誠  立報使人目所擊 
法苑云。魏天平中。定州孫敬德。造觀音像。常加
禮事。後為劫賊所加。不勝考掠。遂妄承罪。將斷
死刑。夢一沙門。令誦救生觀世音經千遍得脫。
有司執縛向市。且行且誦。臨刑滿千。刀斫自折。
以為三段。皮肉不損。凡經三換。刀折如初。官吏
驚異。具奏免死。敬德放還。見像項上。有三刀痕。
通感如此。（稿字函第七卷）。
又隋時。凝觀寺僧法慶。開皇三年。造釋迦立像
一軀。高一丈六尺。工猶未畢。慶身遂卒。其日有
僧大智。死經三日而穌。云。閻王前。見法慶。少間
像至。王遽下階作禮。像謂王曰。法慶造我未畢。
柰何令死。左右答曰。法慶命未合終。而食料已
盡。王曰。可給荷葉。令終其福業也。須臾法慶還
活。所說亦同。常食荷葉。以為佳味。餘食不下。像
成之後數年乃卒。（稿字函第四卷）。
 擬盜像珠身漸聳  退求佛愍首還低 
西域記云。僧伽羅國精舍。有金像。而肉髻以貴
寶飾焉。後有盜者。遂欲取寶。像漸高遠。盜既不
果。退而歎曰。如來昔修菩薩行。起廣大心。發弘
誓願。上自身命。下至國城。悲憫眾生。周給一切。
今者如何遺像吝寶不明昔行。像乃俯首。而授
寶焉。盜者敗露。擒以白王。問所從得。盜者曰。佛
自與我。我非盜也。王以為不誠。命使觀驗。像猶
俯首。王念聖靈。不罪其人。再贖珠寶置於像頂。
俯首至今。（疑字函第一卷）。
 真儀在壁人何許  黃櫱呼名渠便知 
傳燈云。裴相國。名休。入寺燒香。因觀壁畫。乃問。
真儀可觀。高僧何在。僧皆無對。裴曰。此間有禪
人不。曰。有一運師。後住黃蘗。請相見曰。休有一
問。請下一語。師曰。請相公問。裴舉前話。師震聲
曰。裴休。裴應諾。師曰。在甚麼處。裴當下知旨。（振字
函第二卷）。
 因燒木佛遭訶責  既無舍利又何妨 
又云。丹霞禪師。宿慧林寺。大寒。乃取木佛焚之。
院主訶責。師曰。我燒取舍利。主曰。木頭何有。師
曰。既無舍利。再燒兩尊。後院主眉鬚墮落。
 未審魔徒何識見  也云色像不堪崇 
楞嚴經云。有一種陰魔。起我慢者。不禮塔廟。摧
毀經像。謂檀越言。此是金銅。或是土木。經是樹
葉。或是疊花。肉身真常。不自恭敬。卻崇土木。實
為顛倒。疑誤眾生。從其毀碎。入無間獄。（染字函第九卷）。
 有無活語千機變  莫把死蛇一樣看 
統要云。智藏禪師。因張拙秀才問。山河大地。是
有是無。三世諸佛。是有是無。師皆曰有。張云。錯。
師云。先輩參見什麼人來。張云。曾參百丈。凡有
問詰。皆云無。師云。先輩有甚血屬。曰。有一山妻。
兩箇癡頑。又問。百丈有甚血屬。云。百丈古佛。和
尚莫謗渠好。師云。待先輩得似百丈時。一切皆
無。張俛首而已。（第三卷）。○（丹霞燒佛。陰魔斥像。其事雖同。所見甚異。須是
人人丹霞方許燒佛。箇箇百丈方許道無。其或未然。入地獄如箭）。
 沐浴如來功德相  普願眾生清淨身 
<pb n="69"/>
浴像經云。問。於浴像云何。佛言。應以牛頭旃檀
紫檀。多摩羅香松芎藭。白檀鬱金。龍腦沉香。麝
香丁香。隨所得者。以為湯水。置淨器中。先作方
壇。敷妙床座。於上置佛。香水次第浴已。復以淨
水淋洗。其浴像者。各取少許浴像之水。置自頭
上。燒香供養像。初下水之時。應誦以偈。 我今灌
沐諸如來。淨智莊嚴功德聚。五濁眾生令離垢。
願證如來淨法身。 燒香之時。當誦斯偈。 戒定慧
解知見香。遍十方剎常芬馥。願此香雲亦如是。
無量無邊作佛事。亦願三塗苦輪息。悉令除熱
得清涼。皆發無上菩提心。永出愛河登彼岸。 （女字
函第八卷）。
 這箇任從與麼浴  那箇還能可浴麼 
統要云。遵布衲浴佛次。藥山問。汝祗浴得這箇。
還浴得那箇麼。遵云。把將那箇來。藥休去。（第七卷）。
 育王作塔功非淺  眾生奉此福無涯 
阿育王經云。八國共分舍利。阿闍世王。得八萬
四千。以金函盛。作百歲燈。藏恒河中。後阿育王。
得其國土。因於妒嫉殺八萬四千宮人。阿育王
後於城外。造立地獄。治諸罪人。於是消散。比丘
化王。王即信悟。問比丘言。殺八萬四千宮人。罪
可得贖不。道人言。各為人起一塔。下著舍利。當
得脫罪耳。王即尋覓舍利。見燈尚明。舍利既出。
燈亦盡滅。王怪而問。蓮華比丘云。阿闍世王裁
量燈油。至取舍利乃滅。又問道人。何處起塔。道
人曰。即以神力。左手掩日光。作八萬四千道。散
照閻浮提。所照之處。皆可起塔。作八萬四千金
銀琉璃頗梨篋。盛佛舍利。又作八萬四千寶瓶。
復盛此篋。又作無量百千幡幢繖蓋供養之具。
敕諸鬼神。於閻浮提。城邑聚落。滿一億家者。立
塔一座。時有上座。名曰耶舍。王詣白言。我欲一
日之中。立八萬四千塔。遍閻浮提。上座。答言。善
哉。剋十五日。食時一時起畢。
十二因緣經云。有八人得起塔。一如來。二菩薩。
三緣覺。四羅漢。五阿那含。六斯阤含。七須阤洹。
八輪王。若輪王以下起塔。安一露盤。即不得禮。
非聖塔故。初果二露盤。至如來。八露盤。已上並
是佛塔。安塔有其三意。一表人勝。二令他信。三
為報恩。若是凡夫比丘有德望者。亦得起塔。餘
者不合。（隸字函第七卷）。
浴像經云。清淨慧菩薩白佛。若佛在世親近供
養。及滅度後。供養舍利。此二種人。功德等不。世
尊答曰。佛清淨身。能以香華幡蓋香水沐浴。飲
食鼓樂歌詠如來。以此功德回向。一切種智。所
得功德無量無邊。乃至成就菩提。滅度之後。造
佛形像。如大麥等。造塔如菴羅果。表剎如針。蓋
如浮萍。持佛舍利如芥子大。安置其中。所得功
德。如我在世。等無差別。得十五種功德。一得清
淨念心。二得順法心。三得慚愧心。四得見如來。
五發淨信心。六能持正法。七如說修行。八得親
諸佛。九諸佛國土隨喜受用。十生大姓家。人所
敬重。十一纔生人中得念佛心。十二魔不能亂。
十三能護正法。十四諸佛覆護。十五成就法身。
（女字函第八卷）。
 造塔復壞大魚報  故塔還修天子榮 
譬喻經云。昔有沙門。其家大富。造作塔寺。以旃
檀為柱。七寶為剎。未成之頃。有五百沙門。從遠
方來。而國內有五百賢者。各各捨與袈裟被服。
寺主沙門言。我之功德積若須彌。而國人不助。
但賤近貴遠。便以火燒寺塔。後入地獄畜生。各
九十劫。復作大魚。身長四十萬里。眼如日月。牙
長二萬里。白似雪山。舌廣四萬里。赤似火山。目
廣五萬里。時有五百人。入海採寶。正是先身給
<pb n="70"/>
五百沙門衣者。因緣宿對。其魚張口飲水。舫即
從流甚疾。皆大恐怖。稱南無佛。魚聞其音。合口
而聽。水住不流。魚乃淚出。不聞此音。其來甚久。
不食命終。浮尸著岸。神生法家。墮地能語。便識
夙命。年滿八歲。得羅漢道。還詣海邊。見其故身。
積骨如山。坐燒塔寺。百八十劫。在惡道中。
出曜經云。迦葉佛泥洹闍維之後。以佛舍利起
七寶塔。經歷數世。後自凋壞。無補治者。瓶沙因
地為上首。告眾人曰。佛世難遇。人身難得。雖得
為人。或墮邊地。生邪見家。我等叨幸。何貪俗樂。
率九萬三千人。共治故塔。乃同發願。不墮三塗
及八難處。共生人天。見釋迦文。初會說法皆得
度脫。命終生天經歷數世。釋迦出興。九萬三千
人生摩竭國。瓶沙作王。果符前願。（已上虛字函第六卷。
 因竊塔花瘡遽作  復償牛首體還安 
百緣經云。拘樓孫佛時。有長者子。好色。見一婬
女。心生耽著。無財可與。遂至塔中。盜花與之。乃
共夜宿。曉見身體。遽發惡瘡。痛不可言。喚醫療
治。云。須牛頭旃檀。用塗瘡上。可得除愈。時長者
子即賣家宅。計得金錢滿六十萬。買香六兩。擬
用塗瘡。心自思惟。即語醫言。我今所患乃是心
病。即持所買牛頭旃檀。擣以為末。入其塔中。發
誓願言。如來往昔修諸苦行。誓度眾生。隨其厄
難。唯願慈悲。除我此患。作是誓已。用香塗塔。以
償花價。求哀懺悔。瘡尋得瘥。毛孔香氣。緣此功
德。不墮惡道。生天人中。隨其行處蓮華承足。身
諸毛孔。常有香氣。後悟無常。成辟支佛。（隸字函第八卷）。
 無縫塔樣分明舉  不透玄關蹉過來 
傳燈云。南陽忠國師。化緣將畢。乃辭代宗。宗曰。
師滅度後。弟子將何所記。師曰。告檀越造取一
無縫塔。曰。就師請樣。師良久曰。會麼。曰。不會。師
曰。貧道去後。有侍者應真。卻知此事。後詔應真
入內。舉問前語。真良久曰。聖上會麼。曰。不會。真
述偈曰。 湘之南潭之北。中有黃金充一國。無
影樹下合同船。琉璃殿上無知識。 （振字函第五卷）。
<other>事親品</other>
 荷檐父母難酬德  敬事天龍曷若親 
父母恩難報經云。父母於子。有大增益。乳哺長
養隨時將育。四大得成（記胎品見其詳）。設若右肩負父。
左肩負母。經歷千年。正使便利背上。未足報父
母恩。（學字函第六卷）。
四十二章經云。凡人事天地鬼神。不如孝其親。
二親最神也。（辭字函第七卷）。
彌勒勸孝偈（六言）。 堂上有佛二尊。懊惱世人不識。
不用金彩粧成。非是檀香雕刻。只看現世爺娘。
便是釋迦彌勒。若能供養得他。何用別作功德。
不因父母所生。且道你身何得。母娘十月懷擔。
多少辛勤勞役。及其坐草之時。性命懸絲危厄。
須臾子母相見。慚愧冤家解釋。不論是女是男。
明月寶珠憐惜。何期長大成人。全無孝義禮節。
問著瞋眼努睛。應對如同抵敵。父母彈指嗟呼。
惆悵雙雙淚滴。君還如此為人。休問前程消息。
我見不孝之人。虛空雷公霹靂。折罰現世貧窮。
伶俜不度朝夕。勸君省定晨昏。竭力和顏悅色。
若要鳳髓龍肝。也著為他求覓。有無款曲披陳。
不可言前阻逆。在生甘旨無虧。死後不須追憶。
君能如是用心。天地龍神佑翼。若不富有起家。
定須高官顯職。 
 奉養甘旨未為孝  能勉修心乃報恩 
孝子經云。佛言。子之養親。甘露百味。以恣其口。
天樂眾音。以娛其耳。名衣上服。光耀其體。兩肩
荷負。周流四海。唯孝之大。莫尚于茲。世尊曰。未
為孝矣。若親頑闇。不奉三尊。凶虐殘戾。濫竊非
<pb n="71"/>
物。情染外色。偽詞非道。耽醉荒亂。違背正真。凶
孽若此。子當極諫。以啟悟之。心崇正道。奉佛五
戒。仁懼不殺。清讓不盜。真潔不婬。守信不欺。孝
順不醉。於是二親。處世常安。壽終生天。諸佛共
會。得聞法言。長與苦別。唯此為孝耳。（無字函第十卷）。
 供母兩錢寶城樂  絕他莖髮火輪殃 
雜寶藏經云。佛言。若人於父母所作少供養。獲
福無量。作少不順。罪亦無量。我於過去波羅柰
國。為長者子。字慈童女。父喪母存。家貧賣薪。日
得二錢。奉養於母。獲利轉勝。日得四錢。或得八
錢。至十六錢。加奉於母。後因結伴。入海採寶。辭
母不聽。兒便掣出絕母數髮。入海得寶。還至中
途。失伴錯路。到一山上。見琉璃城。有四玉女。擎
四如意珠。伎樂來迎。住四萬歲。受大快樂。次到
頗梨城。八女八珠。住八萬歲。次到銀城。金城。前
前漸倍。享無量樂。後到鐵城。見有一人。頭戴火
輪。捨著童女頭上而去。時童女問。我戴此輪。何
時可脫。獄卒答言。有人作罪福業。歷諸城已。當
來代之。若無代者。終不墮地。復問。我何罪福乃
爾。獄卒答言。汝昔兩錢供養母故。得琉璃城。四
女四珠。四萬歲樂（餘城已上見文。以絕母髮。今入鐵城
火輪之報。復問獄卒。今此獄中。頗有受罪如我
不。答言。不可稱計。童女即作是念。我今不免。願
使諸受苦者。盡集我身。鐵輪忽墮。命終生兜率
天。佛言。慈童女者。今我身是。（漆字函第九卷）。
 ○目連哀請援慈母  世尊特為設蘭盆 
報恩奉盆經云。大目犍連。始得六通。欲度父母。
報乳哺恩。即以道眼。觀見亡母。生餓鬼中。目連
悲哀。持飯往餉。化成火炭。目連白佛。佛言。汝母
罪根深結。非汝一人之所柰何。當須十方眾僧
威神之力。乃得解脫。佛告目連。七月十五日。當
為七世父母。在厄難中。具飯百味五果汲灌。盡
世甘美。以著盆中。香油鋌燭床臥眾具。供養十
方諸佛。大德眾僧。當此之日。一切聖眾。或山間
禪定。或得四道果。或樹下經行。或得六神通。聲
聞緣覺菩薩大人權示比丘。在大眾中。皆同一
心。受缽和羅。具清淨戒聖眾之道。其德汪洋。有
能供養此等自恣僧者。七世父母。六種親屬。得
出三塗。應時解脫。現在父母。壽命百年。佛敕眾
僧。當為施主。七世父母。行禪定意。後受供養。（女字
函第八卷）。
 生奉甘美得親嘗  死別杯盤徒尚享 
雜譬喻經云。昔有賢者。奉法精進。亡。乃生天。妻
子追慕。烹殺餚饌。上塚哀號。天眼遙見。愍其愚
痴。化作小兒。於邊牧牛。牛便卒死。兒乃嗥哭。刈
草著前。呼起令食。眾人怪笑。問。誰家子。牛既已
死。當歸語家。嗥哭何益。牛死豈知乎。兒曰。我不
愚也。牛死尚在。猶可有望。汝父早死。設百種食。
共向嗥哭。焦骨何知。眾聞忽解。兒曰。吾本汝父。
蒙佛生天。故來釋卿。還復天身。欲如我者。宜修
道業。已忽不現。妻子眷屬。自此省悟。奉佛布施。
皆得道跡。同時生天。（圖字函）。
 鶴因救子天稱歎  鸚尚瞻親人負慚 
六度集經云。過去鶴鳥生子有三。時國大旱。無
以食之。自裂腋肉。以濟其命。三子疑曰。斯之氣
味。得無吾母以肉飼乎。寧殞吾命。無損母體也。
閉口不食。天神歎曰。母慈子孝。誠希有耶。佛言。
鶴母者吾是。三子者。舍利弗。目連阿難是。○雜
寶藏經云。昔雪山中。有一鸚鵡。父母都盲。常取
好果。以奉盲親。時有田主。初種穀時。願與眾生
而共噉食。鸚鵡子。以彼田主。先有施心。常取其
穀。以供父母。田主後見蟲鳥作踐。瞋恚。便設羅
網捕得鸚鵡。鸚鵡語之。見施心故。乃敢來取。何
<pb n="72"/>
又見捕。田主問言。取穀為誰。鸚鵡答言。有盲父
母。時以奉之。田主咨嗟。禽獸尚爾孝養父母。豈
況於人。自今以後。常於此取勿疑。佛告比丘。鸚
鵡者。今我身是。田主者。舍利弗是。盲父母者。淨
飯摩耶是。由昔孝養。今得成佛。（以上漆字函第九卷）。
 責母一言如鹿畜  罰身多世歷渠胎 
報恩經云。佛告阿難。鹿女夫人。以其一食。淨華
覆上。施辟支佛。五百世中。尊榮豪貴。蓮華承足。
當時以不知恩。出一惡言。毀罵其母。喻如獐鹿。
於五百世生鹿腹中。佛言。父母眾僧。宜應讚歎。
眾僧出三界之福田。父母三界內之勝福田。（器字
函第三卷）。
 母令兒殺罪吾當  兒痛母言非我代 
釋教錄云。罽賓國沙門求跋摩。仁愛汎博。崇德
務善。其母嘗須野肉。令跋摩辦之。跋摩啟曰。有
命之類。莫不貪生。夭彼之命。非仁人矣。母怒曰。
設令有罪。吾當代汝。跋摩他日煮油。誤澆其指。
因謂母曰。代兒忍痛。母曰。痛在汝身。吾何能代。
跋摩曰。眼前之苦。尚不能代。況三塗耶。母乃悔
悟。終身斷殺。（笙字函第五卷）。
 子雖修善父不善  父假餘庥子怎庥 
優婆塞戒經云。佛言。子修善法。父作不善。因子
修善。令父不墮三惡道者。是義不然。何以故。身
口意業各別異故。若父喪已。墮餓鬼中。子為追
福。當知即得。（剋字函第五卷）。
 女雖福報非干父  穀由雨長豈無恩 
雜寶藏經云。波斯匿王。女名善光。聰明端正。舉
宮愛敬。父語女言。汝因我力。女答父曰。我自業
力。王聞怒之。即遣左右。覓一窮人。以女付之言。
不假我。從今可驗。女猶復答。我有業力。即共窮
人。相將出去。婦問夫言。有父母不。答曰。我是舍
衛城中。長者之子。父母死盡。無依窮乞。婦復問
言。汝知故宅處不。答曰。只有基地尚存。夫婦同
往。周歷按行。伏藏自出。即以珍寶造宅。盈月悉
成。宮人妓使不可稱計。王忽宣問。左右奏言。善
光女郎。宮室錢財。不減於王。王往而見。歎未曾
有。即詣問佛。此女先世。作何福業。佛告。昔一婦
人。發心營辦。供養佛僧。而夫遮斷。婦即勸諭。事
幸成辦。夫還復聽。尒時婦者。今善光是。尒時夫
者。今日夫是。由昔遮婦。恒常貧賤。以還聽故。要
因其婦。得大富貴。無婦復貧。善惡隨報。未曾違
失。（對字函第一卷）。
智度論云。知恩報恩者。有人言。我當宿世。福德
因緣應得。或言。我自然尊貴。汝有何恩。墮是邪
見。此人雖有宿世樂因。今世事不和合。則無由
得樂。譬如種穀在地。無雨則不生。不可以地能
生穀故言雨無恩。雖所受之物。是宿世所種。父
母妻子供奉之人。豈非恩分。（立字函第九卷）。
 玉耶不循於婦節  如來一誡乃心歸 
玉耶經云。給孤長者子婦玉耶。端正姝好。而生
憍慢。不事翁姑夫婿。給孤念言。佛能化於一切。
即詣具陳。欲屈一飯。而為玉耶說法。化令改過。
佛既到家。大小皆來禮佛。惟玉耶不出。佛即變
化其舍墻壁。皆如琉璃。內外相見。玉耶驚出。禮
佛懺悔。佛告玉耶。女人不當自恃端正。輕慢其
婿。何者。端正。除去邪態八十四垢。定意一心。是
為端正。不以顏色為端正也。女人身中。有十惡
事。一者初生父母不喜。二者舉養視無滋味。三
者心常畏人。四者父母憂嫁。五者父母生離。六
者畏夫喜怒。七者懷產甚難。八者小為父母檢
錄。九者中為夫婿禁制。十者老為兒孫所訶。從
生至終。不得自在。玉耶白佛。稟受下賤。不知禮
儀。願訓為婦之法。佛言。婦有五善三惡。何等五
<pb n="73"/>
善。一者夜臥早起。心常恭順。執事先啟。所尊甘
美不得先食。二者夫罵無恨。三者不得邪非。四
者願夫長壽。五者夫出整家。何等三惡。一者不
事翁姑夫婿。美食先噉。早臥晚起。夫訶應拒。二
者心不向夫。念他男子。三者欲其夫死別嫁。佛
又告玉耶。世間復有七輩婦。如母婦者。愛夫如
父。二如妹婦者。敬夫如兄。三如善知識婦者。訶
夫之過。教夫之善。四婦婦者。竭誠事夫。唯和為
貴。五婢婦者。務循婦節。不妒聲色。如事大家。六
怨家婦者。見夫不歡。常如寄客。七奪命婦者。毒
心相向。毒藥害之。佛言。為五善婦者。常有顯名。
後得生天。為二惡婦者。常得惡名。後入三塗。玉
耶流涕。白佛言。我愚癡。自今以後。改往修來。當
如婢婦。奉事翁姑夫婿。盡壽不慢。受戒為優婆
夷。佛言。善哉。人誰無過。過能改者。善莫大焉。（言字
函第八卷）。
 以蚓誑姑頭變狗  順妻殺母自傷軀 
冥報記。隋大業中。河南有婦不孝。姑盲兩目。婦
以蚯蚓為羹。以食之。姑怪其味。竊藏一臠留以
示兒。待欲送官。忽然雷雨。其婦乃失。少頃從空
而落。身衣如故。易為狗頭。語言不異。因問其故。
答云。以不孝姑。天神所罰。惡報如此。○雜寶藏
經云。昔有一婦。稟性很戾。每所云為。常與姑反。
後作方計。教夫殺母。夫用婦言。便將其母。至曠
野中。結縛手足。將欲加害。感徹上天。風雷霹靂
霹殺其兒。母即還家。其婦開門。謂是夫主。問言
殺未。姑答已殺。此報尤輕。地獄可懼。（以上漆字函第九卷）。
 ○莫謂家財皆有分  ○若背夫兒自取殃 
法苑云。唐李信。為隆政府衛士。顯慶年中赴蕃。
乘草馬一匹。并將草駒。是時風雪。馬遂不進。信
以蕃期所迫。撻之數鞭。馬作人語。我是汝母。為
生平避汝父。將碩餘米乞女。故獲此報。此駒即
是汝妹也。償債向了。何苦敦逼。信聞之驚愕流
涕。乃拜謝之。謂曰。若是信娘。當自行歸家。馬遂
前行。信負鞍轡。隨之至家。養飼有同事母。屈僧
營齋。鄉閭咸歎。異之。（書字函第二卷）。
隋大業中。洛陽有人。父喪母寡。一男一女。女嫁
後而母亡。二年矣。寒食祭墓。乘驢而往。驢不渡
水。鞭其頭面血出。既至墓所。放驢而祭。是時妹
在兄家。忽見亡母入來。頭面血流號哭告女。我
避汝兄。送米五升與汝。報受驢身。償汝兄五年
矣。今日水深畏過。汝兄鞭我。頭破面裂。償債垂
畢。何太非理也。言訖不見。其兄既還。女先觀驢
頭面血流。如適見母。女抱大哭。以告於兄。言由
相符。兄妹慟哭。驢亦垂淚不食水草。兄妹跪請。
果是母者。願為食草。驢即為食。後死葬焉。（書字函第
十卷）。
 多見冤從親處起  不生親想冤自無 
懺法云。一切眷屬。皆是我等三世怨根。一切怨
對。皆從親起。若無有親。亦無有怨。若能離親即
是離怨。何以故尒。若居異處。遠隔他鄉。如是二
人終不得起怨恨之心。得起怨恨。皆由親近。以
三毒根相觸惱故。或父母責望於子。或子責望
父母。兄弟姊妹。一切皆然。小不適意。便生瞋怒
（第三卷）。
 一切眾生皆父母  坦平心地絕疏親 
懺法云。發菩提心。滿十方界。見東方眾生。盡是
其父。西方眾生。盡是其母。南方眾生。悉是其兄。
北方眾生。悉是其弟。下方眾生。悉是其姊妹。上
方眾生。悉是其師長。其餘四維。悉是沙門婆羅
門等。若受苦時。誓拔其苦。見其受樂。如己無異。
恒作度脫眾生心。不得佛者。不先成佛。（第二卷）。
 父母非親心最親  諸佛非道行合道 
<pb n="74"/>
傳燈云。第八祖佛陀難提尊者。年已五十。口未
曾言。足未曾履。見婆須蜜尊者。遽起禮拜。而說
偈言。 父母非我親。誰是最親者。諸佛非我道。
誰為最道者。 尊者以偈答曰。 汝言與心親。
父母非可比。汝行與道合。諸佛心即是。外求有
相佛。與汝不相似。欲識汝本心。非合亦非離。 （振字
函第一卷）。
 善哉慧母方便父  樂矣法妻真諦兒 
無垢稱經云。室中有一天女。舍利子言。天止此
室。經今幾何。天女答言。我止此室。如舍利子所
住解脫。天謂舍利子曰。為諸增上慢者。說離一
切貪瞋癡等。以為解脫。若為遠離增上慢者。即
說一切貪瞋癡等。本性解脫。即說偈曰。
 慧度菩薩母  善方便為父  妙法樂為妻 
 大慈悲為女  真實諦法男  煩惱為賤隸 
 僕使隨意轉  覺分成親友  六度為眷屬 
 四攝為妓女  結集正法言  以為妙音樂 
 或現作婬女  引諸好色者  先以欲相招 
 後令修佛智  總持作園苑  大法成林樹 
 覺品華莊嚴  解脫智慧果  八解之妙池 
 定水湛然滿  神通為象馬  大乘持作車 
 遊八道支路  調御菩提心 （白字函第二卷）。
<other>雜緣品</other>
 語貧可賣婆非信  授道能修事果然 
賢愚經云。迦旃延尊者。在阿槃提國。時一老婢。
少有愆過。大家鞭打。晝夜走使。衣不蓋形。食不
充口。年老辛苦。欲死無門。詣河取水。舉聲大哭。
尊者乃問其由。即語之言。汝若貧者。何不賣之。
老婢答言。貧云何賣。尊者向言。一隨我語。教汝
以施。婢曰。我今貧窮。當以何施。尊者即持缽與。
教取水施。授為咒願。次與受戒。教念佛竟。問言。
汝止何處。婢曰。若舂若磨。即隨其處。或在糞堆。
無有定止。尊者語言。汝好勤心。恭謹走使。伺其
大家。臥竟。入於戶內敷草而坐。思惟觀佛。婢受
教既已。夜坐命終。生忉利天。大家曉見。以草繫
腳。棄寒林中。此婢天眼觀見故身。遂將五百天
子。齎持香花。至於寒林。供養死尸。放大光明。照
於村林。大家見怪。普告遠近。詣林觀看。以問其
故。天子報言。此吾故身。即為其說生天因緣。後
皆回詣迦旃延所。禮拜供養。因而說法。五百天
子。皆獲須阤洹果。（悵字函第六卷）。
 佛見伏藏言毒蛇  農聞採歸遭害己 
大莊嚴經論云。佛與阿難行舍衛國。曠野之中。
見有伏藏。佛告阿難。是大毒蛇。阿難白佛。是惡
毒蛇。尒時田中有一耕人。聞佛阿難說有毒蛇。
即往視之。見真金聚。取歸驟富。王知糾舉。繫於
獄中。先所得金。既已用盡。猶不得免。將加刑責。
其人唱言。惡毒蛇阿難。大毒蛇世尊。王聞喚問。
何言毒蛇。其人白王。我於往日。在田耕種。聞佛
阿難。說言毒蛇。往視得金。今實毒蛇。而說偈言。
 諸佛語無二  說為大毒蛇  惡毒蛇勢力 
 我今始證知  於佛世尊所  倍增信敬心 
 我今臨危難  是故稱佛語  毒蛇之所螫 
 止及於一身  財寶毒蛇螫  盡及家眷屬 
 我謂得大利  而反獲衰惱 
王聞偈已。深知是人信解佛語。即說偈言。
 汝今能信敬  悲愍之大仙  所說語真實 
 未曾有二言  先所伏藏財  盡以用還汝 
 更復以財寶  而以供養汝 （君字函第六卷）。
 親於惡友穿魚茅  擇以良朋裹香紙 
佛本行集經云。佛知難陀學彼六群比丘。恐畏
損其功行。即領難陀。入毗羅城。至一魚店。令於
此取一把臭惡茅草。經一時頃還放於地。復令
<pb n="75"/>
嗅手。唯有不淨腥臭氣也。佛告難陀。若人親近
諸惡知識。共為朋友。相染習故。惡聲遠至。因斯
事故。而說偈曰。 猶如在於魚鋪下。以手執取
一把茅。其人手即同魚臭。親近惡友亦如是。 
世尊又共難阤至於一賣香邸。令取香褁。還放
地上。嗅於手看。香氣微妙。佛告難陀。若人親善
知識。隨順染習。得大名聞。而說偈言。 若有手
執沉水香。及以藿香麝香等。須臾執持香自染。
親附善友亦復然。 （籍字函第六第七卷）。
莊嚴論偈。 無病第一利。知足第一富。善友第
一親。涅槃第一樂。 （書字函第一卷）。
 象因善惡心隨轉  人從染習理亦然 
付法藏經云。佛言。一切眾生。志性無定。隨所染
習。近善則善。近惡則惡。若近惡友。便造惡業。流
轉生死。若近善友。信心聽法。受最勝樂。華氏國
王。有一白象。能滅怨敵。若人犯罪。令象踏殺。後
時象廄為火所燒。移象近寺。象聞說法。心便慈
悲。後付罪人。但以鼻嗅。舌舐而去。都不肯殺。王
怪問之。智臣奏曰。此象近寺聞法故爾。今可移
近屠肆繫之。王用其言。象見屠殺。惡心轉熾。畜
生尚爾。豈況於人不因染習。（帳字函第二卷。
 夢有四種真不真  食有九品世出世 
善見律云。佛告諸比丘。夢有四種。一四大不和
夢者。於睡眠時。謂夢見山崩。或飛騰虛空。或見
虎狼師子賊逐。此虛不實。二先見夢者。謂晝日
見或白或黑。或男或女等。此亦不實。三天人夢
者。謂有善知識。天人為現善夢。令人得善。有惡
知識。天人為現惡夢。令人得惡。此即真實。四想
夢者。謂此人前身。或有福德即現善夢。或有罪
業。即現惡夢。如菩薩母夢菩薩初入胎時。夢見
白象。從天而下。入其右脅。此是想夢也。若夢禮
佛誦經持戒布施種種功德。此亦想夢也。問。夢
為善不善。無記耶。答。亦善不善無記。若夢見禮
佛。聽法說法。此是善功德。若夢見殺盜婬。此是
不善夢。若夢見青黃赤白色等。此是無記夢也。
問曰。若尒者。應受果報。答曰。不受果報。何以故。
以心業羸弱。故不感報。律云。夢中不犯。（隸字函第二卷）。
增一經云。佛告阿那律曰。一切諸法。由食而存。
眼以色為食。耳以聲為食。鼻以香為食。舌以味
為食。身以細滑為食。意以法為食。涅槃以不放
逸為食。夫飲食有九。人間四食。一段食。二更樂
食。三念食。四識食。出世間五食。一禪食。二願食。
三念食。四八解脫食。五喜食。○攝大乘論云。食
有四種。一段食。二觸食。三思食。四識食。段食者。
變成為相。若變異。能作身利益事。觸食者。依塵
為相。緣色等塵。作身利益。思食者。望得為相。此
望得意作身利益。如人饑渴。至飲食處。望得飲
食。令身不死。識食者。執持為相。由此識故。持身
不壞。若無識執持。則同死人。身即爛壞。觸食屬
於六識。思食屬意望得。段食屬色。不關於心。識
食屬阿梨耶。（言字函第八卷）。
<other>十惡品</other>
 三不善根為種子  十惡因緣由彼生 
毘婆沙論。云。何三不善根。起十惡業。答曰。殺有
三種。或從貪生。或從恚生。或從癡生。盜婬乃至
邪見亦復如是。（歲字函第六卷）。
懺法云。有身則苦生。無身則苦滅。而此身者。眾
苦之本。三塗劇報。皆由身得。未見他作我受。我
作他受。自作其因。自受其果。若一業成。罪無邊
際。何況終身所起惡業。從貪瞋癡。造十惡行。或
為財業。更相殺害。或殺眾生。噉食其肉。或決湖
池。惱害水性。或燒山野。設網張羅。或欺斗秤。或
破城邑。或盜他財。或著色欲。惑亂身心。隨其流
<pb n="76"/>
轉。不得自在。復次。三業之中。口業實重。或以妄
言。見言不見。不聞言聞。作言不作。自利傷他。或
以綺語。諂曲華詞。浮虛假飾。鬥合是非。或以惡
口。出言麤獷。發語無稽。惱亂父母。及諸眾生。或
以兩舌。向彼說此。向此說彼。讒亂君臣。紛擾一
切。復次。當知滅身。事由心造。身口業麤易遣。意
地微細難除。如來大聖。一切智人。於其意地始
得不護。況乎愚凡。而不守慎。防意如城。豈得不
護。或因貪業。自物他物。起貪作業。或因瞋業。小
不適意。便生大怒。或因癡業。隨逐無明。無惡不
造。或因邪見。不信三寶。行於邪法。如是等罪。無
量無邊。身壞命終。墮三惡道。（第六卷）。
 五逆殺親無間獄  非法壞僧亦此愆 
正法念處經云。最大地獄。名曰阿鼻。何業生彼。
若人殺母。殺父。出佛身血。破和合僧。殺阿羅漢。
彼人墮此。若五逆人。於此地獄。其身長大。五百
由旬。若四逆人。四百由旬。若三逆人。三百由旬。
若二逆人。二百由旬。若一逆人。一百由旬。（初字函第
三卷）。
地藏十輪經云。佛告地藏菩薩言。於未來世。此
佛土中。有諸眾生。煩惱熾盛。難可導化。謂剎帝
利旃荼羅。宰官旃荼羅。居士旃荼羅。沙門婆羅
門旃荼羅。如是等人。善根微少。無有信心。諂曲
愚癡。懷聰明慢。離善知識。言無真實。於諸正法。
猶豫倒見。不見不畏。後世苦果。好行殺生。乃至
邪見。欺誑世間。自他俱損。生受病苦。死入無間。
時彼國中。天龍神等。皆不擁護。兵軍競起。疾疫
饑饉。善男子。設有破戒。惡行苾芻。雖作越法重
罪。而依我法。剃除鬚髮。被服袈裟。進止威儀。同
諸賢聖。我尚不許國王大臣。諸在家者。依俗正
法。以鞭杖等。捶拷其身。或閉牢獄。或復訶罵。退
令還俗。或斷其命。況依非法。國王大臣。諸在家
者。若作此事。定生無間地獄。何以故。斷滅善根。
焚燒相續。一切智者之所遠離。於諸破戒苾芻。
猶尚不應如是謫罰。何況持戒真善行者。是人
究竟。自損損他。一切諸佛所不能救。譬如有人
壓油為業。一一麻粒。皆有蟲生。以輪壓之。油便
流出。如是相續滿一千年。殺幾生命。所獲罪業。
不可稱計。又善男子。假使有人。為財利故。置十
婬坊。一一坊中。置千婬女。種種誑惑。如是相續
至滿千年。如前十輪壓油人罪。等一婬坊罪業。
又善男子。假使有人。為財利故。置十酒坊。一一
坊中招千酒人歡飲無廢。如是相續至滿千年。
如前十婬坊罪。等一酒坊所獲罪業。又善男子。
假使有人。為財利故。置十屠坊。一一坊中。於一
日夜。殺害千生。相續千年。如前十酒坊罪。等一
屠坊所獲罪業。如是所說十坊罪。等剎帝利。旃
荼羅王。乃至沙門。婆羅門等旃荼羅人。於前十
惡。一日一夜。所獲罪業。尒時世尊。而說頌曰。
 十壓油輪罪  等彼一婬坊  置彼十婬坊 
 等一酒坊罪  置十酒坊罪  等彼一屠坊 
 置彼十屠坊  罪等王等一 （唐字函第四卷）。
 始自貪瞋分三品  廣及塵勞八萬門 
度無極經云。惡不善者。瞋恚愚癡貪欲三品。謂
上中下。其上品者。若聞欲名。遍身戰動。心踊歡
悅。不觀欲過。厭離不生。無慚無愧。何謂無慚。經
遊獨行。恒思欲境。心心相續。唯見妙好。不知過
患。若其父母。及餘尊長。呵彼所欲。於所尊前。不
覺起諍。是名無慚。此人命終。當生惡趣。中品欲
者。若離境界。不恒生心。下品欲者。但共言笑欲
情即歇。瞋亦三品。上品瞋者。憤恚若發。心惛目
亂。或造五逆。若謗正法。及大重罪。中品瞋者。以
瞋恚故。而造諸惡。即生悔心。下品瞋者。心無嫌
<pb n="77"/>
恨。但口呵毀隨生悔過。癡亦如是。雖作是觀。知
一切法。如幻夢響。乾闥婆城。虛妄不實。顛倒故
見。滅外境界。內生寂靜。不見我能行及所行法。
無二無別。自性離故。是名學般若波羅蜜。通禪
波羅蜜。（羽字函第一卷）。
懺法云。一切眾生無始以來。至于今日。依於六
根行於六識。取於六塵。眼著色。耳著聲。鼻著香。
舌著味。身著細滑。意著法塵。起種種業。乃至開
八萬四千塵勞門（第一卷）。
涅槃經云。殺罪有三。謂下中上。下者蟻子。乃至
一切畜生。是名下殺。墮於地獄餓鬼畜生具受
下苦。何以故。是諸畜生。有微善根。是故殺者。具
受罪報。中殺者。從凡夫至阿那含。是名為中。墮
三惡道。具受中苦。上殺者。父母乃至阿羅漢辟
支佛。是名為上。墮於阿鼻大地獄中。具受上苦。
若有能殺。一闡提者。不墮此三種殺中。譬如掘
地割草。斬截死尸。無有罪報。何以故。諸婆羅門
乃至無有信等五法。是故雖殺不墮地獄。（一字函第
七卷）。
 避於自殺求無罪  若是令人詎免殃 
阿難分別經云。阿難白佛言。人不自手殺者。為
無罪耶。佛答。教人殺人。重於自殺也。何以故。或
是奴婢。愚下小人不知罪福。或為縣官所見促
逼。不自出意。雖獲其罪。事意不同。輕重有差。教
人殺人者。知而故犯。其罪莫大。（言字函第七卷）。
 雖他所制殺難免  若彼樂從罪乃同 
毗婆沙論云。問。若為王等。逼令行殺。得殺罪不。
有說。不得。所以者何。他力所制非彼意樂故。如
是說者。亦得殺罪。除自要心。寧捨己命。終不害
他。如是則無罪。（匪字函第八卷）。
 不屠但買應同惡  無心令殺誤何憂 
楞伽經云。大慧菩薩問佛。食肉之過。佛言。食肉
之人。斷大慈種。我觀眾生輪回六道迭為父母。
六親眷屬。更相噉肉。無非親者。常生害心。增長
苦業。流轉生死。不得出離。不食肉者。即是無量
功德之聚。若一切人不食肉者。亦無有人殺害
眾生。由人食肉。若無可食。處處求買。為財利者。
為買者殺。是故買者。與殺無異。偈曰。 為利殺
眾生。以財網諸肉。二業俱不善。死墮叫喚獄。 （髮字
函第八卷）。
善見律云。阿育王太子帝須出家。佛法興隆。時
有一臣。僻取王意。殺諸比丘。帝須遮護。臣即置
刀。往白王言。我受王敕。令諸比丘。和合說戒。而
不順從。我已依罪次第。斬殺未盡。帝須遮護。王
聞是語。悶絕擗地。良久乃蘇。即語臣言。我遣汝
入寺。令眾僧和合說戒。何以輒殺。王往寺中。白
於眾僧。不審此事。誰獲罪耶。有一比丘。即問王
言。有殺心不。王曰。我本以功德意遣。無殺心也。
若王如此。王自無罪。殺者得罪。（伯字函第二卷）。
達磨顯宗論云。若有多人。集為軍眾。欲殺怨敵。
或獵獸等。於中隨有一殺生時。何人得成殺生
業道。頌曰。 軍等若同事。皆成如作者。 論曰。於軍
等中。若隨有一作殺生事。如自作者。一切皆成
殺生業道。由彼同許為一事故。如為一事。展轉
相教故。殺一生。餘皆得罪。若有他力。逼入此中。
因即同心。亦成殺罪。惟除若有立誓要期。救自
命緣。亦不行殺。無殺心故不得殺罪。（自字函第二卷）。
 殺生祀祠終無福  貪羶詭祭自招愆 
優婆塞戒經云。若有祀祠山林神等。亦得福德。
何以故。令彼受者。生喜心故。是祀福德。能護身
財。若說殺生祀祠得福。是義不然。何以故。不見
世人種伊蘭子。生旃檀樹。斷眾生命。而得福德。
（剋字函第五卷）。
<pb n="78"/>
雜寶藏經云。昔有富公。思得肉食。詭作方便。指
田頭樹神。語諸子言。今我巨富。由此樹神恩福
故爾。今日汝等。宜可群中取羊。以用祭祀。因此
殺羊禱賽。即於樹下立天祠舍。父後壽盡。業追
為羊。子祀樹神。以遇厥父。將欲殺之。羊笑言曰。
而此樹者。何有神靈。我於往時。為思肉故。妄使
汝祀。皆共汝食。今償殃罪。獨先當之。時有羅漢。
偶到乞食。見其亡父。受於羊身。即借主人道眼
令自觀之。乃見是父。即壞樹神。悔過修福。不復
殺生。（驚字函第七卷）。
 㲲覆乳兒多壓死  眼初不顧罪何加 
十誦律云。迦留阤夷比丘。往一居士舍。是家有
未斷乳兒。持著床上。以㲲覆之。比丘不看便坐。
此兒遂死。還寺白佛。佛問。汝。以何心作。答言。我
先不看床上便坐。佛言。無犯。（職字函第二卷）。
 文殊佛會上殺人  盤山肉按頭悟道 
寶積經云。會中有五百菩薩。宿命通故。自見往
昔所行惡業。或殺父母。殺阿羅漢。毀寺塔僧。見
是餘業。深生憂悔。常不離心。於甚深法。不能證
入。我心分別。彼罪未亡。是故不能獲深法忍。尒
時世尊。為欲除彼五百菩薩分別心故。即以威
神覺悟文殊。文殊承佛神力。從座而起。手執利
劍。直趣世尊。欲行逆害。時佛遽告文殊。汝住不
應造逆。勿得害我。我必被害。為善被害。何以故。
文殊。從本以來。無我無人。但是內心。見有我人。
內心起時。彼已害我。即名為害。時諸菩薩。聞佛
說已。咸作是念。一切諸法。悉如幻化。是中若有
一法。和合集聚。決定成就。得名為佛。名法。名僧。
名父。名母。名阿羅漢。定可取者。則不應盡。然而
諸法無體無實。非有非真。虛妄顛倒。空如幻化。
是故於中。無人得罪。無罪可得。誰為殺者。而得
受殃。彼諸菩薩。如是觀察。明了知已。即時獲得
無生法忍。（文字函第五卷）。
統要云。盤山寶積禪師。因行市肆。見一客人買
豬肉。語屠家曰。精底割一斤來。屠家放下刀。叉
手云。長史那箇是不精底。師於言下有省。
 既知生命自反射  無下手處業齊消 
又云。石鞏慧藏禪師。昔為獵人。趁鹿。從馬祖菴
前過。問祖。見鹿過不。曰。汝是何人。云。射獵人。祖
曰。汝一箭射幾個。曰。一箭射一箇。祖曰。汝不善
射。曰。和尚善射不。曰。吾一箭射一群。曰。彼此是
生命。何射他一群。祖云。既知如是。何不自射。曰。
若教某甲自射。即無下手處。祖曰。這漢曠劫無
明煩惱。今日頓息。師當擲弓箭。投祖出家。（已上第三
卷。
 盜者但貪目前利  阿誰肯顧後來殃 
千佛名經懺悔云。若物屬他。他所守護。一草一
葉。不與不取。何況盜竊。眾生唯見現在利故。種
種不道而取。墮於地獄餓鬼受苦。若在畜生。則
受牛馬等形。身力血肉償他宿債。若生人中。為
他奴婢。或強以奪。或逼迫取。或恃公威。或假勢
力。吞納姦貨。身罹憲網。侵公益私。侵私益公。損
彼利此。損此利彼。如是等罪。無量無邊。（張字函）。
 須知婬境大慌迷  能喪眾生一切智 
智度論云。若受五欲。障生梵天。何況阿耨菩提。
世間中五欲第一。無不愛樂。於五欲中。觸為第
一。能繫人心。如人墮在深泥。難以拯濟。若受餘
欲猶不失智慧。婬欲會時。身心慌迷。深著自沒。
（名字函第五卷）。
 可憐少女所愛纏  直縛諸天之惡道 
諸經要集。優填王經偈云。 女人最為惡。難與
為因緣。恩愛一縛著。牽人入罪門。 正法念處經
偈云。 天中大係縛。無過於女色。女人縛諸天。
<pb n="79"/>
將至三惡道。 智度論偈云。 含笑作姿。以惑
於人。婬羅彌網。人皆投身。坐臥行立。回面巧媚。
薄智愚人。為之心醉。執劍向敵。是猶可勝。女賊
害人。是不可禁。毒蛇含毒。猶可手捉。女情惑人。
是不可觸。 （楹字函第十四卷）。
智度論。問曰。人守人瞋。法守破法。應名邪婬。人
自有妻。何以為邪。答曰。既聽受一日戒。墮於道
中。本雖是婦。今不自在。過受戒時。則非法守。有
身婦人。以其身重。強以非理。故名邪婬。復次若
彼侵我妻。我則忿毒。若我侵彼。彼亦何異。恕己
自制。故應不作。如佛說。邪婬之人。後墮劍樹地
獄。得出為人。家道不穆。常值婬婦。（德字函第三卷）。
 群仙因之神足失  獨角忘於騎頸羞 
毗婆沙論云。昔優阤延王。將諸宮人。詣鬱毒波
阤山林。除卻男子。純與女人。五樂自娛。或有裸
形而起舞者。尒時五百仙人。以神足力。飛騰虛
空。經過彼處。時諸仙人眼見色。耳聞聲。鼻嗅香。
便失神足。猶無翼鳥。墮彼林中。時王見之。問言。
汝得非非想處定耶。答言。不得。乃至問言。汝得
初禪耶。答言。曾得。而今已失。時王瞋恚。有欲之
人。見我宮人。非其所以。便拔利劍斷五百仙人
手足。彼諸仙人。或有住眼識退者。或有住耳識
退者。或有住鼻識退者。（規字函第七卷）。
諸經要集云。昔波羅柰國。有一仙人。小便墮精。
麈鹿飲之。有身生子。如人頭有一角。其足似鹿。
仙人收養。教其學問。通十八種大經。又學坐禪。
四無量心。得五神通。偶因大雨。泥滑躄地。便生
瞋恚咒十二年不雨。仙人福德諸龍鬼神。皆為
不雨。五穀不生。人民饑餒。大臣集議奏王上事。
出敕招募。其有能令此仙失五神通者。當分國
半治。時有婬女。名曰扇佗。來應王募。我能壞之。
當騎彼項而來。婬女即求五百乘車。載五百美
女。五百鹿車。載歡喜圓。草藥和之。畫如雜果。及
具美酒。色味如水。近仙人處。作草菴住。仙人遊
行。諸女皆出迎。送好華。妙音供養。仙人大喜。諸
女引入房中。與酒以為淨水。與歡喜圓。以為果
蓏。次第親近。遂成婬事。即失神通。大雨七日。酒
食俱罄。繼以山水木果。其味不美。仙人更索前
者。女答。已盡。去此不遠。有可得處。仙人隨往。相
將入城。女便臥路。言不能行。仙人即令騎於頸
上。女先遣信奏王。嚴駕出觀問言。何由得尒。女
陳上事。佛告諸比丘。其一角仙。即我是也。其婬
女者。今耶輸是。尒時我未斷結。為之所惑。故知
欲法能動仙人。況愚夫也。（對字函第十二卷）。
 兩女雖誇端正好  六根不善又何堪 
雜譬喻經云。昔婆羅門兩女端正。乃懸金團。期
十日內募索。有能訶女醜者。便輸與金。竟無應
募者。將至佛所。佛便訶言。此女皆醜。無有一好。
阿難白佛。此女有何不好。佛言。人眼不視色。是
為好眼。耳鼻及口亦爾。身不著細滑。是為好身。
手不盜他財。是為好手。身喜細滑。手喜盜財。如
此等者。皆不好也。（啟字函第一卷）。
七女經云。長者有其七女。端正無比。國人無敢
說其不好。將至佛所。佛云。不好。所言好者。不貪
世間色聲香味為好。此女何好也。迦葉佛時。國
王七女。不著歡娛。入尸阤林。觀見死尸。各各說
其所以。帝釋讚言。諸女若有所願。我當與之。女
曰。一要無根樹子一株。二要無陰陽地一片。三
要無音響山一座。帝釋曰。諸物皆有。若此三願。
我即無之。迦葉佛以天眼觀見。攝來會中。為天
帝言。諸大聲聞尚不曉此。佛言。國王女如此。汝
女何者好也。（詞字函）。
 持世拒他將女施  維摩云我在家宜 （維摩
<pb n="80"/>
乃無垢稱）。
無垢稱經云。持世菩薩。因惡魔怨。將天女等。狀
如帝釋。鼓樂絃歌。來至我所。謂真帝釋語。將此
女以施供侍。持世答言。女乃非法之物。此非我
宜。時無垢稱知是惡魔而語之曰。可以此女回
施於我。是我在家。白衣所宜。惡魔驚怖欲隱而
去。遭無垢稱神力所持。欲隱不能。空中告曰。汝。
惡魔怨應以天女。施此居士。乃可得還。惡魔怖
畏。俛仰而與。時無垢稱語諸女言。汝已施我。當
發正等覺心。有法苑樂。可以自娛。不應復樂五
欲樂也。諸天女言。云何名法苑樂。無垢稱曰。於
惠施中。離慳貪樂。於淨戒中。無慢緩樂。於忍辱
中。堪調順樂。於精進中。習善根樂。於靜慮中。知
無亂樂。於般若中。離惑明樂。於菩提中。廣大妙
樂。於眾魔怨能摧伏樂。諸大菩薩常住其中。汝
等當樂。勿樂欲樂。時惡魔怨告天女曰。今欲與
汝俱還天宮。諸女答言。我等今者。樂法苑樂。不
樂欲樂。汝惡魔怨。宜可獨還。時惡魔怨。白無垢
稱。唯大居士。可捨此女。心不耽著。而惠施者。是
為菩薩摩訶薩也。無垢稱言。吾已捨矣。汝可將
去。諸女禮無垢稱。而問之言。今還魔宮。云何修
行。答言。諸姊當知。有妙法門。名無盡燈。譬如一
燈。然百千燈。冥者皆明。明終不盡。汝等當學。雖
住魔宮。當勸無量天子天女。發菩提心。（自字函第二卷）。
 見女態如母如子  在色欲何害何妨 
經律異相云。世尊曰。雖睹女人。長者如母。中者
如姊。少者如妹。如子如女。當內觀身。念皆惡露。
無可愛者。外如畫瓶。中滿不淨。觀此四大因緣
假合。本無所有。（丙字函第九卷）。
 因念婬女夢從事  乃悟諸緣法本空 
智度論云。如佛在時。三人為伯仲。聞毗耶離國
婬女。名菴羅婆利。舍衛國婬女。名須蔓那。王舍
城婬女。名優缽羅槃那。各各揚讚。此三女者。端
正無比。晝夜專念。心著不捨。便於睡中。夢與從
事。覺已心念。彼女不來。我亦不往。而婬事得辦。
因是而悟一切法空。（聖字函第七卷）。
 飲多過失三十六  命盡波吒億萬年 
善惡所起經云。飲酒三十六過。一資財散失。二
現多疾病。三因興鬥諍。四增長殺害。五增長瞋
恚。六多不遂意。七智慧漸寡。八福德不增。九福
德轉減。十顯露秘密。十一事業不成。十二多增
憂苦。十三諸根闇昧。十四毀辱父母。十五不敬
沙門。十六不信婆羅門。十七不尊敬佛。十八不
敬僧法。十九親近惡友。二十捨離善友。二十一
棄捨飲食。二十二形不隱密。二十三婬欲熾盛。
二十四眾人不悅。二十五多增語笑。二十六父
母不喜。二十七眷屬嫌棄。二十八受持非法。二
十九遠離正法。三十不敬賢善。三十一違犯過
非。三十二遠離圓寂。三十三顛狂轉增。三十四
身心散亂。三十五作惡放逸。三十六身謝命終。
墮大地獄。受苦無窮。（無字函）。
 ○既醉蝦蟆猶沒柰  且道惡龍豈可降 
諸經要集云。長老莎伽陀。能降惡龍。偶因施主。
持酒與飲。醉倒在地。無所覺知。佛與阿難。行到
是處。見之。知而故問。是誰耶。阿難答言。降龍長
老莎伽陀。佛言。蝦蟆今尚不能降。爭柰龍耶。佛
歎曰。聖人飲酒。尚有此失。何況凡夫耳。（楹字函第十七卷。
 初由淺劣通盃臠  殆將成熟絕纖毫 
又云。如未曾有經開飲酒。文殊問經開食肉等。
計此乃佛初成道時。量眾生機。不可頓斷頓制。
所以漸開漸制。後知眾生根熟。便乃永斷永制。
纖毫不許。（對字函）。
 禍生於口猶烈火  舌乃鑿身之斧斤 
<pb n="81"/>
大方便經云。佛告阿難。人生世間。禍從口生。當
護於口。甚於猛火。猛火熾然能燒一世。惡口熾
然。燒無數世。猛火熾然。燒世間財。惡口熾然。燒
聖七財。口中之舌。鑿身之斧。滅身之禍。（器字函第三卷）。
 罵佛不納反歸身  坌佛逆吹翻污己 
四十二章經云。佛道守大仁慈。以惡來。以善往
故。來罵佛。默然不答。愍之癡冥狂愚使然。罵止。
問曰。子以禮從人。其人不納。寶禮如之乎。曰。持
歸。今子罵我。我亦不納。子自持歸。禍子身矣。猶
響應聲。影之追形。終無免離。慎為惡也。○又云。
惡人害賢者。猶仰天而唾。唾不汙天。還汙己身。
賢者不毀。禍必滅己。（辭字函第七卷）。
雜阿含經云。健罵婆羅門。遙見世尊。作麤惡語
瞋罵訶責。把土坌佛。時有逆風。還吹其土。反自
坌身。世尊說偈。 ○若人無瞋恨。罵辱以加者。清
淨無結垢。彼惡還歸己。猶如土坌彼。逆風還自
汙。 時婆羅門。懺過而去。（不字函第二卷）。
觀音經偈。 咒詛諸毒藥。所欲害身者。念彼觀音
力。還著於本人。 ○圓通解文。毒藥交兼相咒詛。
惡心仍更禱神祗。彼來於我起侵傷。還著本人
招橫害。豈是等慈成過失。自然黑業果相隨。觀
音如此不思議。是故我今歸命禮（第三卷）。
 獵人訪獵訪蹤由  見言不見不為犯 
五分律云。比丘見野豬被箭走來。共相語言。當
莫道見。獵師尋至。問比丘言。見我所射豬不。答
言。無豬。生疑。問佛。佛言。不犯。若有如是因緣。能
作餘語。破其所問。皆無罪。（和字函第八卷）。
 有語隨生便隨滅  無主誰罵復誰瞋 
智度云。如有罵聲。聞便直過。若不分別。誰當瞋
者。凡人心著吾我。分別是非。而生恚恨。若人能
知語言隨生隨滅。前後不俱。則無瞋恚。亦知諸
法。內無有主。誰罵誰瞋。（聖字函第五卷）。
要集云。菩薩觀彼眾生。雖百千劫罵詈。不生瞋
心。若百千劫稱讚。亦不歡喜。了知音聲生滅。如
夢如響。（對字函第十二卷）。
 何謂漂船羅剎國  正是呼名失色時 
統要云。唐州紫玉山。道通祖師。因于頔丞相問。
如何是黑風吹其船舫。漂墮羅剎鬼國。師云。于
頔這漢。問汝麼事作麼。于當時失色。師云。秪這
箇便是漂墮羅剎鬼國也。于聞已信受（第三卷）。
 豈有殺婬無罪過  作斯邪見陷阿鼻 
毗曇論云。何謂邪見。言。無善惡業報。無今世後
世。法說非法。非法說法。（面字函第八卷）。
如楞嚴經云。寶蓮香比丘尼。持菩薩戒。私行婬
欲。妄言行婬。非殺非偷。無有業報。忽於女根。生
大猛火。及琉璃王為誅瞿（曇族姓。善星比丘。妄說
一切法空。如是二人生身陷入阿鼻地獄（染字函第
八卷）。
 波離為說增伊病  無垢除疑了性空 
無垢稱經云。優波離言。有二比丘犯所受戒。願
解憂悔得免斯咎。我即為其如法解說。令除憂
悔。無垢稱言。優波離無重增此二比丘罪。所以
者何。彼罪性不在內不在外。不在兩間。如佛所
說。心雜染故。有情雜染。心清淨故。有情清淨。如
是心者。亦不住內。亦不出外。不在兩間。如其心
然。罪垢亦然。如罪垢然。諸法亦然。一切法性。生
滅不住。如幻如化。如是知者。亦善持律。（白字函第二卷）。
永嘉云。有二比丘犯婬殺。波離螢光增罪結。維
摩大士頓除疑。猶如赫日消霜雪。
 增上慢人斷怒癡  離上慢者何限礙 
宗鏡云。佛為增上慢人。說斷婬怒癡以為解脫。
離增上慢者。說婬怒癡本性解脫。六根六塵而
無限礙。（功字函第八卷）。
<pb n="82"/>
如金剛頌云。 在欲而無欲。居塵不染塵。 ○又張
拙秀才悟道頌云。 光明寂照遍河沙。凡聖含靈
共我家。一念不生全體現。六根纔動被雲遮。去
除煩惱重增病。趣向真如亦是邪。隨順眾緣無
罣礙。涅槃生死是空華。 ○宗鏡問何法不變。何
法隨緣。答云。心也。不變是性。隨緣是相。當知性
相。皆是一心上義。良由不識真心。將謂只是八
識。不知八識但真心上隨緣之義。由不變故。始
能隨緣。由隨緣故。方能不變。若變自體。將何隨
緣。如無其水豈能成波。故知一心不動。義遍恒
沙。雖遍恒沙皆一心之義。（功字函第一卷）。

大藏一覽卷四（畢）　　　　　姚啟昌校正

<sarticle><article>大藏一覽卷第五</article></sarticle>
寧德優婆塞陳　實謹編
秀水居士姚舜漁重緝
第四善惡門之餘姚昌遠校
<other>懺悔品</other>
 所犯貪瞋癡業障  惟憑佛法僧懺摩 
寶積經云。佛告舍利弗。因貪犯者。為過微細。難
可捨離。因瞋犯者。為過麤重。易可捨離。因癡犯
者。為過深重。復難捨離。所以者何。貪結能為諸
有種子。生死蔓延連持不絕。以是義故。微細難
斷。因瞋犯者。墮於惡趣。可速除斷。因癡犯者。當
墮八種大地獄中。難可解脫。復次舍利弗。若有
菩薩犯波羅夷罪。應對清淨十比丘前。以質直
心殷重懺悔。犯僧殘者。對五淨僧。殷重懺悔。若
為女人染心所觸。及因相顧。而生愛著。應對一
二清淨僧前懺悔。若五無間罪。犯波羅夷。或犯
僧殘戒。犯塔。犯僧。及犯餘罪。應當於三十五佛
前。晝夜獨處殷重懺悔。應自稱云。我某甲。皈依
佛。皈依法。皈依僧。
南無釋迦牟尼佛南無金剛不壞佛
南無寶光佛南無龍尊王佛
南無精進軍佛南無精進喜佛
南無寶火佛南無寶月光佛
南無現無愚佛南無寶月佛
南無無垢佛南無離垢佛
南無勇施佛南無清淨佛
南無清淨施佛南無娑留那佛
南無水天佛南無堅德佛
南無旃檀功德佛南無無量掬光佛
南無光德佛南無無憂德佛
南無那羅延佛南無功德華佛
南無蓮華光游戲神通佛
南無財功德佛南無德念佛
南無善名稱功德佛南無紅燄帝幢王佛
南無善遊步功德佛南無鬥戰勝佛
南無善遊步佛南無周匝莊嚴功德
佛南無寶華遊步佛
南無寶蓮華善住娑羅樹王佛
如是等。一切世界。諸佛世尊。常住在世。是諸世
尊。當慈念我。若我此生。若我前生。從無始生死
以來。所作眾罪。若自作。若教他作。見作隨喜。若
塔若僧。若四方僧物。若自取。若教他取。見取隨
喜。五無間罪。若自作若教他作。見作隨喜。十不
善道。若自作。若教他作。見作隨喜。所作罪障。或
有覆藏。或不覆藏。應墮地獄餓鬼畜生。諸餘惡
趣。邊地下賤。及蔑戾車。如是等處。所犯罪障。今
皆懺悔。諸佛世尊。當證知我。復作是言。若我此
生。若於餘生。曾行布施。或守淨戒。乃至施與畜
生一摶之食。或修淨行。所有善根。成就眾生。所
<pb n="83"/>
有善根。修行菩提。所有善根。及無上智。所有善
根一切合集。校計籌量。皆悉回向阿耨多羅三
藐三菩提。如過現未來一切諸佛。所作回向。我
亦如是回向。而說偈言。 眾罪皆懺悔。諸佛盡隨
喜。及請佛功德。願成無上智。去來現在佛。於眾
生最勝。無量功德海。我今皈命禮。 （始字函第十卷）。
長慶然禪師懺悔文
歸命十方調御師。演揚清淨微妙法。三乘四果
解脫僧。願賜慈悲哀攝受。（某甲）自違真性。枉入
迷流。隨生死以漂沉。逐色身。而貪染。十纏十使
積成有漏之因。六根六塵妄作無邊之罪。彌淪
苦海。深溺邪途。著我耽人舉枉措直。累生業障
一切愆尤。仰三寶以慈悲歷一心。而懺悔所願
能仁拯拔。善友提攜出煩惱之深源。到菩提之
彼岸。此世福基命位各願昌隆。來生智種靈苗
同希增秀。生逢中國。長遇明師。正信出家。童真
入道。六根通利。三業淳和。不染世緣。常修梵行。
執持禁戒。塵業不侵。嚴護威儀。蜎飛無損。不逢
八難。不闕四緣。般若智以現前。菩提心。而不退。
修習正法。了悟大乘。開六度之行門。越三祇之
劫海。建法幢於處處。破疑網於重重。降伏眾魔
紹隆三寶。承事十方諸佛。無有疲勞。修學一切
法門。悉能通達。廣作福慧。普利塵沙。得六種之
神通。圓一生之佛果。然後不捨法界遍入塵勞。
等觀音之慈心。行普賢之願海。他方此界逐類
隨形。對現色身。演揚妙法。泥犁苦處。餓鬼趣中。
或放大光明。或現諸神變。其有見我相乃至聞
我名。皆發菩提心。永出輪迴趣。火鑊冰河之地
變作香林。飲銅食鐵之徒。化生淨土。披毛戴角
負債含冤。盡罷辛酸。咸沾利樂。疾疫世而現為
藥草。普療沉痾。饑饉時而化作稻梁濟諸貧餒。
但有利益。無不興崇。次祈累世冤親現存眷屬。
出四生之汩沒。捨萬劫之愛纏。等與含生齊成
佛道。
 事懺有依吾佛力  理懺無過我自心 
大乘起信論云。初學菩薩雖修行信心。以先世
來。多有重罪惡業障故。或為魔邪所惱。或為世
務所纏。或為種種病緣之所逼迫。為難非一。令
其行人。廢修善品。宜應勇猛精進。晝夜六時。禮
拜諸佛。供養讚歎懺悔勸請。隨喜回向菩提。常
發大願。惡障消滅。善根增長。（命字函第二卷）。
法苑云。懺悔有二。一是迷心。依事懺悔。謂佛像
前。行道禮敬。發願要期斷除事惡。二是智心。依
理懺悔。謂觀身心。斷除結使。但所造業。有輕有
重。若論輕業。事懺亦滅。若論重業。有轉者。亦能
轉重令輕。謂三途業人中輕受故。（府字函第六卷）。
 若不造罪奚須懺  作已能禳即滅除 
涅槃經云。耆婆醫師。告阿闍世王。臣聞佛說智
者有二。一者不造諸惡。二者作已懺悔。更不敢
作。猶如濁水。置之明珠。以珠威力。水即為清。如
煙雲除。月則清明。作惡能悔。亦復如是。王若懺
悔。罪則除滅。清淨如本。（一字函第九卷）。
 既獵燒香復何福  以水攙湯可探金 
雜譬喻經云。昔有國王。出則飲酒射獵。還便然
燈燒香。投槃作禮。邊侍人言。王飲酒射獵。復又
燒香。當有何福。王聞之。便使人然。大鑊湯使沸。
內一餅金。即呼邊人探取其金。人言。湯熱手不
可近。王語。汝作方便取之。人言。作何方便。王云。
汝去下火。以水添湯。即如王言。便探得金。王語。
我飲射時。自如湯沸。我作禮時。自如去火。以水
添湯。何故不得福也。（舍字函第九卷）。
 故作諸愆復求懺  那堪一失又如何 
寶積經云。佛告彌勒菩薩。譬如二人。善解醫方。
<pb n="84"/>
善解咒術。善別毒藥。善識甘露。爾時一人於大
眾中。即取毒藥而自食之。現希有相。食已受苦。
身不安隱。復求甘露咒術。望除毒氣。爾時彼人
求不能得。毒氣熾盛。遂便命終。時第二人。作如
是言。我今不能除於毒藥。不食毒藥。不須甘露。
不欲處眾作希有想。令身苦惱。彌勒當來末世。
後五百歲。有諸在家出家菩薩。亦復如是。作如
是言。如我說法。能除諸罪。如是語已。轉集惡業。
復作是言。我還懺悔。復有菩薩。其心清淨。作如
是言。我不作罪。不須懺悔。我當懺悔過去未來
一切諸罪。現在不作。亦如彼人不食毒藥。不須
甘露。所言毒者。是犯戒律。莫作食毒之人。（始字函第八卷。
 ○緣何為善故難成  ○良由夙障應須懺 
圓覺經云。若後末世。鈍根眾生。心欲求道。不得
成就。由昔業障。當勤懺悔。常起希望。先斷憎愛
嫉妒諂曲。求勝上心。偈云。 鈍根未成者。常當勤
心懺。諸障若消滅。佛境便現前。 （可字函）。
 焚軀轉見長無明  悟性本空安有咎 
經律異相云。裴扇闍國有女人提韋。婆羅門種。
其家大富。喪婿無兒。婆羅門法。若不如意。便自
燒身。願生那羅延天。國內有沙門缽底婆。梁言
辨才。智慧精進。教化天下。改邪就正。原夫先身
罪業。隨逐精神。不與身合。徒自焚燒。安能滅罪。
禍隨心生。心念善法。受報亦善。心念惡法。受報
亦惡。云何於苦惱中。求於滅罪。望善報也。於理
不通。如困病人。為苦所逼。復遭惡人打罵。時此
病人。寧有善心。無忿惱不。提韋曰。但生忿惱。辨
才曰。汝今燒身。身體燋爛。神識未離。故受苦毒。
煩悶心惱。從是命終。生地獄中。苦惱尤劇。又如
牛車。厭患於車。欲使車壞。前車若壞。後車復抱。
罪業未盡。假令燒壞百千萬身。罪業因緣。相續
不絕。猶如阿鼻。一日之中。八萬過死。八萬過生。
罪盡方畢。況汝一過燒身。欲求滅罪。問曰。願聞
滅罪方法。辨才答曰。前身作惡。如雲覆月。後心
起善。如炬消闇。起罪之源。由身三口四。意地業
行。今當一心。單誠懺悔。改邪就正。捨身受身。至
成佛道。辯才即受提韋十善。歡喜奉行。（傍字函第七卷。
未曾有經云。妙吉祥菩薩。因見一人悲泣。發如
是言。我造殺業。決墮地獄。如何救度。菩薩觀其
緣熟堪化。即化一人。亦復啼泣。謂曰。我造殺業。
決墮地獄。前人聞已。言我亦然。化人告之。唯佛
能救。相隨共詣。化人白佛。我造殺業。怖墮地獄。
願佛救度。佛即告言。如汝所說。造殺業者。汝從
何心而起罪相。為過去耶。未來耶。現在耶。若起
過去心者。過去已滅。心不可得。若起未來心者。
未來未至。心不可得。若起現在心者。現在不住。
心亦不可得。三世俱不可得。故即無起作。無起
作故。於其罪相。何所見耶。善男子。心無所住。不
在內外中間。心無色相。非青黃赤白。心無造作。
無作者故。心非幻化。本真實故。心無邊際。非限
量故。心無取捨。非善惡故。心無動轉。非生滅故。
心等虛空。無障礙故。心非染淨。離一切數故。善
男子。諸有智者。應如是觀。作是觀者。即於一切
法中。求心不可得。何以故。心之自性。即諸法性。
諸法性空。即真實性。由是義故。汝今不應妄生
怖畏。是時化人聞佛宣說真實之法。心大歡喜。
即白佛言。希有世尊。善說法界。自性清淨。我今
得悟。罪業性空。不生怖畏。我今樂欲於佛法中。
出家修道。持於梵行。願佛攝受。佛言。善哉。是時
化人於剎那間。鬚髮自落。袈裟被身。即白佛言。
我今涅槃。承佛威力。踊身虛空。化火自焚。爾時。
實造業者。見是化身。與我同罪。出家聞法。彼先
解脫。我今亦宜求佛化度。前白佛言。如上因緣。
<pb n="85"/>
願垂救度。佛言。善哉。汝所造業。於何起心。罪業
之相。其復云何。是時此人。以善根成熟故。聞佛
說已。身諸毛孔。出大火燄。佛出金手。於其頂上。
此人即時身火得滅。離其苦惱得大快樂。起淨
信心而白佛言。我先聞佛廣說清淨法界離相
之法。我今得悟罪業性空而不復生怖畏之想。
投佛出家。復聞四諦之法。遠塵離垢證阿羅漢。
（奄字函第五卷）。
 罪性空兮心所生  我心無故罪何有 
法苑云。觀罪性空。罪從心生。心若可得。罪不可
無。我心自空。空云何有。善心亦然。罪福無主。非
內非外。亦無中間。不常自有。但有名字。名之為
心。但有名字。名為罪福。名字即空。還源返本。畢
竟清淨。是為觀罪性空。翻破無明顛倒執著心
也。若無明滅故行滅。諸行滅故生死滅。（府字函第六卷）。
懺罪偈云。 罪無自性從心起。心若滅時罪亦亡。
罪亡心滅兩俱空。此即是名真懺悔。 
 投祖慇懃求懺悔  覓罪俱無頓已消 
傳燈云。二祖可大師。因三祖璨大師設禮而問。
弟子身纏風恙。請師懺罪。師曰。將罪來。與汝懺。
璨良久云。覓罪不可得。師曰。我與汝懺罪竟。（卷三）。
<other>臨終品第三十二（二十九則）</other>
 臥病可觀佛相好  終時隨念彼方生 
無常經云。人將命終。身心苦痛。應起慈心。拔濟
饒益。教使香湯澡浴。著新淨衣。安詳而坐。正念
思惟。若病無力。餘人扶坐。又不能坐。右脅而臥。
合掌至心。面向西方。當病者前。取一淨處。唯用
牛糞香泥塗地。隨心大小。方角為壇。以花布地。
燒眾名香。四角燃燈。於其壇內。懸一彩像。令彼
病人。心心相續。觀其相好。使發菩提之心。復為
廣說三界難居。三塗苦難。非所生處。唯佛菩提
是真歸依。以歸依故。必生諸佛剎土。受微妙樂。
問病者言。汝今樂生何佛土也。病者答言。我意
樂生某佛世界。時說法人。當隨病者心之所欲
而為宣說佛土因緣。十六觀等。猶如西方無量
壽國。一一具說。令病者心樂生佛土。為說法已。
復教諦觀隨何方國。佛身相好。觀相好已。復教
請佛。及諸菩薩。而作是言。稽首如來。應正等覺。
并諸菩薩。願哀愍我。拔濟饒益。我今奉請。為滅
眾罪。復將弟子隨佛菩薩生佛國土。如是三說。
既教請已。復令病人。稱彼佛名。十念成就。與受
三歸。及懺悔畢。受菩薩戒。若病人困不能言者。
餘人代受。及懺悔等。既受戒已。扶彼病人。首北
面西。開目閉目。諦想於佛三十二相。八十種好。
又為說起四諦因果。十二因緣。無明老死。苦空
等觀。若臨命終。看病餘人。但為稱佛。聲聲莫絕。
隨病者心稱其名號。彼見化佛。及菩薩眾。香花
來迎。便生歡喜。身不苦痛。心不散亂。正見心生。
如入禪定。尋即命終。必不退墮三塗之苦。即生
佛前。若在家人。於命終後。當取亡者。受用衣物。
可分三分。為施三寶。由斯亡者。業消福生。不應
與其死尸。著好衣物。何以故。無利益故。若出家
人所有衣物。如諸律教。若送亡人至其殯所。可
安下風。置令側臥右脅著地。面向日光。於其上
風。當敷高座。種種莊嚴。請一苾芻。讀無常經。孝
子止哀。餘皆志心。燒香散花。供養高座。經典及
散苾芻。然後安坐合掌。恭敬。一心聽經。各觀己
身無常不久磨滅。令離世間。入三摩地。又請苾
芻。隨誦何咒。咒無虫水。滿三七遍。灑亡者上。復
咒黃土。亦三七遍。散亡者身。然後隨意。或安窣
堵波中。或以火焚。或尸阤林。乃至土下。以此功
德。令彼亡人。百千萬億。俱胝那庾多劫。十惡四
重。五無間業。一時消滅。見佛聞法。畢證菩提。（學字
<pb n="86"/>
函第七卷）。
又隨願往生經云。佛告普廣菩薩。眾生臨終。願
生佛剎者。當浴身體著鮮潔衣。燒香懸幡。歌詠
三寶。讀誦尊經。廣為病者。說諸因緣。譬喻言辭。
苦空非身。四大假合。形如芭蕉。中無有實。又如
電光。不得久停。故云。色不久鮮。當歸敗壞。精誠
行道。可得度苦。隨心所願。無不獲果。（恭字函第十一卷）。
 何謂鬼邪之所惱  蓋無神物以匡持 
阿含經云。若人初生。皆有鬼神。隨逐擁護。若人
欲死。鬼收精氣。行十惡人。若百若千。共一神護。
行十善者。猶如國王。以百千人而侍衛之。（壁字函第
二卷）。
 鬼且不能為殺活  人衰乘隙作災祥 
譬喻經云。有人沽酒。鬼現來飲。告主人曰。明日
當有一人持華。身有金銀。於湖中浴。卒死不出。
汝可往取金銀。保後無憂。明日主人伺候。果見
一人。入水洗浴。上岸著衣。躄地而死。酒師前詣
取得金銀。後日鬼來。主人問言。我見此人著衣
欲去乃死。何不水中殺之。鬼答。我只知人壽命
罪福。當至未至。不能活人。不能殺人。不能使人。
富貴貧賤。但欲使人作惡犯殺。因人衰耗而往
亂之。語其禍福。令人向之。設祠祀耳。（啟字函第六卷）。
 壽量盡即二種死  不平等故九因緣 
瑜伽論云。云何死。謂由壽量極故。此有三種。謂
壽盡故。福盡故。不避不平等故。云何不避不平
等故死。如世尊說。九因九緣。未盡壽量而死。何
等為九。謂食無度量。食於不宜。不消復食。生而
不吐。熟而持之。不近醫藥。不知於己。若損若益。
非時非量。行非梵行。此名非時死。（習字函第一卷）。
智度云。橫死者謂無罪而死。或壽未盡。錯投藥
故。或不順藥法。或無看病人。或飢渴寒熱等夭
命。是名橫死。（形字函第六卷）。
寶積經云。有二種死。一者分段死。謂相續有情。
二者變易死。謂阿羅漢及辟支佛。○大力菩薩
意生身。乃至究竟菩提。（字字函第九卷）。
 生平多惡何無罪  垂終一念大為功 
毗婆沙論云。不定法者。諸法未生。未可分別。如
佛。分別業經中說。佛告阿難。有人身口意善。命
終墮獄。有人身口意惡。命終生天。阿難白佛。何
故如是。佛言。是人先世罪福因緣已熟。今世罪
福因緣未熟。或臨命終正見邪見。善惡心起。垂
終之心。其力大故。（對字函第三卷）。
諸經要集云。彌蘭王問那先羅漢。人在世間。作
惡百歲。臨終念佛死後生。天。我實不信。復言。殺
一生命。死入泥犁。我亦不信。那先問王。如人持
一小石。置在水上。浮耶。沒耶。王言。其石沒也。那
先復言。如人持百枚大石。置在船上。其船沒不。
王言。不沒。那先言。船中百枚大石。因船故不沒。
人雖有惡。一時念佛。乘般若舟。不入泥犁。便生
善處何不信耶。其小石沒者。如人作惡不知佛
經。無舟之力。便入泥犁。何不信耶。王言。善哉。那
先復言。愚人作惡。得殃乃大。智人作惡。得殃乃
小。譬如燒鐵在地。一人知燒。一人不知。兩人俱
取。然不知者。其手大爛。知者少傷。作惡亦爾。愚
者不能自悔。其殃乃大。智者知不當為能自悔
過。其殃小耳。（楹字函第十七卷）。
 在時為善必天上  臨終因恚墮蛇中 
雜。譬喻經云。昔有沙門行草間。見大蛇言。和尚。
聞阿耆達王否。答曰。聞。蛇曰。我是也。沙門言。阿
耆達王立佛塔寺。功德巍巍。當生天上。何緣乃
爾。蛇言。我臨終時。邊人持扇。墮我面上。令我瞋
恚。受是蛇身。沙門即為說經。一心樂聽。不食七
日。命過生天。卻後數月。持花散佛。眾人怪之。在
<pb n="87"/>
虛空曰。我阿耆達王。蒙沙門恩。聞法生天。今來
謝耳。臨終侍人。不可不護。病者心也。（寫字函第三卷）。
經律異相云。有清信士。持戒精進。因疾困甚。婦
大悲苦。我何所依。子何所怙。夫聞愛戀。大命將
至。魂神即還。在婦鼻中。化作一虫。婦哭不止。時
因道人。往見其婦。虫從鼻出。婦才腳踏。道人告
曰。莫殺。是卿夫婿。化作此虫。婦曰。我夫奉經持
戒。何緣作此。道人曰。過起愛戀。今生為虫。道人
為虫說法。卿既持戒。福應生天。但坐恩愛。墮此
虫中。虫聞意解。命終生天。（傍字函第七卷）。
 斷命一稱那謨佛  由斯純善往生天 
正法經云。昔有人受人所鬻。斷命祭天。既被持
縛。無所能避。唯念諸佛。一稱是言。那謨沒馱耶。
言已命終。生三十三天。六十劫中。受勝妙樂。藥
王軍菩薩。白佛言。此人何緣生彼。佛言。臨終純
善相應。發淨信心。歸依如來。一稱那謨沒馱耶。
故。是人即為深種善根。又復於八十劫中。得宿
命智。在在所生。離諸煩惱。息一切苦。（丁字函第四卷）。
 末後定力既現前  直使中陰而可轉 
大毗婆沙論云。室羅筏國。昔有二人。一人修善。
未嘗作惡。一人作惡。未嘗修善。修善行者。臨命
終時。順後次受惡業力故。欻有地獄中有現前。
便作是念。我一身中。恒修善行。未嘗作惡。應生
天趣。何緣有此中有現前。遂起念言。我定應有
順後次受。惡業今熟。此是地獄中有現前。即自
憶念一身以來。所修善業深生歡喜。由勝善思。
地獄中有。即便隱沒。天趣中有。欻爾現前。從此
命終生於天上。作惡行者。臨命終時。順後次受
善業力故。欻有天趣中有現前。便作是念。我一
身中。常作惡行。未嘗修善。應生地獄。何緣有此
中有現前。遂起邪見。撥無善惡及異熟果。若有
善惡異熟果者。我不應然。由謗因果。邪見力故。
天趣中有。尋即隱沒。地獄中有。欻爾現前。從此
命終。生於地獄。如是中有於趣。亦可轉耶。（義字函第
九卷）。
 惡徒聞死便生驚  善者見亡何有畏 
毗婆沙云。若人不修福德。則畏於死。自恐後世
墮惡道故。多集福德。死便生於勝處。是故不應
畏死。頌曰。 待死如愛客。去如至大會。多集福德
故。捨命時無畏。 （資字函第一卷）。
 下冷上兮乃善終  上冷下兮必惡趣 
諸經要集云。造善之人。從下冷觸至臍已上。煖
氣後盡。即生人中。若至頭面。熱氣後盡。即生天
道。若造惡者。與此相違。從上至腰。熱氣後盡。生
於鬼趣。從腰至膝。熱氣後盡。生於畜生。從膝以
下。乃至腳。盡。生地獄中。無學之人。入涅槃者。或
在心煖。或在頂也。（對字函）。
 臨終心識趣後身  不可說一與言異 
十二因緣論云。如人臨命終時。心識為因。是故
得生。後身心識。而彼心識。不可說一。不可說異。
亦不離彼。亦不即彼。如是從燈生燈。從印生印。
從鏡有像。從聲有響。從日從珠。出生其火。從子
生芽。如是等法。不名異彼。（臨字函第三卷）。
 佛示促壽令追慕  人命無常在吸呼 
金光明最勝王經云。妙幢菩薩。問四化佛。說釋
迦牟尼。壽量無限。云何示現短促。時化佛言。釋
迦於五濁世出現之時。為欲利益眾生。令生信
解。若見如來不般涅槃。不生難遭之想。所說經
典。亦不受持。所以者何。以常見佛。不尊重故。譬
如有人。見其父母。多有財寶。便於財物。不生希
有。難遭之想。所以者何。於父母財物。生常想故。
善男子。彼諸眾生亦復如是。若見如來不入涅
槃。不生希有難遭之想。所以者何。由常見故。彼
<pb n="88"/>
佛世尊。不久住世。善巧方便。成就眾生。（場字函第一卷）。
四十二章經云。佛問諸沙門。人命在幾間。對曰。
在數日間。佛言。子未能為道。復問一沙門。人命
在幾間。對曰。在飯食間。佛言。子未能為道。復問
一沙門。人命在幾間。對曰。呼吸之間。佛言。善哉。
子可謂為道矣。（辭字函第七卷）。
罪業報應經偈。 水流不常滿。火盛不久熱。日出
須臾沒。月滿已復缺。尊榮豪貴者。亦復過於是。
人身既易失。不須生貪著。 
摩耶經偈。 譬如旃陀羅。驅牛就屠所。步步近死
地。人命復過是。 （已上楹字函第十七卷。
古德頌。 一盞孤燈照夜臺。上床別了襪和鞋。三
魂七魄夢中去。天曉知他來不來。 
 死生既至終難免  天地雖寬豈可逃 
四不可得。經云。有兄弟四人。遠家棄業。山處閑
居。得五神通。皆號仙人。宿對來至。自知壽盡。各
各思議。吾等神足飛騰自恣。所至無礙。今當方
便。以免斯難。於是一踊空中。而自藏形。無常之
對。安知吾處。一入市中人鬧之處。在中避命。無
常之對。趣得一人。何必求吾。一入大海。三百三
十六萬里。下不至底。上於其中間。無常之對。何
所求耶。一擘開山。入藏其中。無常之對。安知吾
處。於時四人。各各避命。竟不得脫。藏空中者。便
自墮地。猶果熟落。在山中者。於彼喪已。禽獸所
噉。在海中者。爾時天命。魚鱉所食。入鬧市者。死
於眾中。佛既觀知。謂此四人。暗昧不達。欲捨宿
對。三毒未除。安脫此患。佛說頌曰。 雖欲藏在空。
善處大海中。假使入諸山。而欲自翳形。以求不
死地。未曾可獲定。是故精進學。無身乃為寧。 （對字
函第三卷）。
出曜經偈。 大地及日月。時至皆歸盡。未曾有一
事。不被無常吞。 （殿字函第六卷）。
 無常殺鬼多冤濫  罪福陰司有秤平 
法苑云。宋武當寺沙門僧規。因赴白衣家請。無
痾忽死。二日而蘇。云。那夜五更聞門巷間。嘵嘵
有聲。須臾五人秉炬火執信幡。逕來入屋。叱咀
僧規。規遽怳然。五人便以赤繩縛將去。行至一
山。都無草木。土色堅黑有類石鐵。俄至一城。外
有立木。長十丈餘。上有鐵梁。左右有匱貯土。自
有品數。約十餘斛。形如五升。有一人衣幘並赤。
語規曰。汝在世時。有何罪福。規惶怖未答。赤衣
人如局吏云。可開簿檢其罪福也。有頃吏至長
木下。提一匱土。懸鐵梁上秤之。如覺低昂。吏謂
規曰。此量罪福之秤也。汝福少罪多。應先受罰。
俄有一人。衣冠長者。謂規曰。汝沙門也。何不念
佛。我聞悔過。可度八難。規於是一心稱佛。衣冠
人謂吏曰。可更為此人秤之。既佛弟子。幸可度
脫。吏復上匱秤之。秤乃正平。將規至監官前辯
之。監官執筆觀簿。疑遲久之。又有一人。朱衣玄
冠佩印綬。執玉版。來曰。簿上未有此人名也。監
官愕然命左右收錄云。須臾見反縛向五人來。
監官曰。殺鬼何以濫將人來。乃鞭之。少頃有使
者稱。天帝喚道人來。既至帝前曰。汝是沙門。何
不勤業。而為小鬼橫收捕也。汝命未盡。今放還
生。勿屢遊白衣家。殺鬼取人。亦多冤濫。規曰。橫
濫之厄。以何能免。帝曰。作福為善。（府字函第三卷）。
 兒亡父就閻王索  父至兒訶此老愚 
法句喻經云。昔有梵志。少年出家。學至六十。不
能得道。歸家娶婦。生一男兒。聰辯可愛。七歲偶
死。梵志痛切。我哭無益。不如往閻王所乞索兒
命。於是齋戒。齋持香華。發舍而去。迤邐前問。閻
王何許。行數千里。至深山中。見諸得道婆羅門。
復前如問。婆羅門愍其愚。曰。閻王所治之處。非
<pb n="89"/>
是生人所可到也。當示卿方。西去大川。其中有
城。閻王常以四月四日按行。必過此城。可往見
之。梵志奉教而進。果見閻王。啟言。晚生一男。欲
以備老。七歲命終。願王布施還我兒命。王言。卿
兒今在東園。自往將去。梵志即往見兒。前抱哭
曰。晝夜念汝。汝寧不念於我。兒呵之曰。癡騃老
公。不達道理。寄住須臾。名人為子。勿妄多言。不
如早去。今我此間。自有父母。須臾之頃。唐自空
手。梵志泣恨而歸。我聞世尊知人魂神變化之
道。復往白佛。具陳兒語。反以責我。無父子情。何
緣乃爾。佛告梵志。汝實愚癡。人死神去。便更受
形。然而父子因緣合居。譬如寄客。起則離散。愚
迷縛著。計為己有。沈溺生死。唯有慧者。不貪恩
愛。勤修經戒。滅除識想。生死得盡。梵志聞已。豁
然意解。得羅漢道。（書字函第二卷）。
 追亡功德七獲一  著力修營三七中 
灌頂隨願往生經云。普廣菩薩白佛。父母親族
命終。或墮三塗八難之中。受諸苦惱。為其修福。
得福以不。佛告普廣。為此人修福者。七分之中。
為獲一也。何故爾乎。緣其前世。不信道德。故使
七分獲一。若以亡者。嚴身之具。堂宇室宅。園林
浴池。以施三寶。此福最多。功德力強。可得拔彼
地獄之殃。往生佛土。復次。命終之人。在中陰中。
身如小兒。竟三七日。罪福未定。應為修福。代為
懺罪。如餉遠人。譬如世間。犯罪之人。望諸親屬。
救其危厄。以福德力。緣是解脫。普廣又白佛言。
若人在世。不歸三寶。不行法戒。若其命終。應墮
三塗。其人臨終。方生是善。得解脫不。佛告普廣。
人臨終時。得生此心。無不解脫。所以者何。如人
負債。依附王者。債主更畏。不從求財。此譬亦然。
天帝放赦。閻羅除遣。及諸五官伺候之神。反更
恭敬。緣此福故。不墮惡道。解脫厄難。隨願往生。
（恭字函第二卷）。
 塚塔精魂在彼否  升沈苦樂豈其中 
灌頂經云。阿難問佛。若人造立墳塔。是人精魂
在中以否。佛言。亦在亦不在。阿難又問。（云何）亦在
亦不在。佛言。其魂在者。若人生時。不種善根。不
識三寶。而不為惡。無善受福。無惡受殃。無善知
識。為其修福。是以精魂在塚塔中。未有去處。是
故言在。云不在者。或其前生在世之時。大修福
德。精勤行道。或生天上人間受福。及不信真正。
殺盜造罪。墮在畜生餓鬼之中。備受眾苦。經歷
地獄。故言不在塚塔中也。（恭字函第六卷）。
 秖是箇兒來受去  誤教五母喜還悲 
五母子經云。沙彌年七歲。出家得道。自識夙命。
而笑曰。故我一身。五母悲惱。為第一母子時。鄰
家亦生。然我短命。母見鄰子即悲惱也。為第二
母子時。天命早夭。母若見人乳兒。即悲惱也。為
第三母子時。十歲即亡。母見我類兒食即悲惱
也。為第四母子時。少年先死。母見同輩娶婦。即
悲惱也。為第五母子時。七歲出家。我母憶念。即
悲惱也。五母聚會。各說其子。咸增哀苦。我念生
死輪回如此。當勤精進求道。（言字函）。
 子孫弘善餓鬼歌  兒女為惡好人哭 
譬喻經云。佛與阿難。到河邊行。見五百餓鬼。歌
吟而行。復見數百好人。啼哭而過。阿難問佛。鬼
何以歌舞。人何以啼哭。佛答。餓鬼家兒孫。為其
作福。行得解脫。是以歌舞。好人家兒孫。唯為殺
害。無有與作福之者。後大火逼之。是以啼哭。（對字
函）。
 一子遭蛇螫以死  五親不顧達無常 
五無反復經云。梵志因見田夫之兒。遭蛇螫死。
父殊不顧。往報其母。亦不傷悲。說向其姊。亦說
<pb n="90"/>
譬喻。言與其婦。喻如宿鳥。至報其奴。喻如犢子。
如是五人俱了生死。梵志問佛。亦說生死本空。
（甚字函）。
 雖具神通那免死  若能放下始無生 
梵志黑氏經云。佛說。梵志。得四禪定。具五神通。
善能說法。閻王來聽。不覺啼泣。梵志云。仁者何
悲。王曰。師善說法。爭奈七日後捨命。來生我界。
志曰。我得四禪定。王曰。亦不免惡業。志曰。如何
可免。王曰。可問佛。志即兩手持梧桐花上佛。佛
云。放下著。乃放下一手花。佛復云。放下著。又放
一手中花。佛復云。放下著。志曰。我兩手花俱已
放下。更放下什麼。佛云。放下中間底。志頓悟無
生法忍免業。（甚字函）。
<other>○報應品</other>
 善享天人之快樂  惡投鬼畜以非堪 
正法念處經云。若持不殺戒。生四王天。不殺不
盜。生三十三天。不殺盜不邪淫。生夜摩天。不殺
盜婬。不妄言綺語。惡口兩舌。生兜率天。受世間
戒信奉佛戒。不殺盜婬。乃至兩舌。生化樂他化
自在天。（杜字函第二卷。
三界差別經云。十善能令眾生。得欲界天報。復
有十業。能令眾生。得色界天報。為修有漏十善。
與定相應。此則色界定善業也。復有四業。能令
眾生。得無色界天報。一謂過色想。入空處。二謂
過空處定。入識處定。三謂過識處定。入無所有
處定。四謂過無所有處定。入非非想定。此界何
故不言十善業者。謂此界是無色報。離色而修。
（同上卷）。
中阿含經云。都提子白佛。何因何緣。彼眾生者。
俱受人身。而有高下。所以者何。我見有短壽。有
長壽者。見有多病。有少病者。見不端正。有端正
者。見無威德。有威德者。見有卑賤族。尊貴族者。
見無財物。有財物者。見有惡智。有善智者。世尊
答言。若人殺生。乃至昆虫。無有慈心。身壞命終。
必至惡處。生地獄中。來生人間。壽命短促。當知
此業。有如是報。若人斷殺。有慚有愧。有慈悲心。
饒益一切。乃至昆虫。身壞命終。必昇善處。生於
天中。來生人間。壽命極長。所以者何。謂斷殺故。
當知此業有如是報。若人或以手拳。或以刀杖。
觸嬈眾生。身壞命終。必至惡處。來生人間。多有
疾病。若不觸嬈眾生。死昇善處。來生人間。無有
疾病。若人急性多惱。有少所聞。便大瞋恚。死至
惡處。來生人間。形不端正。若性不急。及無瞋恚。
死昇善處。來生人間。形體端正。若人見它有物。
便生嫉妒。死至惡處。來生人間。無有威德。若人
不懷嫉妒。死昇善處。來生人間。有大威德。若人
驕傲大慢。彼可敬不敬。可重不重可貴不貴。可
供養不供養。可與道不與道。可向叉手禮拜問
訊。不向叉手禮拜問訊。死至惡處。來生人間。生
卑賤族。若不憍慢。乃至問訊。死昇善處。來生人
間。生尊貴族。若人不行布施。不施沙門梵志。貧
窮孤獨。遠來乞者。飲食衣被華鬘塗香。屋舍床
榻。明燈給使。死至惡處。來生人間。無有財物。若
行布施。乃至給使。死昇善處。來生人間。多有財
物。若人不數數往詣名德沙門梵志。隨時問義。
何者為善。何者不善。何者為罪。何者非罪。何者
為妙。何者不妙。何者為白。何者為黑。白黑從何
生。何義現世報。何義後世報。設問不行。死至惡
處。來生人間。有惡智慧。若人數數往詣彼問。問
已能行。死昇善處。來生人間。有善智慧。當知作
短壽相應業。必得短壽。作長壽相應業。必得長
壽。乃至作惡智相應業。必得惡智。作善智相應
業。必得善智。（清字函第四卷）。
<pb n="91"/>
 但推今果立前因  復以前因明後果 
懺法云。為人豪貴國王長者。從禮事三寶中來。
為人大富。從布施中來。為人長壽。從持戒中來。
為人端正。從忍辱中來。為人勤修。無有懈怠。從
精進中來。為人才明遠達。從智慧中來。為人音
聲清徹。從歌詠三寶中來。為人潔淨無病。從慈
心中來。為人不淨。從豬中來。慳貪不恕己者。從
狗中來。狼戾自用。從羊中來。為人輕躁不能忍
事。從獼猴中來。身體腥臭。從魚鱉中來。為人含
毒。從蛇中來。無慈悲心。從虎狼中來。為人短小。
輕懱人故。為人醜陋。喜瞋恚故。生無所知。不學
問故。為人顓愚。不教他故。為人瘖啞。謗毀人故。
為人下使。負債不償故。為人醜黑。遮佛光明故。
生獐鹿中。驚怖人故。生墮龍中。喜調戲故。身生
惡瘡。鞭韃眾生故。人見歡喜。見人歡喜故。喜遭
縣官。籠繫眾生故。聞說法語。於中兩舌。亂人
聽受。後墮耽耳狗中。聞說法語。心不餐采。後生
長耳驢中。慳貪獨食。墮餓鬼中。出生為人貧窮
饑餓。惡食飼人。後墮豬豚蜣蜋之中。劫奪人物。
後墮羊中。人生剝皮食噉其肉。喜偷盜人。後生
牛馬。為人下使。喜作妄語。傳人惡者。死入地獄。
烊銅灌口。拔出其舌。以牛耕之。喜飲酒醉。墮沸
屎泥犁之中。罪畢得出生猩猩中。後得為人頑
無所知。夫處富貴為人上者。鞭杖於下。無所告
訴。死入地獄受諸苦報。從地獄出墮水牛中。貫
穿鼻口。挽船牽車。大杖打扑償往宿殃。（第三卷）。
華嚴經云。眾生所造十不善業。乃是地獄畜生
餓鬼受生因。於中殺生之罪。能令眾生墮於地
獄畜生餓鬼。若生人中。得二種報。一者短命。二
者多病。偷盜之罪。亦令眾生墮三惡道。若生人
中。得二種報。一者貧窮。二者共財不得自在。邪
婬之罪。亦令眾生墮三惡道。若生人中。得二種
報。一者妻不貞良。二者不得隨意眷屬。妄語之
罪。亦令眾生墮三惡道。若生人中。得二種報。一
者多被誹謗。二者為他所誑。兩舌之罪。亦令眾
生墮三惡道。若生人中。得二種報。一者眷屬乖
離。二者親族弊惡。惡口之罪。亦令眾生墮三惡
道。若生人中。得二種報。一者常聞惡聲。二者言
多諍訟。綺語之罪。亦令眾生。墮三惡道。若生人
中。得二種報。一者言無人受。二者語不明了。貪
欲之罪。亦令眾生。墮三惡道。若生人中。得二種
報。一者心不知足。二者多欲無厭。瞋恚之罪。亦
令眾生。墮三惡道。若生人中。得二種報。一者常
被他人求其長短。二者常被於他之所惱害。邪
見之罪。亦令眾生。墮三惡道。若生人中。得二種
報。一者生邪見家。二者其心諂曲。（愛字函第五卷）。
毗柰耶偈云。 假令經百劫。所作業不亡。因緣會
遇時。果報還自受。 （棠字函第六卷）。
又偈云。 欲知前世事。今生受者是。要知未來因。
今生作者是。 
 業分罪福不動因  報有現生并後受 
正法念處經云。業行有三。謂福業行。是人天因。
罪業。行地獄等因。不動行。是色界因。（終字函第五卷）。
優婆塞戒經云。眾生造業有四種。一者現報（今身
作極善惡業。即身受之。是名現報）。二者生報（今身造業。次後身受。是名生報）。三
者後報（今身造業。次後未受。更第二第三生已去受者。是名後報。四者無報
（猶無記等業。是如婆沙論。問曰。何故不善善有漏法生報。無漏無記法不生報耶。答曰。如種子
堅實溉灌以時然後生芽。如種子其性腐壞溉灌不時不能生芽也）。復有四種。一
時定報不定（三世決定不改。由業有可轉。故報不定）。二報定時不
定（由業力定報不可改。然時有可轉。故時不定也）。三時報俱定（由業定故感時
亦定）。四時報俱不定（由業不定故時報亦不定）。若果報定。應後
受者。是業可轉。現在受之。何以故。善心智慧因
緣力故。惡果定者。亦可轉輕。何（以故）。名果報定。常
<pb n="92"/>
作無悔。專心作故。立誓願故。作已喜故。得果報
定。餘皆不定。眾生業有輕重遠近。隨其因緣。先
後受之。謂如修身。修戒。修心。修慧。定知善惡。當
有果報。是人能轉重業為輕。輕者不受。若遭福
田。遇善知識。修道修善。是人能轉後世重罪。現
世輕受。若人具有欲界諸業。得阿那含果。能轉
後業。現在受之。阿羅漢果。亦復如是。（剋字函第七卷）。
如賢愚經云。時有女人。名檀膩伽。極貧。夫婦二
人。共有一㲲。若夫出行。則被而往。婦便裸體。坐
於草蓐。若婦披㲲出外。夫則裸坐。比丘至門。見
是女人。因教化之。女人語夫。我等先不布施。到
此貧窮。後世何資。夫答。家窮當以何施。婦曰。我
欲以此㲲施。夫言。相共一㲲。出入求活。今若用
施。欲作何計。婦曰。寧施而死。後世有望。不施而
死。後生轉苦。夫喜而從。婦出白比丘言。可上屋
上。我當布施。比丘答言。汝當面施。為汝咒願。女
言。唯此被㲲。內於無衣。不宜此解。入去乃脫。授
與比丘。比丘咒願。持至佛所。眾嫌垢汙。我觀此
會。清淨大施。無過是㲲。大眾竦然。王與夫人。各
脫寶衣。送與夫婦。召至會下聽法。（此是現報）。（盤字函第四卷）。
經律異相云。波羅柰國。日難長者大富。為人慳
嫉。常敕門監。乞者勿通。子名旃檀。亦習父風。日
難既死。托於盲婦腹中。出世兩目亦盲。乞食養
之。年至七歲。乞於其子旃檀之家。纔入中庭。門
監打出。頭傷臂折。門神謂之言曰。汝得是痛。尚
為小小。其大在後。前世有財不施。故得此報。佛
因行化到此。視彼盲兒。手摩其頭。目便開明。折
傷即愈。因識夙命。佛問。汝是前世日難長者不。
對曰。是也。佛告阿難。一世父子不相識矣（此是生報）。
（傍字函第六卷）。
婆沙論云。有一屠兒。七生以來常屠。不落三塗。
然生人天往來。此由七生以前。曾施辟支一食
福力故。令七生不墮惡道。然此人七生以來。所
作屠罪之業。過七生已。次第受之。無有得脫。善
惡俱爾。（此是後報）。（對字函第三卷）。
 諱愆因發頭頭誓  業熟如言一一償 
賢愚經云。有微妙比丘尼。得阿羅漢果。與諸尼
眾。自說往昔業報。曩一長者。其家巨富。唯無子
息。更娶小婦。夫甚愛念。後生一男。夫婦愛惜。大
婦懷妒。私自念言。此兒若大。當攝家業。我唐勤
苦。不如殺之。即取鐵針。刺兒囟上。後遂命終。小
婦疑是大婦殺之。大婦咒誓。若殺汝子。使我世
世夫為蛇螫。所生兒子。水漂狼噉。自食子肉。身
現生埋。父母家舍。失火而死。作是誓已。後時命
終。緣殺兒故。墮地獄苦。後生人中。為梵志妻。先
生一子。再產月滿。夫婦相將。歸父母舍。前所咒
誓。今悉受之。時有毒蛇。螫殺其夫。婦見夫死。悶
絕復蘇。涕泣前進。渡一大河。即留大兒。著於此
岸。先抱小者。渡著彼岸。還迎大兒。兒見母來。入
水趣母。水即漂亡。救之不得。復趣小兒。已遭狼
噉。母哭前進。逢人問及。我家安否。答言。父母眷
屬。近日失火。一時死盡。後復適人。因以就產。夫
醉暮歸。開門不逮。瞋而打之。殺兒煮熟。逼婦令
食。後因逃走。到波羅柰國。適第三夫。數日亦死。
時彼國法。夫婦相愛。夫死之時。婦合生埋。自剋
責言。宿有何罪。連遭此禍。即往佛所。求哀出家。
由過去施辟支一食。發願力故。值佛出家。證阿
羅漢。觀知前世殺兒之業。所作咒誓一一受報。
微妙自說。昔大婦者。今我身是也。（對字函第九卷）。
 殺命祭天天豈祐  業緣化狗狗還餐 
雜寶藏經云。目連至恒河邊。見一鬼。言。常為大
狗來噉我肉。唯有骨在。風吹復生。狗又復噉。此
苦何因。目連答言。汝前世時。作天祠主。常教眾
<pb n="93"/>
生殺羊。以血祠天。汝自食肉。今肉償之。（啟字函第六卷）。
 相師誑妄求財利  為鬼飢羸渴水漿 
又云。五百餓鬼群來趣水。有守水鬼。鐵杖驅逐。
令不得近。詣目連所。各問其因。目連答曰。汝先
世時。為作相師。相人吉凶。多虛少實。毀譽動人。
迷惑眾生。以求財利。故獲斯報。（同上卷）。
 射者托兒多夭命  讚人為父俱因哀 
諸經要集云。有一長者。財富無數。止有一子。娶
方七日。夫婦游園。有一奈樹。高大好花。婦欲此
花。夫便登樹枝折墮死。父母嗥哭。絕而復蘇。佛
愍其愚。往問訊之。萬法無常。生則有死。罪福相
隨。此兒三處。為其哭泣。長者白佛。此兒何罪。而
於中夭。佛告長者。昔有一兒。持弓射雀。邊有三
人語之。若能中雀。世間健兒。兒即美引弓射之。
雀中而死。三人助笑。歡喜而去。經歷生死。相會
受罪。如是三人。一人有福。今在天上。一人為龍。
一人今長者是。兒者前生為天之子。墮樹而終。
次為龍子。金翅鳥王。取而食之。今日三處涕泣。
以其射雀。助彼喜故。受此痛報。（楹字函第九卷）。
 讚殺共餐欣喜者  生子皆亡痛報之 
鬼問目連。經云。我生男女。皆端正而死。何罪所
致。答曰。汝為人時。見人殺生。助其歡喜。共噉其
肉。殺故短命。喜故痛毒。今受華報。果在地獄。（言字
函第九卷）。
 以酒施人愚癡報  不孝生兒反噉來 
又云。我受此身。常癡無知。何罪所致。答言。汝為
人時。以酒施人。今受華報。果在地獄。（同上卷）。
正法念處經云。若人以酒與會僧眾。若與戒人。
若寂靜人。寂滅心人。禪定樂者。濁亂彼人。墮叫
喚獄。（篤字函第七卷）。
鬼問目連。經云。我所生子。皆反噉我。何罪所致。
答言。汝為人時。不修孝養。今受華報。果在地獄。
（言字函第六卷）。○近世有人。兒子不孝。見兒生兒。詩以譏
之。 ○聞你生箇丈夫兒。你生還似我生兒。你今
餓我渾閑事。秪恐你兒餓我兒。 
 有母罔言營供設  非兒道力曷除殃 
百緣經云。昔優多羅。父亡。白母出家。母言。何必
出家。若欲請諸沙門。婆羅門。隨汝供養。兒聞是
語。數數營供。母生厭患。背後罵沙門等。兒既不
在。詐以飲食棄地。兒歸謂其齋設不勝其喜。母
後命終墮餓鬼中。兒次出家。證羅漢果。禪定間
見一餓鬼。稱是其母。比丘怪言。我母在時布施。
何受斯報。餓鬼。答言。我以慳貪。不曾供沙門等
故墮餓鬼。二十年中未嘗得食。及以漿水。設我
向河。河竭。向果果枯。為請佛僧。及為懺悔。當脫
此身。時兒比丘。如言修營。生忉利天。（涇字函第五卷）。
 弟用兄財尚有報  我誣彼物豈無償 
應驗錄云。長樂鄉人。有婢名春。一日有粥。未喫
置於灶前。為豬竊食。春以火杖打之。豬竄於山。
至夜不歸。大家不知。夜夢亡弟。後山巖間。訴曰。
我欠兄錢五百。作豬償兄。飢食春粥。治我太甚。
願兄作主。大家明早訪巖石間。得豬而歸。問春
果爾。越二日豬死。賣錢止於五百。評曰。雖能感
夢於其終。曷若戒貪於其始。弟用兄財。債業尚
爾。何況餘親異姓。財帛交往。不可不明也。
 坐欠一千成夙債  曾經三反作牛還 
譬喻經云。昔迦羅越出錢為業。有二人。舉錢一
萬至時還之。後日二人復相謂言。我曹各更就
舉十萬。脫之不還。有牛繫在籬裏。語二人言。我
先世時。坐欠主人一千。三反作牛。猶故不了。況
君取於十萬。二人驚怪。說牛之語。主人放著群
中不用。即咒願言。若有餘錢。悉以布施。自今以
後。莫受畜生。牛後命過。得生人中。（啟字函第七卷）。
<pb n="94"/>
 初語代還終爽約  多生成債每來徵 
百緣經云。佛將比丘入城乞食。逢一婆羅門。以
指畫地。與我五百金錢。爾乃聽過。佛住不進。上
聞國王。釋種等各齎珍寶。與婆羅門。皆不肯受。
時須達長者。即與金錢五百。乃聽佛過。比丘白
佛。何因緣故。如是見遮。佛言。過去善生太子。將
諸親友出游。路逢一人。共輔相子。摴蒲博戲。時
輔相子。負彼戲人金錢五百。太子語之。若彼不
與。我當代償。後輔相子。自恃勢力。終竟不還。於
是以來無量世中。從我索債。佛告諸比丘。彼太
子者。我是。輔相子者。須達是。戲人者。婆羅門是。
凡負債者。不可不償。乃至成佛。不脫此難。（涇字函第
四卷）。
 毀佛醜故翻招醜  罔聖偷來被謗偷 
百緣經云。波斯匿王末利夫人。生一女兒。面貌
極醜。身體麤澀。猶如蛇皮。頭髮麤強。猶如馬尾。
王心不喜。便敕內官。勤加守護。勿令外見。此女
漸長。當以嫁娶。王憂無計。便敕一臣。推求豪族。
今貧之子。引至王所。密與語之。我女極醜。當以
妻卿。貧人白王。當奉教敕。王云。常閉幽關。勿令
外見。即拜女夫。授為大臣。因與豪族。共為邑會。
月月更作。夫婦偕來同會。唯彼大臣。獨不將婦。
眾人疑怪。今當設計。勸酒令醉。解取開鉤。輒開
其門。共觀彼婦。此女自責。何罪幽閉。不睹日月。
今佛在世。眾生有厄。即往度之。志心遙禮。唯願
哀憫。來到我前。佛知其意。從地涌出。紺髮相現。
其女既見。頭髮自然細軟。亦紺青色。佛漸現面
現身。金色晃昱。此女惡相。隨見化滅。體貌端嚴。
猶如天女。佛為說法。證須陀洹。爾時五人。開門
見其端正。怪婦不來。乃至若是。回以戶鉤繫於
元處。會罷歸家。大臣見婦端嚴。欣然問言。汝是
何人。婦答夫言。我是汝婦。具以上事。同往白王。
王見歡喜。即敕嚴駕。共詣白佛。不審此女宿植
何福。生於王家。復造何業。受彼醜形。佛言。昔有
長者。常恒供養一辟支佛。身體麤惡。小女見之。
輕慢呵罵。面醜皮麤。佛後涅槃。現大神變。其女
悔過。毀辟支故。常受醜形。向其懺悔。今得端正。
并生豪貴。（涇字函第八卷）。
雜寶藏經云。昔罽賓國。有阿羅漢。名曰離越。山
中坐禪。一人失牛。逐後至離越所。時因離越煮
草染衣。忽然變作牛皮。染草變成牛肉。染汁變
成牛血。所持缽盂。變成牛頭。牛主見已。即縳詣
王付獄。經十二年。常與獄監飯馬除糞。離越弟
子得阿羅漢者。有五百人。觀覓其師。不知所在。
業緣欲盡。有一弟子。觀見師在罽賓獄中。即來
告王。我師在獄。願乞理斷。王即遣使檢校。有僧
悉放。離越聞已踊身虛空。作十八變。王即懺禮
白言。何業在獄受苦。離越答言。我曩亦曾失牛。
誣辟支佛。一日一夜。後墮三塗。受無量苦。餘殃
未盡。今得羅漢。猶被誣謗。是諸眾生。慎謗人故。
（書字函第七卷）。
 ○口曾輕謗師和尚  ○罪畢還為賤婢兒 
三昧海經云。須達長者。有一老母。謹勤家業。一
切委之。長者行施。老母生障。惡聲流布。末利夫
人云。須達如好蓮華。人所樂見。云何復有毒蛇
護之。夫人因呼老母入宮責之。時佛亦至。老母
不喜見佛。以扇覆面。扇如明鏡。無所障礙。回頭
東視。東方有佛。南西北方。上下俯仰。亦復如是。
以手覆面。時手十指。皆化為佛。老母閉目。心眼
即開。見虛空中。一切化佛。老母見佛。邪見不信。
猶能除卻八十萬億生死之罪。況復善意。恭敬
禮拜。夫人白佛。願化邪女。佛言。此女罪重。於佛
無緣。於羅睺羅有緣。即令羅睺羅。化作轉輪聖
<pb n="95"/>
王。儀從往長者家。告言。老母宿福。欲為女寶。老
母歡喜。敬禮聖王。以如意珠照之。現玉女相。聖
王勸行十善。老母悔過。既調伏已。羅睺羅還。復
本身。為受三歸五戒。證須阤洹。投佛出家。夫人
白佛。老母何罪卑賤。何福遇佛。佛言。過去有快
見王子出家。和尚為說大空之義。王子謗言。我
大和尚。空無智慧。但能讚歎虛無空事。願我後
生不樂見也。我阿闍梨智慧辯才。願於生生為
善知識。王子比丘。法說非法。非法說法。死墮阿
鼻。八十億劫。罪畢為人。五百身中。聾癡無目。千
二百身為婢。尒時和尚者。今我是。阿闍梨者。今
羅睺羅是。王子比丘者。此老母是。（覆字函第六卷）。
 背義殺熊雙臂斷  忘恩斫樹自身傷 
智度論云。不知恩人甚於畜生。有人入山伐木。
迷失道路。時值暴雨。日暮饑寒。惡蟲毒獸。欲來
侵害。是人入一石窟。窟中有一大熊。見之恐怖。
而出。熊語之言。汝勿生怖。此舍溫煖。可於中宿。
時連雨七日。常以甘果美水。供給此人。七日雨
止。熊將此人。示其道徑。熊語人言。我是罪身。多
有冤家。若有問者。莫言見我。人荅言尒。此人前
行。遇獵者問。汝從何來。見有獸不。荅言。我見一
熊。於我有恩。不可相示。獵者言。汝是人。當以人
類相親。何以惜熊。今一失過。何時復來。汝示我
者與汝多分。此人心變。即將獵者。示熊之處。獵
者殺熊。即以多分與之。此人展手取肉。二肘俱
墮。（立字函第九卷）。
旃檀樹經云。維耶離國有五百人。入海採寶。賣
船步還。經歷深山。日暮止宿。預嚴早發。四百九
十九人。皆引已去。一人臥熟失伴。遇雪迷路。啼
哭呼天。有大檀香樹。樹神謂窮人言。可止留此。
相給衣食。到春可去。窮人便留。至于三月。啟樹
神言。受（恩得）全身命。未有微報。念親思還。樹神言。
善。以金一餅賜之。窮人臨去問言。此樹願知其
名。神言。不須問也。窮人復言。依此三月。情歸不
忍。若到本國。當揚樹恩。神言。樹名栴檀。根葉治
人百病。其香遠聞。世之奇異。人所貪求。不須道
也。窮人還到故國。時王得病。惟栴檀香。可以愈
之。宣令募求。得此香者。拜封為侯。妻以小女。窮
人聞賞祿重。便詣白王。我知栴檀香處。王令近
臣即將窮人往伐。使者見樹。洪直茂盛。不忍伐
之。樹神空中告言。但伐之。伐已。以人血塗肝腸
覆上。樹生如故。使者聞言。乃令人伐。彼時樹枝
摽殺窮人。眾議如神所告。便將窮人肝血以祠。
樹生仍舊。車載所伐以還國中。治王頓愈。阿難
白佛。是窮人何無返復。背樹神恩。佛言。維衛佛
時。父子三人。父奉五戒。大兒燒香獻佛。小弟愚
癡。輒以衣覆香上。兄言。何以犯之。弟起惡意誓
言。斷兄兩足。兄復起念。當拍殺弟。父言。汝二子
諍使我頭痛。大兒報言。願破我身為藥。令父平
損。弟興惡意。欲斷兄足。後果將人斷樹。兄欲拍
殺弟。今作樹神。果以樹為體。拍殺其弟。國王頭
痛者。其父也。奉齋精進故得尊貴。果亦頭痛。佛
言。罪福報應。如影隨形。（學字函第四卷）。
 ○畜尚知恩能厚報  ○人何負德取深殃 
六度集經云。昔菩薩為大理家。積財巨億。慈向
眾生。見市賣鱉。心悼之焉。問價貴賤。鱉主曰。百
萬。菩薩荅云。大善。將鱉歸家臨水放之。鱉至後
夜。來齧其門。語菩薩曰。無以荅恩。知水盈（虛。洪水為）
害。願速嚴舟。臨時相迎。菩薩啟王。信用其語。遷
下處高。鱉至水來。即急下載。隨鱉所之。有蛇趣
船。菩薩曰。取。鱉云。大善。狐來。亦取。鱉云。亦善。又
睹人漂呼天乞救。菩薩曰。取。鱉曰。慎勿取也。菩
薩曰。蟲類尚濟人豈不救。於是取之。後鱉辭曰。
<pb n="96"/>
恩畢請退。狐蛇繼去。狐以穴居。獲伏藏黃金百
斤。以報菩薩之恩。漂人曰。分吾半矣。菩薩以十
斤惠。漂人曰。掘冢劫金。何不平分。菩薩荅云。貧
困者。我以等施。汝欲專之。不亦偏乎。漂人遂告
有司。菩薩見拘。無所告訴。蛇遂銜藥。入獄付菩
薩曰。吾將齰於太子。其毒莫治。菩薩以藥聞王。
傅即瘳矣。蛇如所云。太子命危。王令曰。能濟者
封之相國。菩薩上聞。一傅果瘳。王喜問之。陳其
本末。王自咎曰。吾闇甚哉。封為相國。即誅漂人。
佛言。理家者。吾是。國王者。彌勒是。鱉。阿難是。狐。
秋露子是。蛇。目連是。漂人。調達是。（漆字函第十卷）。
 ○杖倚佛圖天貴隱  ○蟻活陰功促壽延 
目連問。戒律經云。問佛。墻得持物倚不。荅（不得。犯。昔）
一比丘。入寺禮佛。有波羅門善相。相此比丘有
天子貴。語女適之。比丘荅言。容禮佛。還因入寺
中。輒以錫杖倚佛圖墻。既出便問婆羅門言。與
我女不。荅曰。向見貴相故與。今無此相。故不與
也。於是佛墻。及塔廟壁。不可倚物。消其福德。（奉字
函第十卷）。
經律異相云。昔有比丘。得六神通。一小沙彌。師
知其命餘止七日。語令歸家。八日卻來。沙彌辭
去。遇雨滂沛。地有蟻穴。流水將入。沙彌念曰。我
佛弟子。一者慈心。二者活生。決水退去。沙彌歸
家。無有他變。八日乃還。師遙見之。怪其所以。即
入三昧見其救蟻。現世延壽。師言。汝曾作功德
不。沙彌言。七日在家。無他功德。師言。汝命應盡。
以救蟻故壽增八十。沙彌信善有報。勤修不懈
得羅漢果。（含字函第二卷）。
 陰德既施名可取  持心不二鬼須驚 
應驗錄云。近世有人。夙喪父母。及冠唯叔父存
焉。叔有七子。一日叔謂姪。吾當與汝析籍。姪曰。
如何處其產業。叔曰。分之為二。姪曰。誠不忍。諸
兄弟共一分。可為八分。叔固辭。姪曰。不可。遂作
八分分之。纔十七歲。預薦入京。時同館者。二十
餘輩。有術士遍視之曰。南宮高第。獨此少年。諸
貢士咸斥術者曰。汝何謬耶。吾等皆大手筆。久
歷場屋。豈不如一乳臭兒。術者曰。文章非我所
知。但此年少。滿面陰德之氣。必積善之所致。及
放牓。果獨成名。餘皆下第。○又云。林述中博士
嘗言。有一郡鼓角樓。纔三更時。即有鬼掩其鼓。
擊之不鳴。兵級屢以失更。見治甚苦。乃往見一
禪師。求以禳之之術。師曰。汝候其來。則遽執之。
級曰。執恐不獲。師曰。但禁氣勿言。級如所諭。夜
果得鬼。天欲將曉。鬼乃哀告。兵級告於太守。暨
諸寮屬。並無所畏。其所畏者。獨二人。一某寺禪
師。一某處黃二叔。汝可赦吾。不復來矣。某寺禪
師。即兵級所訪者。素有道價。人皆欽仰。黃二叔
者。未知何等人。明日聞於太守。召而語之。乃一
老圃。鬻菜為業。凡三十年。菜之老嫩。束之大小。
持心不二。然老圃於物不欺。有所寸長。故使鬼
神欽畏如此。而況世之君子有大過人者乎。
 貪汙天削公侯籍  驅役人冤業畜償 
又云。法海佳禪師云。一尉巡歷。經由寺宇。例皆
狼籍。到一院。見屏除潔淨。索浴。隨聲應云。湯辦
矣。踰月再到。潔淨如前。復索湯浴。亦隨聲應云。
湯辦矣。尉嗟賞之。後日復來。乃見狼籍。索湯。移
時莫得。尉瞋曰。向來其謹如彼。今來其慢如此。
叱主院僧。僧曰。昔尉之來。某預得夢。白衣神人
報曰。明日相公至。掃洒所在。與辦湯水。今日尉
來。某不得夢。所以狼籍。非敢怠也。尉察其神衣
著。乃本廳土地。即取僧詞。歸廨具章奏上帝曰。
以某果有相位。則神第三回。何不亦報。某若果
無。則神不合。誣我惑人。章未焚。尚就寢。且夢其
<pb n="97"/>
神曰。竊窺上界錄籍。知尉有相公分也。故按籍
以報治下。尉近領枉法贓殺平人。損陰德。而司
祿籍者。稟天命已。削去相位。幸宜見察。勿徒罪
我而事章奏。且世人既處富貴之地。便謂分定。
不循義理。殊不知禍福隨時變異。以此可見。不
可不慎。
法苑云。隋。揚州卞士瑜者。父以平陳。官授儀同。
雇人築宅。不還其價。作人求錢。瑜父鞭之。無所
告訴。皆怒之曰。死當與我作牛。瑜父後亡。果有
牛產一犢。腰間黑文。橫絡周圍。如人腰帶。右跨
亦有白文。斜貫正如插笏。牛主呼曰。卞公。何為
負我。犢即屈膝。以頭著地。瑜以十萬贖之。牛主
不許。後死瑜乃收葬以父之禮。（書字函第七卷）。
 韓中書祿之預定  孔參軍罪以無差 
宗鏡云。昔韓公滉之在中書也。嘗召一吏。不時
而至。怒將罪之。吏曰。某別有所屬。不得遽至。公
曰。宰相之吏。更屬何人。吏曰。某不幸。兼屬陰官。
公謂不誠。怒曰。既屬陰司。有何所主。吏曰。某主
三品以上食料。公曰。若然。我明日。當以何食。吏
曰。此雖細事。不可顯言。乞疏於紙。過後為驗。乃
如之。而繫其吏。明日遽有詔命。既對適遇。進食
糕麋一器。上以其半賜公。公食之美。又以賜之。
既退腹脹。歸於私第。召醫視。曰。食物所壅。宜服
少橘皮湯。至夜可飲漿水。明旦疾愈。思前吏言。
召之。視其書。云。明晨相公。只食一飣半糕麋橘
皮湯一盞。漿水一甌。皆如其言。公復問。人間之
食。皆有籍耶。荅曰。三品以上日支。五品以上。有
權（位者）旬支。無則月支。凡六品。至一命。皆季支。其
不食祿者。年支。故知飲啄有分。豐儉無差。所謂
玉食錦袍。鶉衣藜藿。蓆門金屋。千駟一瓢。皆因
最初一念而造。心跡纔現。果報難逃。以過去善
惡為因。現今苦樂為果。必然之理也。（策字函第一卷）。
法苑云。唐武德中。遂州總管府記室參軍孔恪
暴死。一日而蘇說。至官所。問何故殺牛兩頭。恪
云。不殺。官曰。弟證汝殺。弟死數年矣。因呼弟至。
枷械甚艱。弟曰。兄前奉使招慰獠賊。使某殺牛
會之。實奉兄命。非自殺也。恪曰。使弟殺牛是實。
然國事也。恪何有罪焉。官曰。汝殺會獠。以招慰
為功。用求官賞。以為己利。何云國事也。又問恪。
何殺兩鴨。恪曰。前任縣令殺鴨供官客耳。豈恪
罪耶。官曰。官客自有料無鴨。汝以鴨供之。將以
美譽。非罪如何。又問。何故復殺雞卵六枚。曰。平
生不食雞卵。惟憶小年九歲時。寒食日。母與六
卵。因煮食之。官曰。然欲推罪母也。恪曰。不敢。但
說其因耳。此恪自殺也。官曰。汝殺他命。當自受
之。言訖。忽數十人。執恪將出。恪大呼曰。官府亦
大枉濫。官聞之呼還曰。何枉濫。恪曰。生來有罪。
皆不遣。生來有福。皆不見。記者。豈非濫耶。官問
主司。恪有何福。何不為錄。主司對曰。量其罪福
多少。若福多罪少。先令受福。若罪多福少。先令
受罪。然恪福少罪多。故未論其福。官怒曰。雖先
受罪。何不唱福示之。命鞭主司一百儵鞭。血流
濺地。後乃唱恪生來所修之福。亦無遺者。官謂
恪曰。汝應先受罪。我更令汝歸。七日。可勤追福。
遣人送出。乃蘇。恪大集僧尼。行道懺悔。遂說其
事。七日命終。（經字函第一卷）。
 但愛吞他成己業  寧知托子壞其家 
應驗錄云。有僧積財至五百緡。鄉親厚者告之。
汝出其財。吾出其力。岸海為田。田成均分。僧從
之。踰二年田成。鄉人意欲全得。即以所用錢還。
且曰。汝僧何用田為。僧雖不平。然而於法不許
營置。無所伸訴。陰祝。願生其家為無賴子。盡鬻
其田。以償吾志。未幾僧死。鄉人妻感夢有娠。果
<pb n="98"/>
得男兒。年未及冠。旋以非理破壞產業。其父嗟
怨致死。
 天神反敬前身骨  惡鬼翻鞭舊日尸 
育王譬喻經云。昔日行人。見彼路傍有一死人。
天神下來散花尸上。以手摩之。行人問言。觀君
似天。何敬是尸。荅曰。是我故身。前生之日。孝順
父母。忠信事君。奉敬三尊。受師父教。令我生天。
良由其恩。故來報耳。前行復見又一死人。惡鬼
鞭之。遂問。已死。鞭之何謂。鬼言。是我故身。在生
之日。不忠不孝。種種非為。令我惡報。故來鞭耳。
（寫字函第五卷）。
 彼此業如終共處  夫妻修異豈同天 
雜寶藏經云。昔舍衛國。有一長者。造塔寺。後命
終生天。其婦追憶。常掃夫之所造塔寺。夫下語
之。我是汝夫。以作塔寺功德生天。見汝憶我。故
來相見。奈人身臭穢。不復可近。汝欲復為吾妻
者。勤供佛僧。修掃塔寺。願生我天。婦用夫言。命
終生天還為夫婦。相將見佛。佛為說法。得須阤
洹果。（悵字函第三卷）。
分別功德論云。昔舍衛國。夫婦二人。敬信三寶。
其婦先亡。生忉利天。以為天女。觀見本夫。今已
出家。尋下夫前告曰。君宜精進。若得生天。願同
一處還為我夫。時夫比丘積功轉勝。應生第四
兜率天上。天女復來。語君福勝。應生兜率。我今
不復得君為夫。比丘聞已倍更精進。得阿羅漢
果。（帳字函第三卷。
 人觀穢惡畜為淨  業力差殊見不同 
攝大乘論釋云。頌（曰。小）鬼傍生人天。各隨其所應。
等事心異故。許義非真實。釋曰。鬼傍生人天各
隨其所應者。謂於傍生見有水處。餘鬼見是陸
地高原。於人所見有糞穢處。豬等傍生見為淨
妙可居室宅。於人所見淨妙飲食。諸天見為臭
穢不淨。如是眾生。於等事中。心見異故。（孝字函第九卷）。
 愚者小愆終大報  智人重業卻輕償 
涅槃經云。師子吼菩薩。白佛云。何現世輕報。地
獄重受。地獄重報現世輕受。佛言。一切眾生。凡
有二種。一者有智。二者愚癡。若能修習身戒心
慧。是名智者。若不能修身戒心慧。是名愚癡。云
何不修身者。不能深觀是身無常無住危脆念
念滅壞。是魔境界。不修戒者。不能具足尸波羅
蜜。不修心者。不能具足禪波羅蜜。不修慧者。不
能具足般若波羅蜜。善男子。若有不修身戒心
慧之人。於小惡業得大果報。譬如倉蠅為唾所
粘不能得出。是人亦爾。於小罪中。不能自出。心
初無悔。不能修善。覆藏瑕玼。雖有過去一切善
業悉為是。罪之所垢汙。又如小器之水置鹽一
升。其味鹹苦難可得飲。又如貧人。負他一錢。不
能償故身被繫縛。多受眾苦。是人罪業亦復如
是。是故能令現世輕報。地獄重受。若有修習身
戒心慧。能觀諸法同如虛空。不見智慧。不見智
者。不見愚癡。不見愚者。不見修習。及修習者。是
名智者。能令地獄果報。現世輕受。是人設作極
重惡業。思惟觀察能令輕微。如恒河中。投一升
鹽。水無鹹味飲者不覺。如巨富者雖多負人千
萬寶物。無能繫縛。令其受苦。是故能令地獄重
報現世輕受。（率字函第二卷）。
 雖救五千藏天際  更沒一箇活盂中 
譬喻經云。昔琉璃王與舍夷國有冤。引兵伐之。
目連憫而白佛。以四方便救免。一者。舉舍夷國
著虛空。二者。舉著海中。三者。舉著銕圍山間。四
者。舉著他方。令琉璃王不知其處。佛告目連。眾
生有七不可避。一生。二老。三病。四死。五罪。六禍。
七因緣。欲免莫能。如卿威神可得。此宿對業。不
<pb n="99"/>
可得離。於是目連。私取舍夷國四五千人。盛著
缽中。舉放虛空。星宿之際。琉璃王伐舍夷國。三
億人已引軍還國。目連往佛。作禮自貢高曰。流
璃王伐舍夷國。弟子救四五千人。今在虛空。盡
皆得脫。佛告目連。卿曾往看缽中人否。曰。未視
之。目連即以道力下缽。果見其中人皆死盡。信
知宿對。不可逃也。（獸字函第二卷）。
 佛既已登無上覺  身尚難逃夙昔愆 
菩薩處胎經云。造行菩薩白佛。且置過去未來。
欲聞世尊現身行業果報。佛告造行菩薩。過去
未來。行業果報。亦是現在作。現在所作行業果
報。亦是過去未來。受對因緣。今當與汝說之。昔
我或修淨行。或不修淨行。初求佛道。諸漏已盡。
神通變化。霍然大悟。三界都苦。唯我為樂。於尼
連水邊六年苦行。日食一麻一米。斯由曩者。向
一緣覺犯四口過斷絕一施。今受輕報。我既成
佛。為五百摩納子。惡聲誹謗。在諸街坊。稱言佛
道非真。時國人民有信不信。信者信地法地。不
信者。外道凡夫。今雖成佛。行本不朽。業報難離。
佛身如是。何況羅漢辟支。能免行報。而說頌曰。
 我成最正覺  三界無等倫  故受九報對 
 宿行牽連縛  我有三昧力  金剛不可沮 
 不能避報業  捨而不受對  羅漢辟支佛 
 償對復甚我  行業所追逐  何處可得免 
 智惠舍利弗  常行佛功德  下腸取滅度 
 此是明白證  神足目健連  步步登須彌 
 執杖梵志打  骨碎如芥子  沙竭阿羅漢 
 降伏難陀龍  臨取滅度時  眼睛墮無數 
 金華比丘尼  神德難可量  化作轉輪王 
 統領四天下  捨壽入無為  支節刀劍解 
 辟支名光相  無佛法出世  隋世盡其壽 
 鑊湯取滅度  菩薩摩訶薩  精進不懈怠 
 常急離業報  不與彼共俱 （難字函第五卷）。
 業緣若定不能壞  聖道如何修習成 
涅槃經云。若一切業定得果者。則不應求修習
聖道。若不修道。則無解脫。一切聖人。所以修道。
為壞定業得。輕報故。不定之業。無果報故。若人
遠離修習聖道得解脫者。無有是處。不得解脫。
得涅槃者。亦無是處。若一切業定得果者。一世
所作純善之業。應當永已常受安樂。一世所
作慇重惡業。亦應永已受大苦惱。業果若爾。則
無修道解脫涅槃。人作人受。婆羅門作婆羅門
受。若如是者。則不應有下姓。下人。人應常人。婆
羅門。常應婆羅門。小時作業。應小時受。不應中
年及老時受。老時作惡生地獄中（地獄初身）。不應便受。
應待老時。然後乃受。若老時不殺。不應壯年得
壽。若無壯壽。云何至老。業無失故。業若無失。云
何而有修道涅槃。善男子。業有二種。定與不定。
定業有二。一者報定。二者時定。或有報定。而時
不定。緣合則受。或三時定。所謂現受生受後受。
善男子。若定心作善惡業。作已深生信心歡喜。
若發誓願。供養三寶。是名定業。善男子。智者善
根深固。是故能令重業為輕。愚癡之人。不善深
厚。能令輕業而作重報。以是義故一切諸業。不
名決定。（率字函第一卷）。
造像經云。如來傷足患背。乞乳。皆是方便。欲示
眾生業報不失。令生怖畏斷惡修善。諸佛如來
無有虛妄。大悲善巧。（悲字函上卷）。
 任從有業逐緣生  了然無我報自息 
宗鏡問云。若準六根無我。誰造誰受耶。荅。佛說
作善生天。為惡受苦者。此但因緣法爾。非是我
能為受也。若言是我非因緣者。作惡何不生天
乃墮地獄耶。我豈愛彼地獄故受苦耶。我既作
<pb n="100"/>
惡。而不受樂者。故知善惡感報唯因緣。非是我
也。又問。若言造業受報。但是因緣。非由我者。何
故有證無我者。雖有已造惡業因緣。而不感受
報耶。既得無我。即不受報者。故知我造惡業受
報。非是業因緣也。荅曰。由得無我已。即斷惡業
因緣。無彼因緣。故不受報。（輕字函第六卷）。

大藏一覽卷五

<sarticle><article>大藏一覽卷第六</article></sarticle>
寧德優婆塞陳　實謹編
明秀水居士姚舜漁重緝
<other>第五門</other>姚昌謨校 天堂延以少歡  地獄待其劇苦 
<other>賢劫品</other>
 ○過去莊嚴已曾壞  ○迨今賢劫復將成 
起世經云。云何世間。壞已復成。謂過去世界磨
滅之後。經無量時。起。大重雲遍覆梵天。注大洪
雨滴如車軸。經歷百千萬年。彼雨水聚漸漸增
長。乃至梵天。雨止之後。水還自退。無量萬億由
旬。有大風起。名阿那毗羅。吹彼水聚。波濤沸涌。
生大沫聚。吹置空中。從上至下。依舊建立。造化
天地自此始也。（映字函第八卷）（過去莊嚴劫現在賢劫未來星宿劫謂之
三世。世世相續循環無盡成壞之詳見三災品）。
<other>諸天品</other>
 ○下自空輪至頂天  ○中央須彌及日月 
<other>一。二十八天</other>（下增四天旁出四天）。
因本經云。此大地厚四十八萬由旬。地住水上。
水住風上。風依虛空。水聚厚六十萬由旬。水上
別有風大。吹轉此水。於上成金。如熟乳上生膏。
是名金輪。厚三洛沙二萬由旬。水下風聚。厚三
十六萬由旬。各廣無量。是大海中。最甚深處。須
彌山王。入海中。出水上。各八萬四千由旬。其底
平正。下根連住大金輪上。下狹上闊。漸漸寬大。
端直不曲。最勝可觀。四寶合成。所謂金銀琉璃。
頗梨。生種種樹鬱茂香遠。多諸賢聖之所住止。
須彌山頂四面有峰挺出。曲臨海上。各高七百
由旬。七寶合成。所謂金銀琉璃頗梨真珠車璩
瑪瑙之所莊校。須彌山下。復有三級。其最下級
高一萬由旬。堅首天住。中級高二萬由旬。持鬘
天住。上級高三萬由旬。常憍天住。須彌東西南
北。各去一萬由旬。大海之下。阿修羅住。海水在
上。四風所持懸處虛空終不墮落。猶如浮雲。須
彌山半。四萬二千由旬。有四天王所居宮殿。須
彌山上。有三十三天宮殿。帝釋所居。三十三天
已上一倍。夜摩天宮殿。夜摩上又一倍。兜率阤
天宮殿。向上重重皆倍。化樂天。他化自在天。梵
眾天。梵輔天。大梵天。少光天。無量光天。光音天。
少淨天。無量淨天。遍淨天。福生天。福受天。廣果
天。無想天。無煩天。無熱天。善見天。善現天。色究
竟天。無邊空處天。無邊識處天。無所有處天。非
想非非想處天。如是世界中諸眾生輩。有生老
死。墮在如是生道中。住。至此不過。是故說言娑
婆世界。無畏剎土。自餘一切諸世界中。亦復如
是。（映字函第一卷）。
婆沙論云。天有三十二種。除二十八種上文已
明。自四天王已下。有日月星宿天。常憍天。持鬘
天。堅首天。通三十二種。（杜字函第二卷）。
增一阿含經云。須彌山半有四種天。在彼居止。
銀城中細腳天。金城中尸利沙天。水晶城中歡
悅天。琉璃城中力盛天。金銀城中間。毗沙門天
王將諸閱叉。金城水晶城中間。毗留波叉天王
將諸鬼神。水晶城琉璃城中間。毗留勒天王將
諸魘鬼。琉璃城銀城中間。提頭賴吒天（王將）乾呇
<pb n="101"/>
和等。（和字函第四卷）。
<other>二。自然化生</other>（託胎品中亦明）。
起世經云。諸有一種。以身口意。善行如是。作已
身壞命終生於天上。此處識滅。彼天上識初相
續生。彼識生時即共名色。一時俱生。有名色故
即生六入。若是天男即於天女坐膝邊生。若是
天女。即天王女髀股內生。如是生已。彼天即稱
是我兒女。（取字函第七卷）。
阿含經云。四天王天初生自然化現在天膝上。
自然寶器盛天百味。食已長大。與餘天等。入池
浴訖。詣香樹下。香樹曲躬。取香塗身。復詣吉貝
衣樹。取種種衣著。復詣莊嚴樹鬘樹器樹果樹
樂樹。隨意受用。視東忘西。視西忘東。無量快樂。
（履字函＆unrec;八卷）。
雜寶藏經云。生天之法。故有三念。一念本所從
來。二念定生何處。三念先作何業。得來生天。（驚字
函第七卷）。
智度論云。昔婆羅門。名摩伽。姓憍尸迦。與知友
三十三人。共修福德。命終皆生須彌山頂。第二
天上。摩伽婆羅門為天主。三十二人為輔臣。以
此名三十三天。一名釋提桓因。釋是字。（提桓）因是
天主。（形字函第六卷）。
<other>三。正依二報</other>（身分好醜謂之正報。享用豐約謂之依報）。
阿含經云。四天王天身長半由旬。衣重半兩。壽
五百歲。以人間五十歲為一日。身身相近成陰
陽。忉利天。身長一由旬。衣重六銖。壽千歲。以人
間百歲為一日。相抱成陰陽。阿修羅身衣等。與
忉利天同。燄摩天身長二由旬。衣重三銖。壽二
千歲。以人間二百歲為一日。相近成陰陽。兜率
天身長四由旬。衣重二銖。壽四千歲。以人間四
百歲為一日。執手成陰陽。化樂天。身長八由旬。
衣重一銖。壽八千歲。以人間八百歲為一日。熟
視成陰陽。他化自在天身長十六由旬。衣重半
銖。壽一萬六千歲。以人間一千六百歲為一日。
暫視成陰陽。魔身天。壽三萬二千歲。身衣不載。
以下皆有嫁娶之法。如人間。唯北鬱人。無我我
所。樹枝若垂男女便合。無有婚嫁。梵迦夷三天
壽一劫。以上諸天。身衣隨意。無復男女婬欲。以
禪定法喜為食。光音三天。壽二劫。火災至此為
際。遍淨三天。壽三劫。水災至此為際。果實三天。
壽四劫。風災至此為際。無想天壽五百劫。無造
天壽千劫。無熱天壽二千劫。善見天壽三千劫。
大善天壽四千劫。色究竟天壽五千劫。空處天
壽一萬劫。識處天壽二萬一千劫。不用處天壽
四萬二千劫。有想無想天壽八萬四千劫。齊此
為眾生。生老病死。往來所趣界陰入聚也（履字函十
八至二十二卷）。
因本經云。三十三天其城縱廣六萬由旬。七重
城壁。七重欄楯。七重鈴網。外有七重。多羅行樹。
周匝圍遶。雜色可觀。亦以七寶所成。城高四百
由旬。厚五十由旬。城之四面。亦各相去五百由
旬。於其中間便開一門。諸門亦高三十由旬。闊
十由旬。一一諸門。亦有樓櫓卻敵。臺榭庭閣水
沼花林。種種奇妙。眾鳥和鳴。天樂時奏。念衣衣
來。欲食食至。重重向上。麤業漸輕。福業轉勝。（映字
函第八卷）。
<other>四。花辨晝夜</other>
毗婆沙論。問。人中四洲。由日月輪。以辨晝夜。欲
天晝夜。云何得知。荅。缽特摩花合。殟缽羅花開。
多樂睡眠。爾時為夜。若殟缽羅花合。缽特摩花
開。少欲睡眠。爾時為晝。（性字函第五卷）。
智度云。欲界天。以燈燭明珠等施。及布施持戒
禪定等清淨故身常光明。不須日月。色界天行
<pb n="102"/>
禪離欲。修習火三昧故。身常妙光。勝於日月及
欲界光。然佛常光面各一丈。諸天光大。雖無量
由旬。於佛光邊蔽而不現。憍尸迦作是念言。佛
妙光明蔽諸天光。智慧之明。破我愚闇。（形字函第四卷）。
<other>五。無色應有</other>
毗婆沙論。問。依何教理。說無色界。全無色耶。荅。
依契經說。色界出離欲。無色界出離色。寂滅涅
槃。出離有為。既說無色界出離色故。無色界定
無諸色。○復次。經說。無色界。出離色者。出離麤
色。非無細色。○如無色界。出離諸色。無色界中。
應許有色。彼不應說無色界。出離色故。應定無
色。（退字函第三卷）。
<other>六。凡聖共居</other>
婆沙論。問。三十三天幾凡幾聖。荅曰。二唯凡住。
五唯聖住。自餘二十五天凡聖共居。所言二唯
凡住者。一是初禪。大梵天王。不達業因唯說我
能造化天地。恃此高慢輕蔑一切。所以聖人故
不與居。又無想天中。唯是外道。修無想定以生
其中。受五百劫無心之報。外道不達謂為涅槃。
受報畢已。必起邪見。來生地獄。聖人亦不生其
中也。廣果以上。無煩無熱等五淨居天。唯是那
含羅漢之所住也。凡生彼天者。要是進向那含。
身得四禪。發於無漏。起熏禪業。或起一品。乃至
九品。方乃得生。凡夫無此熏禪業故不得生也。
若言那含生彼。理則無疑。問曰。阿羅漢既是無
生。何故亦云生彼天者。荅曰。此應言欲界那含
生彼。而得羅漢。非謂先是羅漢而生彼也（杜字函第
二卷）。
<other>七。天鼓警覺</other>
華嚴經云。兜率天中。有鼓發音。告諸天子言。毗
盧遮那菩薩入離垢三昧。汝當敬禮。時諸天子。
聞其勸誨。念言。奇哉。何因發此微妙之音。天鼓
告言。我所發聲。諸善根力之所成就。如我說我
而不著我及著我所。一切諸佛。亦復如是。自說
是佛不著於我不著我所。諸天子。如我音聲。不
從東方來。不從南西北方四維上下來。業報所
成。佛亦如是。非十方來。諸天子。譬如汝等昔在
地獄。地獄及身。非十方來。但由於汝顛倒惡業。
愚癡纏縛生地獄身。此無根本。無有來處。諸天
子。汝當往詣彼菩薩所親近供養。勿復貪著五
欲樂具。著五欲樂障諸善根。諸天子。譬如劫火。
燒須彌山。悉令除盡。無餘可得。貪欲纏心。亦復
如是。終不能生念佛之意。諸天子。汝等。應當知
恩報恩。其有不知報恩。多遭橫死。生於地獄。諸
天子。汝等昔地獄中。蒙佛光明。捨彼生此。汝等
今者宜疾回向。增長善根。諸天子。如我天鼓說
業說報說諸三昧。諸佛菩薩。亦復如是。說我。說
我所說眾生。說貪恚癡種種諸業。而實無我。無
有我所。諸所行業。六趣果報。十方推求悉不可
得。諸天子。如我天鼓所出音聲。於無量劫。不可
窮盡。無有間斷。若來若去皆不可得。諸天子。若
有去來則有斷常。一切諸佛。終不演說有斷常
法。除為方便成熟眾生。諸天子。譬如我聲。於無
量世界隨眾生心。皆使得聞。一切諸佛。亦復如
是。隨眾生心。悉令得見。諸天子。如玻璃鏡。名為
能照。清淨鑒徹。與十方界其量正等。無量無邊。
諸國土中。一切山川一切眾生。乃至地獄畜生
餓鬼。所有影像。皆於中現。諸天子。於汝意云何。
彼諸影像。可得說言來入鏡中。從鏡去不。荅言。
不也。諸天子。一切諸業。亦復如是。雖能出生諸
善果報。無來去處。諸天子。譬如幻師幻惑人眼。
當知諸業亦復如是。若如是知。是真懺悔。一切
罪惡。悉得清淨。說此法時。諸天子得無生法忍。
<pb n="103"/>
（育字函第八卷）。
<other>八。五衰相現</other>
因果經云。天人身淨。不受塵垢。有大光明。心常
歡悅。無不適意之事。猶為欲火所煎。福盡之時。
五衰相現。一者頭上華萎。二者眼瞬。三者身上
光滅。四者腋下汗出。五者自然離於本座。○又
云。此諸天子。本修少善。得受天樂。果報將盡。生
大苦惱墮三惡道。本造善行為求樂報。今得少
樂。後復多苦。譬如饑人噉雜毒食。初雖為美終
成大患。云何智者。貪樂此也。色無色界諸天。見
壽命長便謂常樂。既見變壞生大苦惱。即起邪
見謗無因果。以此事故。輪回三塗備受諸苦。三
界之中。無有一樂。（嗣字函五六卷）。
<other>九。諸天退失</other>
正法念處經云。迦那迦牟尼佛塔壁中如鏡。見
於往世先退帝釋有三十二。初帝釋者名菴舒
摩。作三十三天。以福盡故。作摩伽羅大身之魚。
本在人中。作獵魚師。雖多殺魚。亦常禮佛。以禮
佛故生三十三天。為帝釋主。以殺魚故。海中作
魚。以餘業故。生畜生中。次第於壁中。見第二三
四五帝釋。皆有退墮餓鬼畜生地獄之中。第六
帝釋名憍尸迦。而彼惡道。見其七返。而無第八。
爾時有佛釋迦出世。為其說法。得須阤洹果。閉
塞惡道。當不退失。○復觀夜摩天王。見彼過去
世。以清淨心。捨己財物。施病比丘。身壞命終作
彼天王。善業既盡。為於前世。作土地主放逸而
行心生憍慢。有道行人。甚渴流汗。彼王見已與
甘蔗酒。彼飲酒故失其本信。即便犯戒。失自利
益。如是與酒不善業故。身壞命終墮叫（喚獄）（慎字函第
七卷）。
智度論云。鬱阤羅伽仙人得五神通飛到王宮。
王夫人接足而禮。夫人手觸。即失神通。從王求
車乘駕而出。還其本處。更求五通。一心專至。而
樹上鳥鳴以亂其意。次詣水邊求定。復聞魚鬥。
即生瞋恚。我當盡殺魚鳥。此人久後得定生非
非想天。於彼壽盡下生。報為飛狸殺諸魚鳥。作
無量。罪墮三惡道。（聖字函第七卷）。
又論云。菩薩得神通力。見無色界天。樂定心著
不覺命盡。墮欲界中受禽獸形。色界諸天亦復
如是。從清淨處墮還受婬欲在不淨中。欲界六
天樂著五欲還墮地獄。（德字函第六卷）。
復次佛問比丘。甲頭土多。地上土多。諸比丘言。
地土甚多。佛言。天上命終生人中者。如甲頭土。
墮地獄者。如地上土。（名字函第八卷）。
<other>十。日月因緣</other>
因本經云。日天宮殿。遶須彌半。常行不息。南閻
浮提。日正中時。東弗婆提。日則始沒。西瞿阤尼。
日將初出。北鬱單越正當夜半。六月北行。於一
日中漸移北向六俱盧奢。六月南行。亦一日中
漸移南向六俱盧奢（一俱盧奢六里）。在閻浮提最極南
垂地形狹近。日過速疾。於冬分時晝短夜長。六
月過已漸向北行。每一日中移六俱盧奢。在閻
浮提洲處中而行。地寬行久。所以晝長夜分短促。
○云何熱惱因緣。須彌山外。有佉提羅伽等山。
日天宮殿。六月之中。向北道行。照觸彼山。令生
熱故。○云何寒冷因緣。須彌山。佉提羅伽山。二
山之間。有須彌留海。闊八萬四千由旬。日天宮
殿。六月之中。向南行時。照觸彼海。令寒冷故。○
日天。以天金及頗梨合成宮殿。正方如宅。遙看
似圓。風吹依空而行。日天子身光照閻浮檀輦。
輦光照宮殿。光明相接。而有一千光明。五百傍
照。五百下照。○月天。以天銀及琉璃合成宮殿。
何故漸漸而現。有三因緣。一者背相轉出。二者
<pb n="104"/>
青衣諸天常半月中隱蔽其宮。三者日光障奪。
漸漸而現。（映字函第十卷）。
立世論云。若日隨月後行。日光翳月。漸漸掩覆。
至十五日。覆月都盡。是名黑半。若日在月前行。
日日開淨。亦復如是。至十五日。具足圓滿。是名
白半。○又云。日行與月。或合或離。一一日中行
四萬八千八十由旬。合離皆爾。若稍合時。日日
覆月三由旬。又一由旬三分之一。以是方便故。
十五日一切被覆月光不現。若稍離時。日日日
行四萬八千八十由旬。是日離月三由旬。又一
由旬三分之一。以是方便故。十五日月大圓滿。
（京字函五六卷）。
阿含經云。日天子城郭縱廣五十一由旬。月天
子城郭縱廣五十由旬。最大星縱廣一由旬。最
小星縱廣二百步。（如字函第四卷）。
因本經云。以何因緣。月宮有影。此大洲中閻浮
提樹高大。影現月輪。以此有影。（映字函第十卷）。
蓮華經云。此樹而有雞王以棲其上。彼鳴則天
下雞皆鳴（世謂日中鳥也）。
法苑云。婆羅痆斯國有三獸塔。是如來修菩薩
行時燒身之處。劫初有狐兔猿。異類相悅。時天
帝釋。欲驗修菩薩行者。化一老夫。謂三獸曰。二
三子安隱乎。曰。涉豐草。遊茂林。異類同歡。既安
且樂。老夫曰。聞二三子。情厚意密。忘其老弊。故
此遠尋。今正饑乏。何以饋食。曰。幸少留此。容躬
馳訪。於是同心求覓。狐沿水濱。銜一鮮鯉。猿於
林樹。採果俱來。唯兔空還。老夫謂曰。猿狐同志。
各能役心。獨兔空返。殊無相饋。以此而言。誠可
知也。兔聞譏議。謂猿狐曰。多聚樵蘇。方有所作。
猿狐競馳。銜草曳木。既已蘊崇。猛燄將熾。兔曰。
仁者我身卑劣。所求難遂。敢此微躬。願充一餐。
辭畢入火。尋即致死。是時老夫復帝釋身。餘燼
收骸。傷歎良久。謂狐猿曰。吾感其心。不泯其跡。
寄之月輪。傳乎後世。咸言月中之兔。自斯而有。
（璧字函第四卷）。
<other>四洲品</other>
 ○內七寶山諸樹林  ○外大海水四天下 
<other>一。七種寶山</other>
因本經云。須彌山下。其次有佉提羅迦山。高四
萬二千由旬。次伊沙阤羅山。高二萬一千由旬。
次遊揵阤羅山。高一萬二千由旬。次善見山。高
六千由旬。次馬半頭山。高三千由旬。次尼民阤
羅山。高一千二百由旬。次毗那耶迦山。高六百
由旬。以上上廣如高。七寶所成。其須彌山。佉提
羅迦山。二山之間。闊八萬四千由旬。周匝無量。
有優缽羅花。缽頭摩花。拘牟阤花。奔茶利迦花
等。遍覆水上（自此以外直至第七毗那耶迦山。重重兩山之間有香水海。闊量如
高。花覆水上。一一例前）此外復有斫迦羅山。高三百由旬。
其間不遠。亦有空地。青草遍布。即是大海。北有
大樹。名曰閻浮身。周圍有七由旬。高百由旬。垂
覆五十由旬。邊有空地。青草遍布。
<other>二。三十重林</other>
次有菴婆羅樹林。閻浮樹林。多羅樹林。那多樹
林。間有空地。生諸青艸。次有男名樹林。女名樹
林。刪阤那樹林。真阤那林。邊有空地。次呵梨勒
果林。鞞醯勒果林。阿摩勒果林。菴婆羅多迦果
林。邊有空地。次可殊羅樹林。毗羅果林。婆那婆
果林。石榴果林。邊有空地。次烏勃樹林。奈樹林。
甘蔗林。細竹林。大竹林。邊有空地。次有荻林。葦
林。割羅林。大割羅林。迦奢文阤林。邊有空地。次
有阿提目多迦華林。瞻波花林。波吒羅花林。薔
薇花林。邊有空地。復有諸池。出優缽等花。復有
諸池毒蛇充滿。間有空地。以上池林。空地重重。
<pb n="105"/>
各闊五十由旬。次有海名烏禪那迦。闊十二由
旬。七寶間錯。七重行樹。有無量花。海中有轉輪
聖王所行之道。亦闊十二由旬。閻浮提中。轉輪
聖王。出現世時。此中海道。自然涌現。與水齊平。
次有烏禪迦羅山。次有金脅山。次有雪山。高五
百由旬。四寶所成。四面金峰。挺出山外。高二十
由旬。復有高峰。眾寶間雜。迥然秀出。高百由旬。
於彼山頂有阿耨達池。池東有恒伽河。從象口
出。共五百河流入東海。南有辛頭河。從牛口出。
共五百河。流入南海。西有博叉河。從馬口出。共
五百河。流入西海。北有斯阤河。從師子口出。共
五百河。流入北海。（映字函第一卷）。
<other>三。海具八德</other>
樓炭經云。亂風大起。吹掘地大。深三百三十六
萬里。天下諸水。皆流歸之。正滿因成大海。何故
鹹味。有三因緣。一者海中大魚。身長二萬八千
里。不淨其中。二者世界始成。自阿迦尼吒天放
大雨。洗蕩塵垢入之。三者曾因仙人咒之故爾。
（容字函第五卷）。
華嚴經云。海有盡無餘寶。能縮所注。故無增減。
及娑竭龍宮。水涌出有時。是故潮不失時（黎字函第
二卷）。
五分律云。佛告阿難。海有八未曾有。大海漸深。
潮不過限。不宿死尸。百川來會無復異稱。萬流
悉歸而無增減。出真珠等寶。大身眾生。皆住其
中。同一鹹味。是為八。我此正法。亦復如是。漸漸
制。漸漸教。漸漸學。我諸弟子。於所制戒。終不敢
越。有犯必黜。不宿容之。雜類出家。皆捨本姓。稱
釋子沙門。諸善男子出家。多得無餘涅槃而無
增減。有種種法寶。所謂四念處。乃至八聖道分。
有諸大人四果等眾住正法中。若有入者。同一
解脫味。（和字函第八卷）。
<other>四。世界成立</other>
阿含經云。世界初成。光音天人下來。各有身光。
飛行自在。見有地肥。極為香美。取食多者。即失
神足。體重無光。日月始生。因貪食故。地肥滅沒。
復生婆羅。婆羅滅沒。復生粳米。長四寸許。朝割
暮生。食彼米故。方分男形女相。行不淨行。彼便
作家。於中懶墮。眾生便作是念。多取粳米為一
日食。乃至積聚。漸至七日。米隨所割。暮不復生。
因此造作田種。立以標榜。於是有一眾生。而入
他田。竊取他稻。便相拳鬥。眾生舉一智者三摩
多為守田主。若可訶者。當令彼訶。我曹所得稻
穀。當以輸送。是田主謂之剎利種。其有捨家入
山求道。遠離惡法。謂婆羅門種。習業自營。謂之
居士種。習諸伎藝。以為生活。謂之首阤羅種。是
四種中。有人思惟。世間恩愛汙穢不淨。何足貪
著。所以捨家。剃除鬚髮。法服求道。我是沙門。（履字
函第十卷映字函第七卷）。
楞嚴經云。佛告富樓那。如汝所言。清淨本然。云
何忽生山河大地（云云）覺非所明。因明立所。所
既妄立。生汝妄能。無同異中。熾然成異。異彼所
異。因異立同。如是擾亂。相待生勞。勞久發塵。自
相渾濁。由是引起塵勞煩惱。起為世界。靜成虛
空。虛空為同。世界為異。彼無同異。真有為法。覺
明空昧。相待成搖。故有風輪。執持世界。因空生
搖。堅明立礙。彼金寶者。明覺立堅。故有金輪。保
持國土。堅覺寶成。搖明風出。風金相摩。故有火
光。為變化性。寶明生潤。火光上蒸。故有水輪。含
十方界。火騰水降。交發立堅。濕為巨海。乾為洲
潬。以是義故。彼大海中。火光常起。彼洲潬中。江
河常注。水勢劣火。結為高山。是故山石擊則成
燄。融則成水。土勢劣水。抽為草木。是故林藪遇
<pb n="106"/>
燒成土。因絞成水。交妄發生。遞相為種。以是因
緣。世界相續。（長慶注云。此一段經大意。皆由不了一心致有山河大地。是業識之
所招感。若此惡道又為福報也）。復次佛言。有漏世界。十二類生。
本覺妙明。覺圓心體。與十方佛。無二無別。由汝
妄想。迷理為咎。癡愛發生。生發遍迷。故有空性。
化迷不息。有世界生。則此微塵國土。非無漏者。
皆是迷頑妄想安立。當知虛空。生汝心內。猶如
片雲。點太清裏。況諸世界。在虛空耶。汝等一人
發真歸元。此十方空。皆悉銷殞。云何空中所有
國土。而不振裂。（長慶注云。虛空生汝心內猶如雲點太清者。此說由汝妄想有
世界生也。況諸世界在虛空者。況則喻也。此說虛空生汝心內。喻如世界在於虛空也。一人歸
元。十方銷殞。云何國土而不振裂者。有人悟道時。諸魔外宮殿崩壞。如正法念處經云。一子出
家。尚感諸天歡喜相賀。一人悟道。空中振裂焉。敢不信也。○（出第九卷）。
莊椿云。四種人所觀不同。一凡夫人見三界為
樂。法華云。歡喜遊戲。不覺不知。於諸欲染。貪著
深固。二二乘人見三界為苦。法華云。三界無安。
猶如火宅。眾苦充滿。三菩薩人觀三界唯空。
楞嚴云。見與見緣。并所想相。猶如空華。本無所
有。四諸佛人觀三界唯心。楞嚴云。一切世間。諸
所有物。皆即菩提妙明元心。
<other>五。四洲風物</other>
須彌山東有天下。名東弗於逮。其土正圓。縱廣
九千由旬。人面亦圓。身長三肘半。三百歲（少出多減）。
以穀帛珠璣市易自活。○須彌山西有天下。名
西瞿耶尼。其土形如半月。縱廣八千由旬。人面
亦爾。身長三肘半。二百歲（少出多減）。以牛羊珠寶市
易自活。○須彌山南有天下。名南閻浮提。其土
南狹北廣。狀如車箱。縱廣七千由旬。人面亦爾。
身長三肘半。百歲（少出多減）。以金銀珍寶穀帛市活。
○須彌山北有天下。名北鬱單曰。其土正方。縱
廣一萬由旬。人面亦方。像彼地形。身長七肘。衣
重二兩。壽千歲。無增減。食自然粳米。天味具足
以為揣食。無有市易。持生自活。無我我所。起欲
心時。則熟視女人捨之而去。彼女隨後往詣園
林。若彼女人。是彼男子父母中表之親。不應行
欲者。樹不曲蔭。各自散去。若非親應行欲者。樹
則曲蔭其身。隨意娛樂。彼人懷妊。七八日便產。
隨生男女。置於路頭。捨之而去。諸有行人。出指
令嗽。指出指乳。過七日已。其兒成長。與彼人等。
男向男眾。女向女眾。彼人命終。置四衢道。有憂
慰禪伽鳥。接彼死尸。置於他方。（履字函第十卷。映字函第七卷）。
正念處經云。鬱單越人。於山障外徹見無礙。耳
之所聞。若遠若近。若大若小。而皆得聞。弗婆提
人（亦名弗於逮）。於黑闇中。亦見眾色。耳識所緣盡一
箭道。瞿阤尼人（亦名瞿耶尼。眼識所緣。山壁無礙。眼
識聞聲。如閻浮提蚖蛇之類眼中聞聲。瞿阤尼
人。亦復如是。如隔障礙。聞眾音聲。見眾色像。亦
復如是。（宜字函第四卷）。
因本經云。閻浮提洲有五種勝三天下。上至他
化自在天。一者勇健。二者正念。三者佛出世處。
四者是修業地。五者行梵行處。諸天及三天下。
各有三種。勝閻浮提。一者長壽。二者色勝。三者
地勝。（映字函第八卷）。
分別功德論下云。婆拘羅尊者長壽第一。於百
壽中而加六十。阿難問曰。尊者長壽。何以不生
三方。荅曰。諸佛不生三方。以其土人難化故。此
土眾生。利根捷疾極惡勇猛。取道不難。是故往
古諸佛皆生此中。（渭字函）。
<other>有情品</other>
 ○四生濕化卵胎中  ○六道天人鬼獄等 
<other>一。始托四生（卵胎濕化）</other>
鞞婆沙論云。問曰。未知卵生云何。答曰。所謂眾
生入於卵中。卵所纏。卵所褁。啄破而生。如雁鴛
<pb n="107"/>
鴦。孔雀鸚鵡。鴝鵒千秋。或金翅鳥。或龍或人。問
曰。胎生云何。荅謂。眾生入胎網中。胎裂而生。如
象馬豬羊。騾驢駱駝。水牛野鹿。或金翅鳥。或龍
或人。問曰。濕生云何。荅謂。眾生因竹葦孔。腐樹
孔。臭肉穢食。圊廁泥糞。熱氣蒸鬱。相近相逼。相
因而生。如蛣蜣蚊虻。蛾蜀蟲蟻。或金翅鳥。或龍
或人。問曰。化生云何。荅謂。眾生。成就一切根具
足身肢節。一時而生。如一切地獄。一切餓鬼。一
切中陰。一切天金翅鳥。或龍或人。問曰。四生界
有幾生。荅曰。欲界一切四生可得。色無色界。唯
一切化生。問曰。此四生趣有幾生。荅曰。地獄餓
鬼天。唯一化生。且餓鬼亦胎生。畜生及人。一切
四生可得。問曰。云何知人中有卵生。荅曰。閻浮
利地多有商人。入海採寶。得二鵠鳥。形儀極妙。
隨意所化。一失一在。在者共臥一室。彼會合時
遂生二卵。產二童子。後大出家。證阿羅漢。一名
耆尸披羅尊者。二名復缽尸披羅尊者。問曰。云
何知人中有濕生。荅曰。頂生王尊者。遮羅尊者。
問曰。云何知人中有化生。荅曰。劫初人也（浮字函第
四卷）。
<other>二。終歸六道（天　人　修羅　餓鬼　畜生　地獄）</other>
○天道（前諸天品已見。○人道。如阿含經云。波斯匿王
白佛。為婆羅門死還生。自姓婆羅門家為復剎
利鞞舍首阤羅家耶。佛言。大王何得如是。當知
有四種人。有一種人。從冥入冥。有一種人。從冥
入明。有一種人。從明入冥。有一種人。從明入明。
云何從冥入冥。謂有人生卑姓家。若生旃阤羅
家。魚獵家。及餘種種下賤工巧業家。貧窮憔悴。
復作卑賤之業。乃至為人作使。是名冥處。於此
冥中復行身口意惡。身壞命終當生惡處。捨惡
受惡。故名從冥入冥。○云何從冥入明。謂有世
人生卑姓家。乃至為人作諸鄙業。是名為冥。於
此冥中身口意善。命終生天。故名從冥入明。○
云何從明入冥。謂生富樂之家。聰明黠慧。是名
為明。於此明中身口意惡。命終惡趣。故名從明
入冥。○云何從明入明。謂生富樂之家。是名為
明。於此明中身口意善。命終善趣。受天化生。是
名從明入明。（不字函第二卷）。○（人道優劣之詳。前報應品已見。
修羅道。如雜阿含經云。昔一貧人渡河。為水所
漂殆死。得出時有辟支佛。詣舍乞食。歡喜施竟
騰空飛去。貧人發願。願我後身長大。一切深水
無過膝者。以是因緣。為阿修羅得極大身。四大
海水不能過膝。立於海中。身過須彌。（杜字函第五卷）。
正法念處經。昔婆羅門以四十乘車。載眾飲食。
於路欲施。見一佛塔。惡人所燒捨之而去。婆羅
門思惟。寧可住施救如來塔。我苟不救。王若知
之。必加重罰。非實信心。非尊重心。以車載水。滅
此火已。含笑而言。我救此塔。為有福德無福德
耶。若有福德。願我後得大身。欲界無等。雖作此
願。而猶無信。不正思惟。常好鬥戰。不信正業。福
田力故。生光明城。作阿修羅王。（初字函第八卷）。
楞嚴經云。阿修羅有四種類。若於鬼道以護法
力成通入空。此阿修羅。從卵而生。鬼趣所攝。若
於天中。降德貶墜。其所卜居。鄰於日月。此阿修
羅從胎而出。人趣所攝。有修羅王。執持世界。力
洞無畏。能與釋梵四天爭權。此阿修羅因變化
有。天趣所攝。下劣修羅。生大海心。旦遊虛空。暮
歸水宿。此阿修羅。因濕氣有。畜生趣攝。（染字函第九卷）。
正法念處經云。天之怨敵。名阿修羅王。住大海
底須彌山側。於欲界中。化身大小。隨意能作所
住之城。名曰光明。縱廣八十由旬。壽五千歲。一
日一夜。比人間五百歲。（初字函第八卷）。
阿含經云。羅睺羅阿修羅王。手鄣於月。時月天
<pb n="108"/>
子驚怖投佛。佛說偈言。 月處虛空中。能滅一
切闇。有大光明照。清白悉明了。月是世明燈。羅
睺應速放。 羅睺聞偈已。心中懷戰慄。流汗如沐
浴。即速放彼月。（息字函第九卷）。
智度論云。欲界眾生有三種。以善根有上中下
故。上者六欲天。中者人中富貴。下者人中卑賤。
又云。上分因緣。天道果報。中分因緣。人道果報。
下分因緣修羅果報。修羅結使覆心。得道甚難。
諸天雖隨結使。直心信道。修羅心多邪曲。不時
近道。以是故。修羅雖則與天相似。以其近道難
故。故在人下。（建字函第十卷）。
餓鬼道。如正法念處經云。餓鬼險惡之業。由心
貪嫉。欺誑於人。貪惜積聚。欲望長富。廣積眾惡
不行布施。沙門婆羅門。及諸病瘦盲冥貧窮。有
來乞求。心生慳嫉不肯施與。不作功德。不持禁
戒。以是因緣。墮餓鬼中。復次若有眾生。受他
寄物抵拒不還。生於彼處。一者人中住。若人夜
行則有見者。二者住閻浮提下。五百由旬。有住
海中。有住海渚。惡道眷屬。其數無量。略言有三
十六種。且舉七八。一者炬口（口生猛火。肢節煙生）。二者針
咽（項頸如針。形狀枯瘦）。三者嗅口（口氣嗅惡。嗅不可聞）。四者大癭（頸生
癭瘤。噉彼膿血）。五者針毛（出毛如針。轉刺身體）。六者嗅毛（身毛嗅穢。而不
堪聞）。七者得棄（食人所棄。以充飢餓）。八者得失（物失不堪。方得就吃）。一
日一夜。比人間十年。如是五百歲。名為一生（少出
多減）。○（初字函第六卷）。
智度論云。眾生不善。亦有三品。上者地獄。中者
畜生。下者餓鬼。（建字函第十卷）。
救拔焰口餓鬼經云。阿難獨居靜處。中夜忽見
一餓鬼。名曰焰口。口中火然。咽如針鋒。白阿難
言。汝三日後。死我趣中。阿難惶怖。問何方便。餓
鬼荅言。汝於明日。若能布施百千那由他。恒河
沙數餓鬼。并百千婆羅門仙等。以摩伽陀國所
用之斛。各施一斛飲食。并及為我供養三寶。汝
得增壽。令我離於餓鬼之苦。得生天上。阿難白
佛。佛告阿難。勿怖。我能方便。有陀羅尼。名曰無
量威德自在。光明勝妙力。即能充足俱胝那由
他百千恒河沙數餓鬼。及婆羅門仙等。上妙飲
食。一一皆得摩伽陀國所用之斛。七七斛食。能
食彼眾解脫苦身。得生天上。阿難。汝今受持。福
德壽命。皆得增長。說陀羅尼曰。○曩謨薩縛怛
佗孽跢⿰口縳路枳帝唵三跋羅三跋羅吽○佛告
阿難。若人欲求長壽。福德增榮。滿足檀波羅蜜。
每於晨朝。及一切時。悉無障礙。取一淨器。盛以
淨水。置少飲麨。及餅飯等。右手按器。誦前陀羅
尼七遍。後稱四如來號。○南謨多寶如來。曩謨
婆誐⿰口縳帝缽囉部哆囉　怛曩野怛陀孽跢野由
稱多寶如來名號加持故。能破諸鬼多生慳業
得福圓滿。○南謨妙色身如來。曩謨婆誐⿰口縳帝
素嚕播迦野　怛他誐跢野由稱妙色身如來名
號加持故。能破諸鬼醜惡。得相具足。○南謨廣
博身如來。曩謨婆誐縛帝尾補羅誐怛羅野　怛
陀孽跢野由稱廣博身如來名號加持故。能令
諸鬼咽喉寬大。受食充飽。南謨離怖畏如來。
曩謨婆誐嚩帝阿婆孕迦囉野怛陀孽哆野由
稱離怖畏如來。名號加持故。能令諸鬼除滅恐
怖離餓鬼趣。於是稱四如來加持已。彈指七遍
取於食器。瀉之淨處。作此施已。如是鬼前。一一
各有摩伽佗國七七斛食。悉皆飽滿。捨餓鬼身
生於天上。阿難。若比丘。比丘尼。優婆塞。優婆夷。
常誦此真言。及四如來名號加持食施。則同供
養百千俱胝如來功德。等無差別。壽命延長。增
益色力。（感字函第三卷）。
<other>施食文</other>（每日授日用三淨盂。一盛飯。一盛水。夜靜散施）。
<pb n="109"/>
奉佛弟子某甲。運悲喜心。起平等行。以我本願
力。及佛加持力。以此淨食。普施法界婆羅門仙
諸餓鬼眾曠野鬼神。孤魂滯魄。咸赴我請。無一
遺者。願汝一一各得摩伽陀國七七斛食。第恐
凡語難通。當求三寶加被。
南無佛阤耶。南無達摩耶。南無僧伽耶（三稱）。以
右手用拇指與中指相捻微曲按器。誦甘露真
言。曩謨蘇嚕婆曳達多薩多耶　怛你他唵蘇
嚕蘇嚕婆耶　蘇嚕婆耶蘇嚕薩訶（三遍）次誦變
食真言。曩謨薩⿰口縳怛佗孽跢嚩路枳帝唵三
跋羅三跋囉吽（七遍）南無多寶如來。南無妙色
身如來。南無廣博身如來。南無離怖畏如來（三稱
彈指七遍）。即將淨水傾於食上。散施云。汝等鬼神眾。
我今施汝供。七粒遍十方。一切鬼神共。汝佛
子等。受我此法食。何異阿難餐。常歸佛法僧。頓
捨貪癡恚。饑腸咸飽滿。業火頓清涼。念念菩提
心。處處安樂國（為如上緣念聖號云）。（出感字函第三卷）。
按大藏云。阿難中夜。忽見焰口餓鬼現前
謂言。汝三日後死我趣中。阿難惶怖具陳
白佛。佛授以施食之法。乃脫此厄。佛言。
若比丘比丘尼。優婆塞。優婆夷。能是施者
則同供養百千俱胝如來。非惟延祥益筭。
抑亦成佛之因。厥功不淺。
婆沙論。問。鬼住何處。荅。贍部洲下五百踰繕那。
有琰摩王界。是一切鬼本所住處。從彼流轉。亦
在餘處。有二種鬼。一有威德。二無威德。有威德
者。或住花林果林。種種樹上。好山林中。亦有宮
殿。在空中者。乃至餘清淨處。受諸福樂。無威德
者。或在廁溷糞壤。水竇坑塹之中。乃至種種不
淨之處。（心字函第二卷）。○畜生道（以本因造罪。上下交感。報應受生。夾勢相
貫。人鬼互參其中耳）。如楞嚴經云。是諸眾生。若於本因。貪
物為罪（非理貪求盜取他物）。是人罪畢。遇物成形。名為怪
鬼（附草木等而為形體）。物銷報盡生於世間。多為梟類（附塊
成形反食父母）。酬足為人。參合頑類（雖具人身頑石何異）。貪色為
罪（貪色動心）。遇風成形。名為魃鬼（詩云。滌滌山川。旱魃作矣）。風銷
報盡生於世間。多為咎徵（畜生中災咎徵應者）。酬足為人。
參合異類（異怪之徒）。貪惑為罪（以性好惑）。遇畜成形。名為
魅鬼（托畜成形還見美質）。畜死報盡生於世間。多為狐類
（即狐狸也）。酬足為人。參合庸類（庸賤之徒）。貪恨為罪（心怨於人
常欲加報）。遇蟲成形。名蠱毒鬼（托蟲害人）。蠱滅報盡。生於
世間。多為毒類（蛇蠍之屬）。酬足為人。參合狠類（狠戾之徒）。
貪憶為罪（追憶舊惡）。遇衰成形。名為癘鬼（托彼衰運疫癘傷人）。
衰窮報盡。生於世間。多為蛔類（上出為蟯。下出為蛔。人腹中蟲
也）。酬足為人。參合微類（卑微之夫）。貪傲為罪（空腹心高負氣
傲物）。遇氣成形。名為餓鬼（受氣猛火常受飢渴）。氣銷報盡生
於世間。多為食類（可食之畜即豬羊等）。酬足為人。參合柔
類（為人柔弱。性怯無剛）。貪罔為罪（心懷異謀誣罔他人）。遇幽為形。名
為魘鬼（還遇幽暗迷惑人睡）。幽銷報盡。生於世間。多為服
類（蚕繭之類為人取用）。酬足為人。參合勞類（勞役之流）。貪明為
罪（外道異見謂其明悟）。遇精為形。名魍魎鬼（以性好察是非故托水石
精微變怪而為魍魎）。和銷報盡。生於世間。多為應類（應時而來。
應時而鳴。即鷰鴻司晨也）。酬足為人。參合文類（文章之流）。貪成為
罪（驅於人力以成其事）。遇明為形。名役使鬼（擔砂負石塞海填河）。明
滅報盡。生於世間。多為休徵（簫韶九成鳳凰來儀）。酬足為
人。參合明類（其性聰敏）。貪黨為罪（相黨為非）。遇人為形。名
傳送鬼（附人之鬼）。人亡報盡。生於世間。多為循類（為人
所畜循順之類。謂貓犬之屬）。酬足為人。參合達類（通達之者）。○（染字
函第八卷）。
毗尼云。古有畜生。所以能語者。謂劫初時。先有
人天。未有三惡。初有三惡。盡從人天中來。以宿
習近故。是以能語。今時畜生。久歷三惡。故不能
語。（子字函第六卷）。
甘露味論上云。畜生中壽有彈指頃。半日。一日。
<pb n="110"/>
一月。一歲。十歲。百千萬億歲。乃至一劫。（華字函）。
要集云。凡俗之人。或有（不如）畜生。畜生或勝於人。
所以者何。人作罪不止。死入地獄。地獄罪畢。始
為餓鬼。餓鬼罪畢。轉為畜生。畜生罪畢。乃還為
人。以畜生中畢罪便得為人。是故當勤作善奉
三尊教。離三惡道。受人天福。後得解脫。（楹字函十七卷）。
地獄道（見後本品）。
<other>地獄品（因緣有九）</other>
 ○大小鐵圍山周匝  ○無量捺落迦滿中 
<other>一。八大地獄</other>
因本經云。佛告諸比丘。於四大洲。八萬小洲諸
餘大山。須彌山王之外。別有一山。名曰鐵圍。高
六百八十萬由旬。縱廣亦爾。彌密牢固。金剛所
成。難可破壞。此鐵圍外。復有一重大鐵圍山。高
廣正等。兩山之間。極大黑闇。無有光明日月。其
有八大地獄。謂活大地獄。黑大地獄。合大地獄。
叫喚大地獄。大叫喚大地獄。熱惱大地獄。大熱
惱大地獄。阿毗至大地獄。此八大地獄。各各復
有十六小地獄。周匝圍繞。而為眷屬。皆縱廣五
百由旬。謂黑雲沙地獄。糞屎泥地獄。五叉地獄。
饑餓地獄。燋渴地獄。膿血地獄。一銅釜地獄。多
銅釜地獄。鐵磑地獄。函量地獄。雞地獄。灰河地
獄。斫截地獄。劍葉地獄。狐狼地獄。寒冰地獄。○
活大地獄。謂手變鐵爪。自裂其身。求死不得。苦
報盡已復入黑雲沙小地獄中。飛沙熾然。身燒
洞徹。復入熱糞屎泥小地獄中。糞屎熱沸。身體
燋然。鐵虫鑽匝。復入五叉小地獄。獄卒執取罪
人高舉撲之。熱鐵地上。以熱釘從兩手足。及臍
輪中釘。以五叉叉之。復入饑餓小地獄。獄卒問。
何所欲。言。我饑餓。取熱鐵丸擲置口中。迤邐燒
咽。從下部出。復入燋渴小地獄。如前所問。即取
鎔赤銅汁。灌口。徹下而出。復入膿血地獄。深至
咽喉。熱沸燒煮。復入一銅釜地獄。猛焰煎迫。猶
如煮荳。復入多銅釜地獄。從一釜出。復詣餘釜。
復入鐵鎧地獄。臥於鐵砧之上。大石壓之。壓已
研之。研成膏末。復入函量地獄。付以鐵函。令其
量火。光焰熾然。燒手燒腳。遍及身分。復入雞地
獄。滿中有雞。身焰熾然。罪人足蹈熱焰燒諸支
節。一時洞然。復入灰河地獄。灰河騰涌隨流出
沒。河邊河底。皆有鋒刀。遍割身體。無處不破。復
入斬截地獄。臥熱鐵上。以熾然鐵舉身皆斫。復
入劍葉地獄。風吹鐵葉。猶如利劍。從空而墮。割
截身分。復入狐狼地獄。滿中狐狼。嚴熾猛惡。腳
踏口掣。臠臠食之。復入寒冰地獄。冷風嚴毒。皮
裂骨破（諸大地獄皆有如是十六小地獄。圍遶為一眷屬）。黑繩大地獄。
熾然猛熱墮罪人身上。燒其身分。推令仰臥。以
熱鐵繩拼度。以熱鐵鈇交橫而斫。又以鋸破之。
如世間匠。取諸材木。合大地獄。有兩大山。名
白羊口。熾然猛熱。驅彼入內。兩山遂合。更互相
磨。惟碎骨在。復入磨之。叫喚大地獄。擲置鐵
城之中。熾然大熱。罪人受苦。不可忍耐。即便叫
喚。熱惱大地獄。罪人倒擲釜中。隨沸上下。受
極熱惱。大叫喚。大熱惱。二大地獄。其苦益倍於
前。阿毗至大地獄。東西南北。四維上下。各大
火聚。罪人擲中。大嚴苦切。活等七獄。各壽千歲。
阿毗獄王。壽二萬歲。（映字函）。
較量壽命經云。人中壽命五十歲。四天王天成
一晝夜。以彼長年壽命。五百為等。活地獄中。有
情一晝夜。比較人間筭數。一萬六千二百俱胝
年。人間百年。彼忉利天成一晝夜。壽一千歲。當
彼黑繩地獄成一晝夜。即當人間三萬二千四
百俱胝。人間二百年。彼夜摩天為一晝夜。壽二
千歲。為合地獄一晝夜。即當人間六萬四千八
<pb n="111"/>
百俱胝。人間四百年。彼睹史天成一晝夜。壽四
千歲。為叫喚地獄一晝夜。即當人間一十二萬
九千六百俱胝。人間八百年。為化樂天一晝夜。
壽八千歲。比大叫喚地獄一晝夜。即當人間二
十五萬九千二百俱胝。人間一千六百年。為他
化自在天一晝夜。壽一千六百歲。比焰熱地獄
一晝夜。即當人間五十一萬八千四百俱胝。（路
字函）。
莊椿錄云。八大地獄。各各十六眷屬。共成一百
三十六座。治第一根本極重之罪。謂殺父母。殺
阿羅漢。破和合眾。逼奸淨尼。出佛身血。無有懺
悔。五逆之罪。法苑珠林括偈曰。 二萬由旬此
直下。無間地獄列巍峨。斬活黑繩并石磕。叫喚
大叫并焰熱。及大焰熱阿鼻王。初七各闊五百
旬。後一三十二萬里。縱廣正等銅鐵就。有情上
品惡所生。初以四天王天人。一生壽為一晝夜。
次配忉利夜摩等。乃至第八阿鼻王。人間六十
小劫終。獄中方當一晝夜。各各眷屬有十六。寒
（寒冰）熱（湯火）破（刀劍）具（枷鎖）苦同前。教行逆惡感遊增（自行
十惡五逆感八大地獄。教他行逆惡。感十六眷屬游增獄）。共成一百三十六。 
<other>二。十次地獄</other>
復次有十地獄。第一遏浮阤地獄（此云肉段。罪人遭煉。身成
肉段）。壽一婆訶麻（智度論云。二十斛油麻觜量名一婆訶。人間過一百年除一粒
麻。候二十斛麻盡方得出此地獄）。第二泥羅浮阤地獄（此云皰凍得肉
綻成皰）。壽二婆訶麻（四十斛麻如前。一百年除一粒。除盡乃出）。第三阿
呼呼地獄（忍寒之聲）。壽四婆訶麻（八十斛亦如前）。第四呼呼
婆地獄（忍寒長聲）。壽八婆訶麻（一百六十斛麻）。第五阿吒吒
地獄（忍寒之聲）。壽十六婆訶麻（三百二十斛麻）。第六搔乾提
迦地獄（火焰如搔。乾提迦花色。此一連五座地獄俱是焰熱）。壽三十二婆
訶麻（六百四十斛麻）。第七優缽羅地獄（火焰如優缽羅花色）。壽六
十四婆訶麻（一千二百八十斛麻）。第八拘牟阤地獄（火焰如拘
牟阤花色）。壽一百二十八婆訶麻（二千五百六十斛麻）。第九奔
茶里加地獄（火焰如奔茶里迦花色）。壽二百五十六婆訶
麻（五千一百二十斛麻）。第十婆頭摩地獄（火焰如婆頭摩花色）。壽五
百一十二婆訶麻（一萬二百四十斛麻）。已上十獄。各各銅
鐵所成。一一縱廣一百由旬。前五寒冰。後五熱
焰。前前壽限轉短於後。後後苦惱倍勝於前。各
有十億小獄而為眷屬（總有百億小獄）。所攝上中品惡
業眾生來生其中（亦即不離前來十惡。但用心漸輕耳）。偈曰。 大小兩
座鐵圍中。日月星光不照處。中有十大寒熱獄。
各各壽筭婆訶麻。第一遏浮阤地獄。二十斛麻
觜不概。人間百年除一粒。候茲麻盡出泥犁。第
二泥羅浮阤獄。四十斛麻觜不概。人間百年除
一粒。候茲麻盡出泥犁。三四五六七八九。乃至
第十婆頭摩。前五一一是寒冰。後五一一是焰
熱。各以婆訶麻為壽。後後麻數倍倍增。末後地
獄婆頭摩。一萬二百零四十。一一斛麻觜不概。
人間百年除一粒。候茲麻盡出泥犁。所攝中品
惡眾生。各各眷屬有十億。 
<other>三。孤獨地獄</other>
孤獨地獄。在閻浮提諸處。或曠野山間。或海畔
廟中。有八萬四千座。苦報轉輕壽亦不定。所攝
有情上下品十惡。來生其中。偈曰。 閻浮地闊七
千旬。處處皆有孤獨獄。或在山林曠野中。或在
大海江河畔。或在城隍社廟間。所攝上品下惡
罪。湯火刀兵雖各具。時日年月減前科。隨因感
果苦多端。眷屬八萬如經說。 上來根本地獄如
州司牢獄。邊處地獄如縣道牢獄。孤獨地獄如
場鎮鎖杻之屬。（莊椿集出）。
<other>四。十習六交</other>
楞嚴經云。一切眾生。自業所感。造十習因。受六
交報。云何十因。一者婬習交接。發於相磨。故有
猛火鐵床銅柱諸事。二者貪習交計。發於相吸。
<pb n="112"/>
故有寒冰吒吒波波諸事。三者慢習交陵。發於
相恃馳流不息。故有血河灰河銅灌諸事。四者
瞋習交衝。發於相忤。忤結不息。心熱發火。鑄氣
為金。故有刀山劍樹斧鉞諸事。五者詐習交誘。
發於相調。引起不住。故有繩木絞校杻械諸事。
六者誑習交欺。發於相罔。誣罔不止。飛心造奸。
故有塵穢沒溺諸事。七者怨習交嫌。發於銜恨。
故有擒捉擊射諸事。八者見習交明。薩迦耶見。
邪悟諸業。故有王吏推鞫諸事。九者枉習交加。
發於誣謗。故有合山耕磨諸事。十者訟習交諠
發於藏覆。故有業鏡對驗諸事。云何六報。一切
眾生六識造業所招惡報。從六根出。一者見報。
招引惡果。此見業交。則臨終時。先見猛火。滿十
方界。亡者神識飛墜。乘煙入無間獄。發明二相。
一者明見。見種種惡生無量畏。二者暗見。寂然
不見。生無量恐。如是見火。燒聽能為鑊湯洋銅。
燒息能為黑煙紫焰。燒味能為燋圓鐵糜。燒觸
能為熱灰爐炭。燒心能生星火迸灑。二者聞報。
此聞業交。終時先見波沒天地。神識乘流。入無
間獄。發明二相。一者開聽。種種鬧亂。二者閉聽
寂無所聞。如是聞波。注聞則能為責為詰。注見。
則能為雷為毒。注息則能為雨為蟲。注味。則能
為膿為穢。注觸。則能為畜為鬼。注意則能為電
為雹。摧碎心魄。三者嗅報。此嗅業交。終時先見
毒氣充塞。神識從地踊出入無間獄。發明二相。
一者通聞惡氣薰心。二者塞聞。不通悶絕。如是
嗅氣。衝息。則能為質為履。衝見。則能為火為炬。
衝聽則能為沒為溺。衝味則能為餒為爽。衝觸
則能為綻。為爛。衝思則能為灰為瘴。四者味報。
此味業交。終時先見鐵網周覆。神識下透。挂網
倒懸。入無間獄。發明二相。一者吸氣。結冰凍裂。
二者吐氣。為火燋爛。如是嘗味。歷嘗則能為承
為忍。歷見則能為然金石。歷聽則能為利兵刃。
歷息則能為籠彌覆。歷觸則能為弓為箭。歷思
則能為熱鐵雨。五者觸報。此觸業交。終時先見
四山來合。無復出路。神識被驅。入無間獄。發明
二相。一者合觸。合山逼體。二者離觸。身心屠裂。
如是合觸。歷觸。則能為廳為案。歷見。則能為燒
為爇。歷聽。則能為撞為擊。歷息。則能為考為縳。
歷嘗。則能為耕為鉗。歷思。則能為煎為炙。六者
思報。此思業交。終時先見惡風飄壞。神識被吹。
上空旋落墮無間獄。發明二相。一者不覺迷極
荒走。二者不迷覺知則苦。如是邪思結思。則能
為方為所。結見則能為鑒為證。結聽。則能為冰
為霜。結息。則能為火車火檻。結嘗。則能為叫喚。
結觸則能為大為小。為一日中萬生萬死。是名
地獄十因六果。皆是眾生迷妄所造。若諸眾生
惡業圓造。入阿鼻獄。受無量苦。經無量劫。六根
各造及彼所作。兼境兼根。是人則入八無間獄。
身口意三作殺盜婬。是人則入十八地獄。三業
不兼。中間或為一殺一盜。是人則入三十六地
獄。見見一根單犯一業。是人則入一百八地獄。
由是眾生別作別造。於世界中入同分地。妄想
發生。非本來有。（染字函第八卷）。
懺法云。何名阿鼻地獄。阿者言無。鼻者言遮。又
鼻言救。合言無遮無救。又阿言極熱。鼻言極惱
（第四卷）。
諸經要集。問曰。云何名地獄。荅曰。毗曇論云。梵
名泥犁。以無喜樂故。婆沙論云。名不自在。謂獄
卒之所拘制。或名捺落迦。捺落名人。迦名為惡。
惡人生彼故。何故名無間。謂彼恒苦。無喜樂間
故。（對字函十一卷）。
四分律云。目連告諸比丘。而此水經過小地獄。
<pb n="113"/>
來湧出王舍城。是故熱沸而垢濁。（隨字函第六卷）。
<other>五。閻王業報</other>
諸經要集云。閻浮洲南。二鐵圍山外。有閻羅王
宮殿。縱廣六十由旬。七重墻壁。七重欄楯。七重
鈴網。其外七重多羅行樹臺殿園苑種種可觀。
王以惡業。自然而有赤融銅汁在前。宮殿。即變
成鐵。五欲功德皆沒。王見此已。怖畏不安。即走
入內。時守獄者。取閻羅王高舉撲之。以融銅汁
瀉置口中。次第燋然。從下而出。王作是念。往昔
作惡。今受此苦。願捨是身。於佛法中出家入道。
既發善念。所在宮殿。還復如舊。便得快樂（楹字函第
十八卷）。
<other>六。地獄妄成</other>
要集云。閻摩羅人。非是眾生。罪人見之謂是眾
生。手中執持焰然鐵鉗。彼地獄人。惡業既盡。命
終之後不復見於閻羅獄卒。如閻浮提日光既
現。則無冥暗。惡業盡時。閻羅獄卒亦復如是。以
此文證。眾生惡業應受苦者。自然無中妄見見
獄。問曰。見地獄者所見獄卒及虎狼等可使妄
見。彼地獄處閻羅在中。判諸罪人。則有此境。云
何言無。荅曰。彼見獄主。亦是妄見。直是罪人惡
業熏心。令心變異無中妄見。實無地獄閻羅在
中。故唯識論云。如地獄中。無地獄主。而地獄眾
生。依自然業見地獄主與種種苦。而起心見。此
是地獄處。此是夜時。此是晝時。或以惡業故見
狗見烏。或見山壓。以此文證。善惡熏心。令心異
見。實無地獄。是故心外雖無地獄。惡業成時。強
自妄見。（對字函十一卷）。
金剛上味經云。佛告文殊師利言。彼地獄門。從
何所起。文殊師利言。一切法是自念起相。自妄
念故。一切凡夫而自繫縳。以繫縳故。則是地獄。
雖非是有。而令受者。受彼苦故。文殊師利言。譬
如有人。於睡夢中。而見自身墮於地獄。見百千
萬火所燒。見捉其身。擲鑊湯中。彼人夢裏吼言
極苦。諸親問言。汝何所痛。彼人荅言。我受地獄
鑊湯之苦。諸親報言。汝今勿怖。汝以睡眠。實不
從此至彼。亦不從彼至此。彼人聞已。方知我是
睡夢。虛妄不實。如是知見。身心得安。世尊。如彼
非有。而說言有。而自說言。我墮地獄。一切諸法。
皆是虛妄。虛妄生故。佛讚文殊。善哉善哉。一切
地獄。應如是見。若如是見。無有地獄。九萬二千
菩薩聞此。皆得無生法忍。（過字函第三卷）。
<other>七。二十五有（附十二不律儀）</other>
莊椿錄云。三界之中。二十五有者。一欲界。下至
金剛水際。上至他化自在天。中間四洲六天（此約
攝屬只有六天。四王。忉利。夜摩。兜率。化樂。他化）五趣雜居。一切有情。未
離貪欲。故名欲界（欲有五種。一財。二色。三食。四名。五睡）二色界者。
梵眾以上至色究竟。中間四禪十八天（梵眾。梵輔。梵王。
少光。無量光。光音。少淨。遍淨。無量淨。福受。福生。廣果。無想。無煩。無熱。善見。善現。色究竟正報
身相。如銀白色。依報宮殿。真金赤色。二色互照。
故名色界。三無色界者。空無邊以上至非非想
中間四座空天（空無邊。識無邊。無所有。非非想四天）人同碧落界。
唯虛空四蘊成身（天人只是受想行識四蘊成身）無色蘊故。故
名無色界。其中總分二十五有者。偈曰。 四洲
（東西南北部洲）四惡趣（獄鬼畜修羅）。六欲（六座欲天）四禪天（初二三四
禪。四空（無色界四空天。以上二十二類攝三界。足次下三類。就初禪并第四禪別指）
及梵王（梵王執言一切眾生是我所生。不了別業故墮有數）。無想（第十九天。無想
外道沈空）淨居聖（第二十四天主。專專執言即我是聖。迷無凡聖真理故墮有數）。皆
名為有者。 謂因屬有漏。果係有為。有生有死故。
瑜伽論云。十二不律儀（人倫所攝）一屠羊。二販雞。三
販豬。四捕鳥。五罝兔。六盜賊。七魁膾。八守獄。九
讒刺。十斷獄。十一縛象。十二咒龍。（習字函第九卷）。
<other>八。十二類生</other>
<pb n="114"/>
楞嚴經云。世界顛倒分段妄生。因此界立。和合
相涉。變化眾生。成十二類。是故世界。因動有聲。
因聲有色。因色有香。因香有觸。因觸有味。因味
知法。六亂妄想成業性故。十二區分。由此輪轉。
是故世間聲香味觸窮十二變為一旋復。乘此
輪轉顛倒相故。是有世界卵生胎生濕生化生。
有色。無色。有想。無想。若非有色。若非無色。若非
有想。若非無想。（此一一類和合各成八萬四千種性。詳見本經）。○（染字函第
七卷）。
<other>九。當斷輪回</other>
圓覺經云。一切眾生。從無始際。由有種種恩愛
貪欲。故有輪回。若諸世界一切種性。卵生胎生
濕生化生。皆因婬欲而正性命。當知輪回愛為
根本。由有諸欲助發愛性。是故能令生死相續。
欲因愛生。命因欲有。眾生愛命。還依欲本。愛欲
為因。愛命為果。由於欲境。起諸違順。境背愛心
而生憎嫉造種種業。是故復生地獄餓鬼。知欲
可猒。愛猒業道。捨惡樂善。復現天人。又知諸愛
可猒惡故。棄愛樂捨。還滋愛本。便現有為增上
善果。皆輪回故不成聖道。末世眾生能捨諸欲。
及除憎愛。永斷輪回。勤求如來圓覺境界。於清
淨心便得開悟（修進次第見後三乘品中）。楞嚴注云。悟道之
人一生眾裏。與道相應不作三業。所以不受三
界死生。又一乘人。常入生死度生。實由道力所
資。不染三界根本煩惱。來往自由。華嚴云。雖復
現身於世中生。而於世法。心無所著。不同凡夫
永沒三界。又不同二乘求出三界。方知學佛人。
能免生死。義在於斯。乃無生死可免。無三界可
出（長慶注第四卷）。
<other>三災品（因緣有四）</other>
 ○小災儉病與刀兵  ○大變毗嵐并水火 
<other>一。小三災劫</other>
瑜伽論云。三種小災出現。謂儉病刀。儉災者。人
壽三十歲時。方始建立。當爾之時。精妙飲食不
可復得。唯煎朽骨。共為讌會。若遇一粒稻麥粟
稗等子。重若末尼。藏置箱篋而守護之。由此饑
儉。有情之類亡沒殆盡。此之儉災。經七年七月
七日。方乃得過。彼諸有情。起下猒離。由此因緣。
壽不退減。儉災遂息。至於人壽二十歲時。本起
猒患。今乃退捨。爾時多有疫氣相續而生。彼諸
有情。悉多殞沒。如是病災經七月七日。方乃得
過。彼諸有情。起中猒離。由此因緣壽量無減。病
災乃息。又至人壽十歲時。本起猒患今還退捨。
爾時有情展轉相見。各起猛利殺害之心。由此
因緣。隨執草木。及以瓦石。皆成刀劍更相殘害。
經一七日。方乃得過。復有三種。最極衰損。謂壽
量衰損。依止衰損。資具衰損。且壽量衰損者。謂
壽極至十歲。依止衰損者。謂其身量極至一磔。
或復一握。資具衰損者。唯以粟稗為食中第一。
以髮褐為衣中第一。以鐵為莊嚴中第一。五種
上味。悉皆隱沒。謂蘇蜜甘蔗油鹽。咸變其味。爾
時有情展轉聚集起上猒離不復退減。又能棄
捨損減壽量惡不善法。受行增長壽量善法。由
此因緣。壽量色力富樂自在。皆漸增長至八萬
歲。如是二十減。二十增。合四十增減（為四十中劫）便
出住劫。是時諸趣有情次第盡沒（下文續之）。○（習字函第
二卷）。
顯宗論云。言壞劫者。謂從地獄。有情不復生。至
外器界盡。壞有二種（一趣壞。二界壞）。趣壞者。謂此世間
過於二十中劫已。從此復有等住二十壞劫。壞
劫將起。住此洲人壽量八萬。是時地獄。有情命
終無復新生。為壞劫始。乃至地獄無一有情。爾
時名為地獄已壞。諸有地獄定受業者。業力引
<pb n="115"/>
置他方獄中。由此准知傍生鬼趣。時人身內無
有諸蟲。與佛身同。傍生壞故。有二說。於人益者。
壞與人俱。餘者先壞。是時人趣。此洲一人。無師
法然得初靜慮。唱如是言。離生喜樂甚樂甚靜。
餘人聞已皆入靜慮。命終。並生梵世。乃至此洲
有情都盡。是名贍部洲人已壞。東西二洲例此。
北洲命盡生欲界天。由彼鈍根。無離欲故。生欲
天已。靜慮現前。轉得勝依。方能離欲。乃至人趣
無一有情。名為人趣已壞。是時欲界。隨一有情。
無師法然得初靜慮。並生梵世。乃至欲界。無一
有情。名為欲界已壞。是時梵世隨一有情。無師
法然。得二靜慮。唱如是言。定生喜樂甚樂甚靜。
餘天聞已。皆入彼靜慮。命終。並生極光靜天。乃
至梵世。有情都盡（上至壞到三禪。准此可知）。唯器世間。空曠
而住。大災將起方始界壞。（爵字函第七卷）。
<other>○二。大三災劫</other>
因本經云。大三災時有大黑風。吹使海水兩披。
取日宮殿。置須彌山半。安日道中。緣此世間。有
二日出。河渠流竭。其後久久。大風復取。第三日
出大恒河竭。四日出阿耨池竭。五日出大海乾
枯。六日出天下煙起。至七日出天下洞然。直至
梵天。火災之後。布大黑雲周遍。降雨滴如車輪。
無數千歲。其水漸長。至光音天。此水復減。有大
風起鼓動波濤。起沫積聚。自然堅固。變成天宮。
七寶校飾。由此有梵天宮。其水轉減。依前聚沫
次第成就他化天宮。直至成四天下。依前建立。
水災之後。其次久久大僧伽風至果實天。其風
四布。吹諸天宮。使諸宮宮相拍碎若粉塵。直至
天下。諸大山王。相拍亦然。地下水盡。水下風盡。
其後還復而降大雨至果實天。風鼓波濤起。沫
積聚。如前水災。仍舊建立。（映字函第九卷）。
<other>○三。內感外災</other>
顯宗論云。下三禪天。定遭水火風災。初靜慮。尋
伺為內災。能燒惱心。外火災故。第二靜慮喜受
為內災。輕安潤澤。外水災故。第三靜慮動息為
內災。外風災故。初靜慮內具三災。外亦遭於三
災所壞。第二靜慮內有二災。外亦二災所壞。第
三靜慮。內惟一災。外亦一災所壞。第四靜慮無
有外災。以彼定中。內無災患故。（爵字函第七卷）。
<other>四。戒施可免</other>
毗婆沙論云。若人一日一夜。持不殺戒。於未來
世。決定不逢刀兵災起。若以一訶梨勒果起殷
淨心奉施病僧。於當來世。決定不逢疾疫災起。
若一摶之食。起殷淨心奉施僧眾。於當來世。決
定不逢饑饉災起。（性字函第四卷）。
<other>劫量品（因緣有四）</other>
 草木作籌為大劫  ○訶麻表數乃中稱 
<other>一。大小劫量</other>
（婆沙論云）有一苾芻白佛。劫為何量。佛言。劫量長遠。
非百千等歲數可知。苾芻復言。有譬喻不。佛荅
言。有。如全段石山。縱廣高量。各踰繕那。迦尸細
縷百年一拂山已磨滅。此劫未終。汝等當知。經
此劫數。無量百千。在於惡趣及人天中。生死輪
轉。受諸劇苦。何得安然不求解脫。（性字函第五卷）。
法數偈云。 大千草木寸為籌（盡大千世界草木皆寸斬為籌）。一
由旬砂細如麵（河廣四十里滿中砂細如麵）。芥子縱橫堆百
里（城四方并高各一百里滿堆芥子）。化身佛剎碎為塵（一化身佛化一
三千大千世界碎為微塵）。人間百年旋除纖（世上過一百年籌砂芥塵各除
一拆）。每事罄空為一劫。兜率銖衣拂青石。四十里
盡劫同然（石廣一由旬。厚半由旬。兜率天人一百年以六銖衣一拂。至石銷盡以為
一劫）。如上五種極時長。經論較量稱大劫（已上名大劫。
婆訶油麻中可見（十大地獄皆以婆訶麻為籌。第十獄用一萬二百零四十
斛麻。人間百年除一粒麻。麻盡出獄。此名中劫）。三災（一十三萬四千四百萬年為一火災
<pb n="116"/>
等）四相（三萬三千六百萬年為一成相劫等）小堪知（轆轤增減乃是小中之小）。 
○莊椿引教云。莊嚴劫壞交賢劫。初閻浮人。壽
八萬四千歲。身長八丈。凡過百年命減一年。身
減一寸。過千年命減十年。身減一尺。如是減至
十歲。身長一尺。則減劫之極也。過
爾之後復入增劫。凡過百年。命增一年。身增一
寸。增至千年。命增十年。身增一尺。如是增至八
萬四千歲。身增八丈。則增劫之極也。如是一減
一增。共計一千六百八十萬年。名一轆轤劫（即雙
桶并車一邊下一邊上。喻劫一增一減）據二十箇轆轤劫。共計三
萬三千六百萬年。為一成劫。且娑婆世界。自從
成劫之後。交入住劫。已經八減八增。涉八箇轆
轤劫。今當第九減劫有四佛出世。初減人年六
萬歲時。俱留孫佛出世。次減人年四萬歲時。俱
那含牟尼佛出世。次減人年二萬歲時。迦葉波
佛出世。次減人年一百歲時。釋迦文佛出世。從
住劫至釋迦文已。得一萬四千二百七十九萬
三千年也。故法數偈云。 娑婆住劫歲流遷。九減
仍聞八度添。一萬四千零二百。七十九萬三千
年。 又自釋迦文滅。至聖宋紹興。已二千一百年。
人又減二十一年。身減二尺一寸。今人只可六
尺。壽八十也（經稱劫末身減漸遲）此去更過七千年。人壽
十歲。身長一尺。至此減劫之極也（劫末遇小三災上文已明。
過爾之後。復入第九增劫。如前過一百年人命
增一年。身增一寸。漸增至二萬歲時。鐵輪王出。
四萬歲時。銅輪王出。六萬歲時。銀輪王出。八萬
四千歲時。金輪王出。至此增劫之極也（凡增劫中皆有
四輪王次第而出。並同此）。過爾之後。復入第十減劫。減至八
萬歲時。彌勒下生。從紹興去取彌勒。更八百八
十萬七千年也。是時百億閻浮真金為地。地平
如掌。粳稻自生。思衣衣來。想食食至。無量快樂。
男女五百歲。乃方婚嫁。彌勒初會。度人九十六
億。第二會度人九十四億。第三會度人九十二
億。爾後度人無數。賢愚經。佛云。彌勒三會度
人。悉我遺法種福眾生。然後乃化同緣之徒。
彌勒滅後。尚有九百九十五佛相繼出。後十一
轆轤劫中。如是千尊出盡。二十轆轤已滿。則壞
劫到來（遇大三災。上文已明。大災之後。復入成劫。如前劫
風鼓揚劫水。水生厚沫。化作三禪天等。迤邐下
至人間大地。依前造化星宿劫天地（亦如賢劫）。亦有
千佛出世。故三千佛括偈云。 莊嚴華光毗舍浮
（過去莊嚴劫千佛。第一華光佛。末後毗舍浮佛）。賢劫俱留婁至佛（見在賢劫
千佛。第一俱留孫佛。末後婁至佛）。星宿日光須彌相（未來星宿劫千佛。第
一日光佛。末後須彌相佛）。如是諸佛度眾生。 ○凡十方三世
所有一切世界。皆悉具此四種相劫。謂成住壞
空。成而即住。住而續壞。壞而復空。空而又成。連
環無盡。譬如浮橋用二十年方造得成。又二十
年跨水度人。又二十年方壞得盡。又二十年無
橋唯水（空劫唯水遍十方界）都將成住壞空八十轆轤。結
筭總計。一十三萬四千四百萬年。為始終之極
數。所有曠大劫來。世界成壞。不可窮盡也。觀夫
世界成壞無窮。有二因緣。一由眾生同業所感。
謂同一迷心。三毒惑業。感現依報。惑業未盡。依
報何窮。若無所依。何名受報。故令世界。成壞連
續。二由諸佛願力所感。謂佛有弘願度盡眾生。
眾生既無窮。佛願亦無盡。由是所感。依報連續
爾（莊椿集出）。
圓覺云。恒河沙數諸佛世界。猶如空華。亂起亂
滅。
法華云。眾生見劫盡大火所燒時。我此土安隱。
人天常充滿。
<other>二。時分延促</other>
仁王經云。九百生滅為一剎那。九十剎那為一
<pb n="117"/>
念。○俱舍等論。時之最少名一剎那。一百二十
剎那名一怛剎那。六十怛剎那名一羅婆。三十
羅婆名一牟呼栗多（亦號須臾）。三十牟呼栗多為一
晝夜。（弁字函四卷下）。
婆沙論云。一歲有十二月。晝夜增減略為二時。
由減及增各六月故。晝夜增減各一臘縛。月則
各一牟呼栗多。三十牟呼栗多成一晝夜。增位
極長不過十八。減位極短惟有十二。晝夜停位
各有十五。謂羯栗底迦月白半第八日。晝夜各
十五牟呼栗多。從此以後晝減夜增各一臘縛。
至末伽始羅月白半第八日。夜有十六牟呼栗
多。晝十四。至報沙月白半第八日。夜有十七。晝
十三。至磨伽月白半第八日。夜有十八。晝十二。
從此以後夜減晝增各一臘縛。至頗勤寠那月
白半第八日。夜有十七。晝十三。至制怛羅月白
半第八日。夜有十六。晝十四。至吠舍佉月白半
第八日。晝夜各十五。從此以後夜減晝增各一
臘縛。至誓瑟抵月白半第八日。夜有十四。晝十
六。至阿沙荼月白半第八日。夜有十三。晝十七。
至室羅筏拏月白半第八日。夜有十二。晝十八。
從此以後。晝減夜增各一臘縛。至婆達羅缽阤
月白半第八日。夜有十三。晝十七。至阿濕縛庾
闇月白半第八日。夜有十四。晝十六。如是復至
羯栗底迦月白半第八日。晝夜停等。是名略說
時之分齊。（性字函第六卷）。
（以月分晝夜長短。推之。則羯栗底迦月。乃此方二月也。末伽始羅月乃此方三月也。
自此次第直至末後阿濕縛庾闇月。乃此方次年正月也。如神字函第一卷云。佛於
栗底迦月涅槃。正是二月。參此可知也。○（又論。一歲。有十二月。六增六減。凡遇晝長
夜短之月。晝則增一臘縛。夜則減一臘縛。進退有漸。月積三十臘縛。為牟呼栗多。六
月乃止。復遇晝短夜長之月。夜則將長。晝又將短。增減亦然。周而復始。如上文云。三
十羅婆為一牟呼栗多。今考羅婆。乃臘縛之異名也。但惟時分延促無毫釐差。
華嚴經云。菩薩入一切劫。即一念。（黎字函第三卷）。
<other>三。地里遠近</other>
經音云。分析諸色。始自極微。七極微為一微量。
積微至七。為一金塵量。積七金塵為一水塵量。
積七水塵為一兔毛塵量。積七兔毛塵為一羊
毛塵量。積七羊毛塵為一牛毛塵量。積七牛毛
塵為一隙遊塵量。積七隙塵為一蟣。七蟣為一
蝨。七蝨為穬麥。七麥為指節。三節為一指。二十
四指。橫布為肘（又云。二尺為一肘）。八寸曰咫。三尺曰武。
五尺曰墨。六尺曰步。七尺曰仞。八尺曰尋。十尺
曰丈。丈六曰常。復次四肘成一弓。五弓成一杖。
二十杖名一息。八十息名一俱盧舍。八俱盧舍
成一由旬（或云踰繕那。或云由延。即四十里）一牛鳴地。其聲五
里。
<other>四。僧祗筭法</other>
又云。按此方黃帝筭法。總有二十三數。謂一二
三四五六七八九十百千萬億兆京垓秭壤溝
澗正載。從萬已去有三等數法。其下者十十變
之。中者百百變之。上者倍倍變之。今華嚴經阿
僧祗品。用中上數法。初數便云。一百洛叉（洛叉。此云
萬）為一俱胝（此云億）。俱胝俱胝為一阿庾多（此云兆）。
阿庾多阿庾多為一那由他（此云京）。直至不可說。
總一百二十大數。則非世間之筭數也。（弁字函第四卷下。
智度云。阿僧祗。阿者秦言無。僧祗者秦言數。故
謂之無數。（形字函第一卷）。
<other>大千品（因緣有七）</other>
 三千攝為一佛剎  上下復有異乾坤 
<other>一。三千一剎</other>
阿含經云。一日月周行四天下。光明所照。是為
一世界。如是千世界中。有千日月。千須彌山王。
四千天下。四千大海。四千惡道。千閻羅王。千四
天王。千忉利天。至千梵天。是為小千世界。爾所
<pb n="118"/>
小千千世界。是為中千世界。爾所中千千世界。
是為三千大千世界。如是世界。周匝成壞。眾生
所居。名一佛剎。（履字函第八卷）。俱舍偈曰。 四大洲日月。
須彌六欲天。梵世各一千。此名小千界。此小千
千倍。名為一中千。此中千千倍。名為一大千（展成
百億之數）。 
<other>二。上下天地</other>
毗婆沙論云。如說。下方世界無邊。上方世界無
邊。此中有說。上下重累。謂從此界風輪之下。虛
空懸遠。有下方色究竟天。彼下展轉。乃至風輪。
次下復有色究竟天。展轉向下。乃至風輪。如是
展轉。下方世界。乃至無邊。又從此色究竟上。虛
空懸遠。有上方風輪。彼上展轉。乃至色究竟天。
次下復有風輪展轉向上。乃至色究竟天。如是
展轉上方世界。乃至無邊。（神字函第三卷）。
<other>三。華藏剎海（指出娑婆）</other>
華嚴經云。不可說佛剎微塵數香水海。在華藏
世界海中。如天帝網分布而住。此最中央。無邊
妙華光香水海。出一切香。摩尼王莊嚴大蓮華
安住。普照十方熾然寶光明世界種。其最下方
最勝光。遍照世界。淨眼離垢燈佛。此上第二重。
種種香蓮華妙莊嚴世界。師子光勝照佛。此上
第三重。一切寶莊嚴普照光世界。淨光智勝幢
佛。乃至第十三重。娑婆世界。毗盧遮那佛。最上
第二十重。妙寶焰世界。福德相光明佛。○次有
離垢燄藏等。十香水海。十世界種。亦各上下二
十重（重重剎佛並例前舉）。○復次變化微妙身等。一百香
水海。一百世界種。文分十段。段段先舉。九海九
剎。不云重數。至第十海剎。各各四重並至輪圍
山（經意舉此剎海。各隨方面望直而出。若段段次第拈來。團團合而為一。以輪山為界。則十
重翕然周匝圍繞有圖。可觀之）。○（拱字函第八十九卷）。
長者合論。華藏世界。乃毗盧如來。因地修行果
報之境。云世界種者。同流所居名之曰種。種者
類也（三千大千世界數至恒河沙。為一世界海。海至恒河沙。為一世界性。性至恒河沙。為
一世界種）。此中心十一世界種。明十一地行門。進修
攝化境界。上下二十重。重重增廣者。明十一地
行門。一地有兩重因果。為地地進修中。皆一正
果。一向果。其二十重中。所有佛號。皆是勝進中
因果佛也。所有世界。皆是隨位中所化境界也。
一百世界種者。十一地攝化十波羅蜜。十中具
百所攝塵剎滿也。近輪圍山。十世界種上下四
重者。十一地中。四攝法遍也。共有一百一十一
世界種。配十住十行。十回向。十地。十一地。五位
法。五位中各有佛。因果都有一百。本五位之中
自有兩重因果。即是十。都一百一十。更一世界
種為明佛位。是一遍一切中。作一故。若無此一
位。諸位不成故為一。不自一。為萬法作一故。乃
成緣起。如俗法。一為陽。二為陰。陽動陰隨。不可
自用。陰若自用。即天地兩乖。雲不興。雨不施。皆
主伴。陰陽動靜相順。方成緣生。問。華藏世界。
因何得隱現自在者。荅。為從一切法空之理隨
智現故。如善財入彌勒樓閣。以三昧力。具見眾
莊嚴。從三昧起忽然不見。一相都無。善財白言。
此莊嚴何處去。彌勒荅言。從來處去。曰。從何處
來。曰。從菩薩智慧神通來。依菩薩智慧神力而
住。無有去處。亦無住處。非集非常。遠離一切。又
如幻師作諸幻事。無所從來。無所至去。雖無來
去。以幻力故。分明可見。彼莊嚴事。亦復如是。此
華藏世界。以如來。大願。若隨法性。萬相都無。隨
願智力。眾相齊現。隱現隨緣。都無作者。但以理
智法爾（第二十一卷）又華嚴品偈云。
 譬如林中葉  有生亦有落  如是剎種中 
 世界有成壞  譬如依樹林  種種果差別 
<pb n="119"/>
 如是依剎種  種種眾生住  譬如種子別 
 生果各殊異  業力差別故  眾生剎不同 
 或有用鐵成  或以赤銅作  山石險可畏 
 罪惡者充滿  有剎金剛成  雜染大憂怖 
 苦多而樂少  薄福之所處  汝應觀世間 
 其中人與天  淨業果成就  隨時受快樂 
 或有諸剎土  七寶所合成  種種諸宮殿 
 斯由淨業得 （拱字函第十卷）。
文殊所問經。云。何五濁惡世。謂劫濁。眾生濁。命
濁。煩惱濁。見濁。云何劫濁。三災起時更相殺害
饑饉疾病。云何眾生濁。惡眾生善眾生。勝劣眾
生。云何命濁。十歲眾生。二十三十。乃至千歲。有
長短故。云何煩惱濁。多貪多瞋多癡。云何見濁。
邪見。戒取見取。常見。斷見。有無見。我見。眾生見。
如是五濁。如來悉無。（墨字函）。
<other>四。娑婆可修</other>
寶積經云。娑羅起王佛國有相莊嚴星宿聚王
菩薩。遇佛光明。白彼佛言。何有此瑞。彼佛荅言。
娑婆世界。釋迦牟尼佛而現此瑞。彼菩薩言。何
故名為娑婆世界。佛言。彼界堪忍貪恚愚癡。及
諸苦惱。故名娑婆。彼菩薩言。娑婆眾生。皆能忍
受惡罵捶打諸惱亂耶。佛言。彼界眾生。少能成
就若斯功德。而多隨順貪恚愚癡。怨恨纏縳。彼
菩薩言。若如是者。彼界不應名娑婆也。佛言。彼
界亦有行菩薩乘。諸善男子。善女人。已曾供養
無量諸佛。成就忍辱。將護眾生。善自調伏。若有
眾生。以諸苦惱。而來加害。悉能含忍。終不放逸
貪恚愚癡。善男子。由有如此諸善丈夫。是故彼
界。名曰娑婆。又彼界中。亦有眾生。具足眾惡。少
能悔過。其心麤猛。而無愧恥。不敬佛。不重法。不
愛僧。當墮地獄。畜生餓鬼。彼釋迦如來。於此下
劣眾生之中。悉能忍受罵辱誹謗。心如大地不
可動搖。若得供養。及以不得。心無高下。亦無憎
愛。是故彼界。名曰娑婆。爾時相莊嚴星宿聚王
菩薩。白佛言。世尊。我等今者。得大善利。不生彼
弊惡下劣眾生之中。佛言。莫作是說。何以故。東
北方有世界。名妙莊嚴忍。彼現有佛。號大自在
王。其土眾生。悉皆具足。一向安樂。譬如比丘。入
於滅定。彼之安樂。亦復如是。若有眾生。於彼國
土。億百千歲。修諸梵行。不如於此娑婆世界。一
彈指頃。於諸眾生。起慈悲心。所獲功德。尚多於
彼。何況能於一日一夜。住清淨心。（官字函第八卷）。
<other>五。地動因緣</other>
阿含經云。佛言。地動因緣有八。地在水上。水止
於風。風止於空。空中風大有時自起。則大水擾。
大水擾則普地動。是為一也。有時得道比丘。比
丘尼。及大神尊天。觀水性多。地性少。欲自試力。
則普地動。是為二也。若始菩薩。從兜率天。降神
母胎。專念不亂。地為大動。是為三也。菩薩始出
母胎。從右脅生。專念不亂。地為大動。是為四也。
菩薩初成無上正覺。地大震動。是為五也。佛初
成道。轉無上法輪。魔若魔天沙門。婆羅門諸天
世人所不能轉。則普地動。是為六也。佛教將畢。
專念不亂。欲捨性命。則普地動。是為七也。如來
於無餘涅槃界。而般涅槃時。大地震動。是為八
也。（深字函第二卷）。
<other>六。業障不雨（附請雨）</other>
起世經云。有時空中起雲。作伽茶聲。出大電光。
諸天文人記必雨。然眾生中。多有不如法行。耽
樂諸欲。慳貪嫉妒。邪見所纏。彼諸人等。以惡行
故。習非法故。天則不雨。是名雨障因緣。（映字函第八卷）。
大雲輪請雨經下云。娑婆世界主。無邊莊嚴海
雲威德輪蓋龍王。請佛宣說阤羅尼句。令於未
<pb n="120"/>
來。饑饉疾疫。妖星變怪。亢旱之災。悉令消滅。佛
以真實力故。敕諸龍等。於閻浮提。所祈請處。降
注大雨。除滅五種雨障。而說咒曰。多絰他
　娑邏娑邏　四唎四唎　素漏素漏　那伽喃
　闍婆闍婆　侍毗侍毗　樹附樹附○二說
咒曰。遮羅遮羅　至利至利　朱漏朱漏○
三說咒曰。婆邏婆邏　避利避利　復漏復
漏（以上請雨秘語乃至設壇儀則。出五字函）。
金色王經云。佛說過去有王。名曰金色。一切能
捨。天下民商。不賦不稅。如法治國。財寶富樂。彼
時人壽八萬四千。忽惡星現。術師占之。十二年
中。天不降雨。王乃悲泣。苦。我閻浮提人。云何存
活。即集閻浮一切穀食歸聚一處。敕善筭者。量
其口數。從王為首。均等省食。如是至十一年。穀
食悉盡。唯王一飯。時辟支佛。起憐愍心。直至教
化。王即思惟。我今不取少活。盡將末後一餐。歡
喜施之而去。感彼辟支普放涼風。淨閻浮地。雨
種種佉陀尼食。所謂飯麨餅荳稻米之屬。如是
七日雨蘇。七日雨油。七日雨錢。七日雨㲲。復於
七日唯雨七寶。謂金銀等。時王語諸官庶。我施
一食。得如是報。佛告比丘。彼金色王。因不雨故。
施食因緣普濟閻浮一切饑窮之苦。彼王者。豈
異人乎。則我身是。（必字函第九卷）。
妖星作怪。一紀無雨。天下絕食。將就死地。上荷
有道之君。不吝命根。一食能捨難捨。由此天雨
五穀。七珍彌滿世間。然而禍福惟人所召。豈定
法耶。噫。一人有慶。兆民賴之。誠哉言也。（卷六終）

<sarticle><article>大藏一覽第七卷</article></sarticle>
寧德優婆塞陳　實謹編
秀水居士姚舜漁重緝
<other>第六門</other> 欲超三界輪迴  是假三乘修證 
<other>四眾品</other>
（在家二眾。優婆塞優婆夷。出家二眾。比丘僧比丘尼）。（附八部并外道
五十八則）。
 塵勞迫迮猶牢獄  法門寬廓若虛空 
要集舉涅槃云。在家迫迮猶如牢獄。一切煩惱
因之而生。出家寬廓猶如虛空。一切善法因之
增長。（帳字函第四卷。
法苑舉婆沙云。於此家中。父母兄弟。妻子眷屬。
車馬等物。唯增貪求。無有猒足。家是難滿。如海
吞流。家是無足。如火焚薪。家是無息。覺觀相續。
家是苦性。如冤詐親。家是障礙。能妨聖道。家是
鬥亂。共相違諍。家是多瞋。呵責好醜。家是無常。
雖久失壞。家是眾苦。馳求守護。家是顛倒。貪著
假名。家是伎人。種種妄飾。家是變異。貪必離散。
家是假借。無有實事。家如眼夢。富貴則失。家如
朝露。須臾變滅。家如蜜滴。其味甚少。家如棘藂。
欲刺傷人。如是等患。不可具載。是故在家菩薩。
當如是觀。知其家過。妻子眷屬。一切財物。不能
作救作歸。非我善友。宜當捨之。（書字函第二卷）。
 一朝暫掛福田衣  多劫不經諸苦趣 
要集舉大緣經云。以一日夜出家故。二十劫不
墮三惡道。出家偈曰。 流轉三界中。恩愛不能脫。
棄恩入無為。真實報恩者。 （帳字函第四卷。
四十二章經云。佛言。除髮為沙門。受道法。去世
資財乞求取足。日中一食。樹下一宿。（辭字函第七卷）。
要覽舉五德福田經云。一者發心出家。懷佩道
故。二毀其形好。應法服故。三委棄身命。遵崇道
故。四永割親愛。無適莫故。五志求大乘。為度人
故。三千威儀經云。出家人所作務業。一者坐禪。二
者誦經。三者勸化眾事。若具足作三業者。是應
出家人法。若不行者。徒生徒死。唯有受罪之因。
<pb n="121"/>
（楹字函十七卷）。
 若乃為僧若受戒  不事神天不拜親 
要覽舉梵網經云。出家人法。不合禮拜。國王父
母六親。亦不敬事鬼神。
又順正理論云。諸天神眾。不敢希求受五戒者
禮。如國君至尊。亦不求比丘禮拜。懼損福德。及
壽命故。（帳字函第二卷。
要覽云。父母返拜者。以其出世而為禮。抑。又拜
其法。服戒體故也。本起經云。父王淨飯禮佛足
者。又摩耶經云（摩耶佛母。長跪佛前。五體投地。而說
偈言。稽首頭面禮無上大法王。
 能受出家并勸首  超於造塔與餘功 
出家功德經云。佛說自出家。受人出家。勸人出
家。所得功德。勝布施等一切功德。以諸功德中。
此功德為上。又云。若放男女奴婢人民出家。功
德無量。又如起七寶塔。高至三十三天。不如出
家功德。（甚字函）。
 愛道出家初不聽  阿難再請乃方容 
大愛道白佛。我聞女人精進可得沙門四道。願
得受佛法律。佛言。且止。無樂（去聲）以女人入我法
中。服我法衣者。當盡壽命。清淨潔己。究暢梵行。
無邪念心。空寂為樂。時大愛道。即復哀求。願佛
見度。如是至三。佛不聽之。退於門外。淚出如雨。
自悔惡態。有八十四迷亂丈夫使失道德。天下
男子。無不為女人所惑者。佛知深諦。故不度爾。
阿難即為白佛。我從佛聞。女人精進。可得沙門
四道。今大愛道。居家有信。曉知無常。自審欲態。
深知己諦。今欲出家。願佛許之。佛言。止止。所以
者何。必危清高之士故。譬如族姓之家生子。多
女少男者。當知其家。欲微不盛。今使女人入我
法律。必令佛法清淨梵行不得久住。佛言。阿難。
是大愛道。多有善意。於我有大恩。我生七日。母
亡育我。我今成佛。念彼恩重。假使女人作沙門
者。有八敬法。當盡形持。一者比丘持大戒。母人
比丘尼。當從受正法。不得輕慢調戲故。二者比
丘持大戒。半月以上。比丘尼當禮事之。無亂新
學之意。三者比丘。比丘尼。不得並居同止。四者
自相檢校。若有邪語受而不報。聞若不聞。見若
不見。五者自省過惡。不得高聲大語。現其欲態。
六者得問比丘經律之事。不得共說世間不急
之事。七者若犯法律。當於半月請眾懺悔。八者
比丘尼。雖百歲持大戒。當處新受大戒。比丘下
坐謙敬作禮。是八敬法。盡壽行之。聽為沙門。
 吾佛正法千年久  尼母為徒減半長 
又云。佛之正法。當住千歲。興盛流布廣度一切。
今以女人為沙門故。減五百歲。法稍衰微。所以
者何。女人有五處不得作沙門。何等五處。不得
作佛。不得作轉輪王。不得作梵天王。不得作天
帝釋。不得作魔天王。如是五處。丈夫得作。復次
女人。譬若毒蛇。人雖殺之。是蛇已死。復有人見。
心中驚怖。如此女人雖作沙門。惡露故存。一切
男子為之回轉。令不得道。（奉字函第一卷）。
毗尼母經云。女人不出家者。佛之正法。應住千
年。今減五百年。一百年中得堅固解脫。一百年
中得堅固定。一百年中得堅固持戒。一百年中
得堅固多聞。一百年中得堅固布施（初百歲中有解脫堅
固法）。○（猶字函第三卷）。
 女雖五礙知本空  佛記多生成正覺 
超日明經下云。有慧施等五百女。白佛。我今女
身。願發無上道意。欲轉女像疾成正覺。度脫十
方。時上度比丘謂慧施曰。不可以女身得成佛
道。所以者何。女有三事隔。五事礙。何謂三。少制
父母。出嫁制夫不得自由。長大難子。是為三。何
<pb n="122"/>
謂五礙。一曰。女人不得作天帝釋。所以者何。勇
猛少欲乃得為男。雜惡多態。故為女人。不得作
天帝釋。二曰。不得作梵天。所以者何。奉清淨行。
無有垢汙。修四等心。若遵四禪。乃昇梵天。婬恣
無節。故為女人。不得作梵天。三曰。不得作魔天。
所以者何。十善具足。尊敬三寶。孝奉二親。乃得
魔天。輕慢不順。毀失正教。故為女人。不得作魔
天。四曰。不得作轉輪王。所以者何。行菩薩道。慈
愍群萌。乃得作輪王。無有淨行故為女人。不得
作聖帝。五曰。不得作佛。所以者何。行菩薩心愍
念一切。解無我人。乃得成佛。而著色欲。身口意
業。故為女人。不得作佛。時慧施女報上度曰。各
植諸本用獲果實。本有男女及報應耶。本有五
處釋梵輪王。小道大道乎。上度答曰。無也。尚無
造者。何所成立。以是之故。吾取佛者。有何難乎。
取無所取。成無所成。覺無所覺。無取無捨。乃號
為佛。亦無名號。假有字耳。佛言。善哉。誠如所云。
一切無處隨行而成。不合不散。不興不衰。無見
無聞。無念無知。無言無說。乃成正覺。於時慧施
及五百女。當如所願轉成男身。佛授彼決。卻後
十劫。作佛名慧見如來。世界曰除冥。劫曰光明。
（罔字函）。
 ○本無女相如何轉  ○豈是女流當是觀 
維摩詰經云。室中有一天女說法。舍利弗言。汝
何不轉女身。天曰。我從十二年來。求女人相。了
不可得。當何所轉。譬如幻師。化作幻女。若有人
問。何以不轉女身。是人為正問不。舍利弗言。不
也。幻無定相。當何所轉。天曰。一切諸法亦復如
是。無有定相。云何乃問不轉女身。（竹字函）。
寶積經云。阿闍世王女名無畏德。與諸大聲聞
辯論。皆不能及。爾時舍利弗白佛。此女奇哉。佛
言。此女已於過去九十億佛發菩提心。舍利弗
言。能轉女身不耶。佛言。汝見彼女。豈是女耶。汝
今不應作如是見。何以故。以是菩薩發願力故。
示現女身。為度眾生。於是無畏德。作是誓言。若
一切法。非男非女。令我今者。現丈夫身。說此語
已。即滅女身。現丈夫身。佛為授記。復過七千阿
僧祗。得成正覺。號曰離垢。如垢如來。世界名曰
光明。（制字函第九卷）。
 ○不知佛性男成女  ○識得家珍女即男 
涅槃經云。善男子。善女人等。聽是大涅槃經。常
應訶責女人之相。求於男子。何以故。是大乘經
典。有丈夫相。所謂佛性。若人不知是佛性者。則
無男相。所以者何。以是男子。不能自知有佛性
故。我說是等名為女人。若有女人。能知自身定
有佛性。我說是等。即為男子。（邇字函第九卷）。
 沙門故以道為號  長老良由德乃稱 
要覽舉寶積云。沙門者寂滅故。調伏故。受教故。
身淨故。如實義故。得解脫故。離世八法故。堅心
不動如地故。護彼我意故。於諸形相無染著。如
空中動手無所礙故。成就多法。故名沙門。又婆
耆尊者偈曰。 若能反本源。乃名曰沙門。 梵語比
丘。秦言乞士。謂上於諸佛乞法。資益慧命。下於
施主乞食。資益色身。涅槃云。能破煩惱。故名比
丘。梵語苾芻。乃西天之草名。能具五德。一體性
柔軟。喻出家人。能折伏身語麤獷故。二引蔓旁
布。喻出家人。傳法度人連延不絕故。三馨香遠
聞。喻出家人。戒德芬馥故。四能療疼痛。喻出家
人。斷煩惱毒故。五不背日光。喻出家人。常向佛
日故。梵語具云。僧伽。唐言眾。今略稱僧。以和合
故。有其六義。一戒和同修。二見和同解。三身和
同住。四利和同均。五口和無諍。六意和同悅。以
和為上。亦云和上梵語闍梨。唐言軌範。
<pb n="123"/>
大莊嚴經云。長老者不在髮白面皺。所貴能修
福德滅去眾惡。淨修梵行。是名長老。（君字函第一卷）。
 念他粒飯非容易  忖己無功作麼當 
要覽引教云。佛弟子受食時。先存五觀（去聲）。端想
自警。然後方食。一計工多少。量彼來處（智度云。此食墾
植收穫。舂磨淘汰炊煮。及成用工甚多。一缽之飯作夫流汗。食少汗多。僧祗律云。施主減其妻
子之分。求福故施）。二忖己德行。全缺應供（毗尼母云。若不坐禪誦經
營三寶事。及不持戒受人信施。為施所墮。缺則不宜。全則可也）。三防心離過。貪
等為宗（明了論疏云。出家先須防心三過。謂於上味食起貪。下味食起瞋。中味食起癡。
以此不知慚愧。墮三惡道）。四正事良藥為療形枯（形枯者。即飢渴為主
病。四百四病為客病故。須以食為醫藥用扶持之。若食粥可云不正良藥）。五為成道
業。應受此食（不食成病。道業何從。增一偈云。 多食致苦患。少食氣力衰。處中而食
者。如秤無高下。 ）○（飲食時非時聽不聽。已收入第三卷十善品。可參照。
 有德萬金何足道  不求四事自然隨 
永嘉云。不思議解脫力。妙用恒沙也無極。四事
供養敢辭勞。萬兩黃金亦消得。粉骨碎身未足
酬。一句了然超百億。○宗鏡云。若學大乘佛法
者。受施主摶食。如須彌山。受施主衣。可敷大地。
如不學者。若未墮僧數。十方無唾地處。（駕字函第四卷）。
 ○苟若度人身未度  ○不獨沉他和我沉 
智度云。行者先求自度。然後度人。若未能自度
而欲度人者。如不知浮人。欲救於溺。相與俱沒。
 ○休求師者長中短  ○但取泥龍假上真 
又云。汝於法師。莫念其短。常生敬畏。法師好惡
非是我事。我所求者。唯欲聞法。以自利益。如泥
像木像無實功德。（因發）佛想故。得無量福德（立字函第
九卷）。
古德云。供養泥龍。必有真龍降雨。供養凡僧。必
有真僧降福。
 ○比丘聽與二親供  ○分衛宜知五處遮 
五分律云。陵伽婆蹉比丘。父母貧窮。欲以衣物
供養。而不敢也。以是白佛。佛告諸比丘。若人百
年之中。右肩擔父。左肩擔母。於上大小便利。極
世珍奇衣服供養。猶不能報須臾之恩。從今聽
諸比丘。盡心盡壽。供養父母。若不供養得重罪。
（上字函第十卷）。
要覽舉善見律云。分衛此云乞食。○僧祗云。乞
食。分施僧尼。衛護令修道業。故云分衛。○根本
毗柰耶云。佛說比丘乞食。但遮五處。一唱令家。
二婬女家。三酤酒家。四旃茶羅家。五王家。
 ○多事苦求無厭足  ○諸禽因以亦相離 
僧祗律云。佛告營事比丘。汝莫復為房舍惱亂
世人。錢財難得。布施亦難。過去世時。有跋處比
丘。止住林中。時有釋軍多鳥。亦集此林。晨夕鳴
亂惱彼比丘。不得入定。佛告比丘。欲令此鳥不
來耶。荅言。願爾。佛告比丘。汝於日暮眾鳥歸時
各乞一毛。晨朝去時。亦如是乞。比丘依教。早晚
就乞。各惠一毛。爾時眾鳥。作是念言。今此沙門
常乞。恐我等不久毛衣都盡。不能復飛。當如之
何。即別求棲。佛告比丘。鳥獸尚惡多求。況復世
人。汝等比丘莫為勞事。多欲多求。令彼信心居
士。苦捨財物。（優字函第六卷）。
 ○僧癡俗吝俱無識  ○生惱成冤自取殃 
法苑舉大集云。有盲龍女而白佛言。我於因地
曾作農夫。有一比丘。來從我乞求五十錢。我時
報言。聽待穀熟。當與汝食。比丘復言。願乞十文。
我於爾時。瞋彼比丘。乃至十文。亦不相與。時彼
比丘。心生懊惱。然我後時。因往寺林。盜取十菴
羅果食之。彼業因緣地獄受苦。惡業未盡。作餓
龍身。常為諸虫食噉膿血苦惱。又彼比丘以瞋
忿心。惡業緣故。作小毒龍。生我腋下。𠲿於我血。
不可堪忍。投佛解脫。佛為說法。小龍即出。同白
佛言。久近脫此。佛告龍言。此業大重。次五無間。
<pb n="124"/>
何以故。若四方常住僧物。或現前僧物。篤信施
物。或華果樹園。飲食湯藥。床蓐敷具。一切所須。
私自費用。持乞親知。此罪重於阿鼻果報（漆字函第
六卷）。
 ○無欲分上恚瞋風  ○清冷雲中霹靂火 
遺教經云。白衣受欲。非行道人。無法自制。瞋猶
可恕。出家行道。無欲之人。而懷瞋恚。甚不可也。
譬如清冷雲中。而霹靂起火。非所應也。（堂字函）。
 ○持戒辛菜尤成厭  ○在道邪偷豈可為 （附不
拾遺等）。
楞嚴經云。是諸眾生求三摩提。當斷五辛（謂蔥韭蒜
薤）熟食發婬。生啖增恚。是食辛人。縱能宣說十
二部經。十方天仙。嫌其臭穢。咸皆遠離。福德日
銷。魔為眷屬。○復告阿難。汝修三昧。本出塵勞。
婬心不除。塵不可出。縱有禪智必落魔道。上品
魔王。中品魔民。下品魔女。此是先佛第一決定
明誨。若不斷婬修禪定者。如蒸砂石。欲其成飯。
經百千劫。終不能得。復次殺心不除。塵不可出。
縱有禪智。必落神道。上品為大力鬼。中品飛行
夜叉。下品地行羅剎。是佛第二決定明誨。若不
斷殺。修禪定者。譬如有人。自塞其耳。高聲大叫。
求人不聞。復次偷心不除。塵不可出。縱有禪智。
必落邪道。上品精靈。中品妖魅。下品邪人。是佛
第三決定明誨。若不斷偷。修禪定者。譬如有人
水灌漏卮。欲求其滿。終無平復。阿難。如是眾生
雖則身心。無殺盜婬。三行已圓。若大妄語。未得
謂得。未證謂證。言我已得聲聞菩薩。求彼禮懺
貪其供養。佛記是人。永殞善根沉三苦海。我滅
度後。敕菩薩等。應身末世度諸輪轉。或作沙門。
白衣居士。人王宰官。婬女寡婦。奸偷屠販。與其
同事。稱讚佛乘。令其身心入三摩地。終不自言。
我真菩薩。真阿羅漢。泄佛密因。唯除命終。陰有
遺付。是佛第四決定明誨。若不斷大妄語者。如
刻人糞為栴檀形。欲求香氣。無有是處。（染字函第六卷）。
如金剛經云。如來是真語者。實語者。如語者。不
誑語者。不異語者。
如楞嚴經云。比丘不蹋生草。況以手拔。云何大
悲。取諸眾生血肉充食。
如正法念處經云。若見道邊。遺落之物。唱是誰
者。若有人言。此是我物。問其相實乃還。若無人
認。七日持行唱之。又無主認。懸高顯處。令人見
之。若言他物。問何處失。相應者與。終無識者。停
至三月。若塔園中得。即作塔用。僧園中得四方
僧用（楹字函第十四卷。
如戒品經云。菩薩當淨法與人。況起人婬（後四則對
治前之妄殺盜婬也）。
 ○眠狂入定遭行染  ○初中後樂罪何逃 
摩訶僧祗律云。若比丘尼共三種婬。人與非人
畜生復有三種。若覺。若眠。若死。皆波羅夷罪。比
丘尼若眠若心狂。若入定。有人就上行婬。比丘
尼覺。若初中後受樂者。波羅夷罪。若眠狂定被
婬覺已。初不受樂。中後樂者。若初中不樂。於後
樂者。皆波羅夷。若初中後俱不受樂。無罪。云何
受樂。不受樂者。譬如人飢得種種美食。彼以食
為樂。受欲樂者。亦復如是。不受樂者。譬如好淨
之人。以種種尸繫其頸上。不受樂者。亦復如是。
（攝字函第六卷）。
 狂病行欲那為犯  散亂無心亦復然 
五分律云。有一比丘。狂病行婬。狂差生疑。問佛。
佛言。狂者不犯。若散亂心。病壞心。亦如是（和字函第
八卷）。
 常住護持猶眼目  衷私輒取失人身 
要集。問云。何故盜用僧物。罪偏重耶。答曰。施主
<pb n="125"/>
本捨一毫一粒。擬供十方。鼓鐘一響。遐邇同聞。
聖凡受用俱成道業。冥資施主。得益無邊。招善
既多。獲罪寧少。今見愚癡眾生。苟貪福物。將用
資身。或食噉僧食。或受用花果。或以僧畜乘騎。
或將僧奴隨逐。或私借貸僧物不還。或以官勢
伺求僧過。如是等損具列難盡。靜思此咎。豈不
痛心。今護不與者。非是慳惜不惠。蓋愍白衣慮
受來苦。若將與者。非直損俗。亦及知事。未來生
處。同受其殃。
又舉寶印經云。佛法二物。不得互用。由無與佛
法物作主。復無可諮。白。不同僧物。常住招提。互
有所諮。若用僧物。修治佛塔者。依法取僧和合
得用。不和合者。勸俗人修。若佛塔有物。乃至一
錢已上。以施主重心故捨。諸天及人於此物中。
應生佛想塔想。乃至風吹爛壞。不得貿寶供養。
以如來塔物。無人作價也。
罪福決疑經云。或施主本擬作釋迦。改作彌陀。
本作大品。改充涅槃。本作僧房。改供僧食。本施
二眾。改入一眾。本擬十方。回入現前。皆違反施
主。計錢多少。滿五成重。減五得蘭。故四分律云。
許此處。乃與彼處。皆犯罪也。准此文檢校。佛像
有餘彩色。不得作菩薩聖僧等形。以師徒位別
故不得互用。乃可作餘莊嚴具。還將供養佛。不
犯。若施主情通。一鋪佛像。任意莊嚴。通作無罪。
五百問事律云。用佛彩色。作鳥獸形。得罪。除在
佛前供養不犯。問曰。今時齋上有佛錢。未審此
錢入何等用。答曰。若施主本心造像。只得造像。
不得別用。（楹字函十四卷）。
莊椿云。盜常住一文錢。一日一夜長三分七釐
利。第二日夜利上又長利（同前三分七釐筭之）。來世作牛
馬償之（牛日還八文馬日還七文）。所以云。作一生之容易。為
萬劫之艱難。若捨一文錢入常住。一日一夜長
福亦爾（第九篇）。
 ○莫謂僧財欺可取  ○須知閻老不相饒 
法苑舉十誦律云。官吏工匠惡賊。於僧有損益
者。佛開知事。出僧物看待。並得無犯。此非俗人
合消。但開知事不看待者。於佛僧有損。（壁字函第二卷）。
僧祗律云。若比丘知僧物。有應與不應與。云何
應與。若損者。若益者。云何損者。有賊來寺索種
種食。若不與之。則起燒劫。雖不應與。畏作損事。
隨多少與。云何益者。若治眾僧房等。泥木畫工。
應與前食後食。非時漿等。若勢力者。應與飲食。
是名益者應與。（優字函第三卷）。○（此二段節略。本經備詳）。
 ○僧離能合生天樂  ○僧合令離陷獄憂 
五分律云。調達作是念言。我既不能害佛。唯當
破其和合僧耳。佛語調達。若僧已破。能和合者。
其人生天。一劫受樂。若僧和合而破之者。墮地
獄中。一劫受苦。（卑字函第三卷）。
 ○護僧不許加刑譴  ○治者從而獲罪殃 
要集舉十輪經云。佛言。若諸比丘依佛法出家。
一切天人阿修羅等。皆應供養。若護持戒。不應
謫罰閉繫。刖其手足。乃至奪命。若有破戒比丘。
為諸煩惱結使所壞。猶能開示天龍人非人等。
無量功德。珍寶伏藏。是以依我出家。若持戒。若
破戒。我悉不聽。輪王大臣謫罰繫閉。加諸鞭杖
乃至斷命。況復餘輕犯小威儀。破戒比丘雖犯
禁戒。其戒勢力。猶能利益無量天人。譬如燒香。
香體雖壞。熏他令香。破戒比丘。亦復如是。自墮
惡道。能令眾生。增長善根。以是因緣。一切白衣
皆當守護。尊重供養。不應輕蔑謫罰奪命。佛說
偈言。 薝蔔華雖萎。勝於諸餘華。破戒諸比丘。猶
勝諸外道。 又舉薩遮尼犍經云。若破塔寺。若取
佛物。若有沙門持戒破戒。或繫閉打。或令還俗。
<pb n="126"/>
或斷其命。若犯如是根本重罪。決墮地獄。受無
間苦。以王國土行此不善。諸仙聖人。出國而去。
大力諸神不護其國。大臣諍競。水旱不調。劫賊
縱橫。人民饑餓。疫癘疾病。死亡無數。不知自作。
而怨諸天。（帳字函第二卷）。
 ○為僧雖聽二親許  ○作母曾違累世貧 
五分律云。淨飯王聞佛已度羅睺羅出家。便大
懊惱。白佛言。佛昔出家。尚有難阤。不能令我如
今懊惱。難陀已復出家。餘情所寄唯在此子。今
復出家。家國大計。永為斷絕。情何可忍。王又推
己而白佛言。子孫之愛。徹過骨髓。何諸比丘。誘
以為道。願佛從今敕諸比丘。父母不聽。不得出
家。佛為王說種種妙法。示教喜利。仍戒比丘。從
今父母不聽。不得度。（上字函第七卷）。
老女人經云。時有貧窮老女人問佛。生老病死
因緣。聞之開解。阿難白佛。是老女人。何以智慧
乃爾。佛答。是我前世發意學道時母也。阿難問。
是母何貧乃爾。佛言。拘留秦佛時。我欲作沙門。
是母慈愛。不聽我去。我愁一日不食。由是五百
世貧。今者壽盡。當生彌陀佛國。後六十八億劫。
當作佛。號波犍。國名化華。（毀字函）。
 ○捨后為尼由證果  ○障爺在俗罰為烏 
舉雜寶藏經云。昔優阤羨王有一夫人。名曰有
相。王甚愛敬。國法王者不自彈琴。尒時夫人恃
於王寵。遣王彈琴。自起為舞。王素善相。觀其夫
人。死相已現。不過七日。王即撫琴長歎。夫人求
問。王不肯答。殷勤不已。王以實告。夫人憂懼。即
白王言。我聞石室比丘尼說。若能信心出家一
日。必得生天。願王聽許。王愛情重言。至六日。當
聽汝去。至六日已。語夫人曰。若得生天。必來見
我。我乃聽去。作是誓已。便得出家。受八戒齋。其
日命終。乘是善緣。得生天上。故來見王。王問。何
天。答云。王婦。王命就坐。天答。觀王臭穢叵近。但
以先誓。故來一見。王即歎言。彼本我婦。出家一
日。便得生天。神志高遠。而見鄙賤。我今何故。而
不出家。我曾聞說。天一爪甲直閻浮地。我此一
國何足可貪。捨位與子。出家修道。得羅漢果（帳字
函第四卷）。
付法藏經云。闍夜多尊者。將諸弟子詣德叉尸
羅城。慘然不悅。次見一烏。欣然微笑。弟子問之。
尊者答之曰。我初至城。見一鬼子。稱母入城。為
我求食。經五百歲尚自未出。飢虛不濟。若見我
母。願語早來。果見彼母。直說子意。母言。入城七
反成壞。未嘗得人一唾。今遇少唾。欲得出城。共
子分食。城門多有大力鬼神。畏不敢出。我即將
他同出。見子先食。我聞鬼言。受苦長遠。是以慘
然。時彼烏者。過去劫中。我欲出家父母不聽。強
為娉妻。得子已年六歲。我復欲去。父母教兒抱
住我腳。啼哭而言。父若捨我。依誰養活。先當殺
兒然後可去。由彼兒故。不得出家。從是九十一
劫流轉五道。未曾得見。今以道眼觀見。彼烏。乃
是前子。愍其愚癡。久處生死。是以微笑。若復障
人出家。罪報惡道。後生人中。生盲無目。是故智
者見人出家。方便成就。勿作留難。（帳字函第四卷。
 兒孫反謗吾家法  此輩無慚真闡提 
涅槃經云。純陀問佛。一闡提者。其義云何。佛言。
比丘比丘尼。優婆塞。優婆夷。發麤惡言。誹謗正
法。心無慚愧。如是等人。名為趣向一闡提道（邇字
函第十卷）。
 出家雖勝在家者  在家修勝出家兒 
優婆塞戒經云。在家之人發菩提心。勝於一切。
辟支佛果。出家之人。發菩提心。此不為難。何以
故。在家之人。多惡因緣所纏繞。故發菩提心。諸
<pb n="127"/>
天皆大驚喜。作如是言。我今已得人天之師（剋字
函第一卷）。
 身披緇服心猶俗  頭帶烏巾念乃僧 
法蘊足論云。一。有一類補特伽羅。正信出家。身
參法侶。心猶顧戀所愛諸欲。是名身出家。心不
出家。二。有一類補特伽羅。雖畜妻子。受用上妙
衣食珍寶。而於諸欲不生耽染。是名身在家。而
心出家。三。有一類補特伽羅。正信出家。身參法
侶。於諸欲境。心無顧戀。是名身心俱能出家。四。
有一類補特伽羅。畜養妻子。上妙受用。深生耽
染。是名身心俱不出家。（白字函第六卷）。
 白佛出家何得果  今渠斷結自成功 
雜阿含經云。釋摩男白佛。如佛所說。優婆塞義。
在家白衣。具丈夫志。歸命三寶。自言我是優婆
塞者。云何而得須陀洹果。乃至阿那含耶。佛言。
斷除身見戒盜。及疑網等三結已成須陀洹。更
不復受三塗之身。於無上道生決定信。人天七
返。盡諸苦際。入於涅槃。又問。云何而得斯陀含
果。佛言。斷三結已薄婬怒癡。名斯陀含。又問。云
何而得阿那含果。佛言。若斷三結。及五下分。成
阿那含。時釋摩男等五百人。聞斯法已。而白佛
言。諸在家者獲此勝利。一切咸應作優婆塞。（淵字
函第六卷）。
 ○但發修行正果心  ○便是出家苾芻性 
無垢稱經云。諸童子言。我聞佛說。父母不聽。不
得出家。無垢稱言。汝等童子。但發無上正等覺
心。勤修正行。是即出家。是即受具。成苾芻性（白字
函第二卷）。
 ○菩提苟易紅塵證  ○如來應不雪山修 
長慶注楞嚴云。在家菩薩。又不得錯會經旨。將
謂不勞諸佛戒法。但悟無功用道。也。且看如來
為太子時。須往雪山修行。身心寂靜。方得悟道。
若是在家作得佛者。如來終不雪山去也。所以
如來為汝眾生起箇樣子。今人若摠似無垢稱
龐居士。則不勞出家。其或未然。也須轉身始得
（第四卷）。
 ○由作二因善不善  ○乃為八部人非人 
舍利弗問經云。八部鬼神。以何因緣。生於惡道。
而常聞正法。佛言。以二種業。一以惡故生於惡
道。二以善故受於快樂。又問。善惡二異。可得同
耶。佛言。亦可得耳。○天神者。先以車轝舍宅飲
食。供養三寶父母賢聖之人。猶懷慳嫉故。○虛
空龍神者。修德行檀。不依正念。急性好瞋故。○
夜叉神者。好大布施。或先損害。後加饒益。隨功
勝負故。在天上空中地下。○乾闥婆者。好施有
瞋。獻伎樂故。○阿修羅神者。志強。喜施。不隨善
友。所作淨福。好逐幻偽。作諸邪福故。○迦婁羅
神者。先修大捨。高心凌物故。○緊那羅神者。昔
好勸人。發菩提心。未正其志。逐諸邪行故。○摩
睺羅伽神者。布施護法。性好瞋恚故。如是皆由
依附邪師。以邪亂正。俱謂是道。以自建立。（受函八卷）。
 ○外道妄立從茲始  ○調達仇酬自尒端 
央掘魔羅經云。佛告文殊。世間建立外道因緣。
往劫有佛。名拘孫陀跋陀羅。出世。無外道名。唯
一大乘法欲滅。時。有一比丘。名曰佛慧。時有善
人施無價衣。獵師見之。生劫盜心。夜將比丘至
深山中。壞身裸形。懸手繫樹。有採花婆羅門。見
彼比丘。先著袈裟。而今裸形。必知袈裟。非解脫
因。自懸苦行。是真學道。彼人即捨衣拔髮。作裸
形沙門從是而起。爾時比丘自得解縛。即取樹
皮。赤石塗染。以自鄣蔽。結草作拂。用拂蚊虫。又
有婆羅門。見已念言。是比丘。捨先好衣。著如是
衣。捉如是拂。當知是解脫道。即學彼法。出家婆
<pb n="128"/>
羅門從是而起。時彼比丘。暮入水浴。因洗頭瘡。
即取水衣。以覆瘡上。取牧牛人所棄弊衣。以覆
其身。時有樵者。見已念言。是比丘。先著袈裟。而
今悉捨。必知袈裟非解脫因。被髮弊衣。日夜三
浴。修習苦行。當知是解脫道。即學彼法。苦行婆
羅門從是而起。比丘浴已。身體多瘡。蠅蜂唼食。
即以白灰處。處塗瘡。水衣覆身。時有見者。謂言
是道。即學彼法。灰塗婆羅門從是而起。時彼比
丘。然火炙瘡。瘡轉苦痛不能堪忍。投岩自害。時
有見者。作是念言。是比丘先著好衣。今乃如是。
當知然火投岩。是解脫道。投崖事火從是而起。
如是九十六種。皆因是比丘種種形類。起諸妄
想。各自生見。猶如鹿渴於炎水想。追逐乏死。正
法滅時。因彼比丘。非法法想。亦復如是。（量字函第四卷）。
宗鏡云。外道派出枝流。至佛出時。有六大師。謂
富蘭那。迦葉姓也。計不生不滅。末伽梨拘賒梨
子。計眾生苦樂。無有因緣。自然而爾。刪闍夜毗
羅胝子。計眾生時熟得道。八萬劫苦盡自解脫。
阿耆多翅舍欽婆羅麤衣也。計罪報之苦。以投
崖拔髮代之。迦羅鳩馱。迦旃延。計亦有亦無。犍
阤若提子。計業所作定不可改。犢子計色是我。
離色有我。色中有我。我中有色。合二十身見（駕字
函第六卷）。○華嚴會上。第二十一位知識遍行外道。
告善財言。閻浮提內九十六眾。各起異見。而生
執著。我悉於中。方便調伏。令其捨離所有諸見。
乃至普及十（方世）界。悉亦如是。（首字函第七卷）。
經律異相云。諸比丘啟佛。調達有何重嫌。懷結
乃爾。佛云。不但今生。世世如是。往世有梵志女。
端正姝妙。諸梵志法。凡欲處女與明經者。請諸
同學。五百之眾。供養三月。察其所知。時五百中
一人。博達而年朽耄。面醜眼青。父母憂愁。女亦
懷惱。於時遠方有一梵志。少俊姝好。聞彼欲處
於女。尋往難問。五百梵志。皆窮無詞。父母與女。
喜納為婿。年尊梵志曰。傷我年高。勿奪其婦。但
我所得施遺之物。悉回與卿。年少答曰。不可越
法以從人情。我應納之。其年老者心懷毒惡。即
相毀辱。世世所在。與卿作冤。佛告諸比丘。爾時
老梵志。今調達是。少梵志。我是。女瞿夷是。○又
云。昔有比丘調達。聰明廣學。十二年中。坐禪入
定。復意轉退。漸生惡念。著世利養。至世尊所。禮
足白言。願說神足之道。佛告。神足且置。何不學
四非常義。調達次往舍利弗。及目連所求神足
道。亦皆語曰。止止。始行之人。先學四非常。復修
四禪。乃得神足道耳。調達怒不見教。問弟阿難。
乃與說之。調達聞已專心一意。以麤入微。復從
微起。還至於麤。以心舉身。以身舉心。身心俱合。
漸漸離地。初如胡麻。轉如胡桃。漸離地際。從地
至床。從床至屋。從屋至空。在虛空中。作十八變。
涌沒自由。化作嬰兒。在阿闍世太子膝上。作諸
變化。日給五百釜食。時諸比丘。以此白佛。佛答。
汝等勿貪調達供養。調達自陷。亦陷他人。二俱
墮罪。如芭蕉樹。愚人求實。不能剋獲。（舍字函第一卷）。
 ○調達害佛而反傷  ○暴志加佛而自敗 
舉法句經云。調達與阿闍世王。共議毀佛。即敕
國人不得奉佛。調達白王。明日請佛入城。飲五
百象醉。令蹋殺之。吾當作佛。教化世間。王往請
佛。佛知其謀。答言大善。明日食時。佛領眾入城。
是時醉象搪𠊲牆壁。折敗樹木。一城戰慄。象齊
趣佛。佛舉五指。為五師子。同聲俱吼。震動天地。
醉象伏地垂淚悔過。王及臣民。莫不驚肅。王白
佛言。稟性不明。信彼讒言。興逆造惡。願垂大慈。
佛告王民。世有八事。興長誹謗。皆由名譽。以致
大罪。何等為八。利。衰。毀。譽。譏。稱。苦。樂。自古及今。
<pb n="129"/>
尟不為惑（同上卷）。
舉出生經云。佛游舍衛國。波斯匿王。請佛及僧。
有比丘尼。名曰暴志。木魁繫腹。猶似懷妊。乃牽
佛衣。汝為我夫。從得有娠。不給衣食。天人四眾
莫不驚惶。三界之尊。降伏諸邪。明超日月。不可
汙染。時天帝釋。化作一鼠。齧彼魁繩墮地。眾會
睹之。瞋喜交集。怪其所以。王瞋此尼。謗於大聖。
掘地倒埋。佛喻勿爾。是吾宿罪。過去世時。有客
賣珠。大而且明。一女就買欲成。有一男子倍價爭
之。女復從求。畢竟不與。心懷瞋恨。願我在在所
生。當報汝冤。時男子則我是。女者暴志是。此自
往緣。非特今也（同上函第三卷）。
 ○調達雖逆陷泥犁  ○如來復讚為知識 
智度論云。提婆達多（調達異名）種種變態。動王子心。
立大精舍。得大供養。而徒眾尟少。提婆達多自
念。我有三十相。減佛未幾。直以弟子未集。若大
眾圍遶。與佛何異。如是思惟。生心破僧。得五百
弟子。後舍利弗。說法教化。僧還和合。提婆達多。
便生惡心。推山壓佛。金剛力士。以杵遙擲。碎石
迸來傷佛足指。華色比丘尼呵之。復拳於尼。尼
即眼出而死。作三逆罪。復與邪師富蘭那外道
等為親厚。斷諸善根。復以惡毒。著指抓中。欲因
禮拜。以中傷佛。往而未到。於王舍城。地自然裂。
火車來迎。生入地獄。（德字函第四卷）。
大乘十法經云。淨無垢妙。淨寶月王光菩薩白
佛言。云何可取提婆達多是善知識。復是如來
久遠親近。是怨家者。佛告。善男子。若無提婆達
多善知識者。不顯如來諸佛功德。（服字函）。
 ○波旬幾處作威來  ○伎倆盡時歸向去 
因果經云。菩薩將成道時。魔王恐諸眾生皆歸。
空我境界。持箭以射。菩薩不動。箭化成花。復令
三女供給。以亂定意。菩薩不納。三女忽然咸變
陋形。不能自復。魔王前白菩薩。汝若不樂人間
受樂。我捨天位。及五欲具。悉持與汝。菩薩答言。
汝於先世修少施因。今故得為自在天王。此福
有期。要還下生。沈溺三塗。非我所須。我昔曾以
頭目髓腦國城妻子。而用布施。不可稱計。求無
上道。汝今不應惱亂於我。魔王慚怖還宮（辭字函第
三卷）。
月藏經云。佛在大集會上說法。魔王波旬。亦作
神變。復無能為。即說偈曰。 我今歸依佛世尊。從
是終不起惡心。瞿曇心定容恕我。我當守護佛
正法。 （陶字函第二卷）。
婆沙論。問。何故名魔。答曰。斷慧命。故名魔。復次
常行放逸。害自身故名魔（魔秦言殺）何故名波旬。答
曰。常有惡意。成就惡法。故名波旬（波旬。秦言惡也）。○（規字
函第二卷）。
<other>入道品</other>
 ○分別善根三等異  ○良由種子爾多差 
婆沙論云。善根有三種。一福分善根。二解脫分
善根。三達分善根。福分者。能作人天種子。若在
人中。生豪貴家作輪王等。若在天中。作帝釋魔
王。梵王等。解脫分者。能作解脫種子。決定不退。
因必至涅槃。達分者。謂煖法至世第一法（分字函第
五卷）。
 ○創能一植解脫因  ○極速三生方入道 
順正理論云。諸有創植順解脫分。極速三生。方
得解脫。謂初生植順解脫分。次生成熟。第三生
起順決擇分。即入聖道。（雅字函第一卷）。
 ○隨信行人從聞入  ○隨法行人乃慧修 
毗婆沙論云。若信他言入聖道者。名堅信。若自
思惟入聖道者。名堅法。以定入聖道者。名堅信。
以慧入聖道者。名堅法。（規字函第二卷）。
<pb n="130"/>
毗曇心論云。隨信行非利。是信他法得行義也。
隨法行利根。是智慧。不信於他義也。未離欲界。
欲趣向於初果。名向須陀洹果。（都字函第三卷）。
婆沙論云。隨信隨法行人。超越異生地。未得預
流果。問何故名異生地。答。一切聖者。皆名同生。
此異於彼。故名異生。（離字函第五卷）。
 ○少善為何能解脫  ○一心回向證菩提 
婆沙云。有人以一摶食施。能種解脫分善根。至
有能作般遮於瑟（此云五年一大會也）而不能種解脫分
善根。或有持一日齋。能種解脫分善根。至有終
身持戒。而不能種解脫分善根。或有誦持一偈。
能種解脫分善根。至有善通三藏文義。而不能
種解脫分善根。何以故。若以此事回向解脫涅
槃。永離生死。有如是勇猛心者。是則能種解脫
善根。若不如是回向。雖多布施。終身持戒。廣學
多聞。而不能種解脫善根。有近有遠。近者前身
中種。此身成熟。來身解脫。遠者曾種。經那由他
世受身。而不能生達分善根。聲聞所得解脫分
善根。可回向趣辟支佛。辟支佛所得解脫分善
根。亦可回向趣佛。（分字函第五卷）。
 ○戒定慧初離縛結  ○聞思修後觀門開 
解脫道論云。戒定慧。謂解脫道。戒者威儀義。定
者不亂義。慧者知覺義。解脫者離縛義。復次戒
除惡業垢。定除纏垢。慧除使垢。又以三種善伏
道。謂初中後善。以戒為初。以定為中。以慧為後。
云何戒為初善者。有精進人。成就不退。以不退
故喜。以喜故踊躍。以踊躍故身猗。以身猗故樂。
以樂故心定。此謂初善。定為中善者。以定如實
知見。慧為後善者。已如實知見猒患。以猒患故
離欲。以離欲故解脫。又以戒除惡趣。以定除欲
界。以慧除一切有。（背字函第一卷）。
發菩提心論云。修習禪觀。由三法生。謂聞思修
慧。云何聞慧。如所聞法。心常愛樂。無有猒足。云
何思慧。思念觀察一切有為法。如實相。謂無常
苦空無我不淨。念念生滅。不久敗壞。即生猒離
趣佛智慧。云何修慧。謂離欲不善法。漸次修入。
（命字函）。
 ○一貫顯宗之全章  ○備見歷修之有序 
（自此入修不淨息念二觀漸起煖頂忍世第一法四種加行之功也）。
顯宗論云。已先安住清淨尸羅。及聞思修。將趣
見諦。由何門入。於是即說頌曰。 入修要二門 
 不淨觀息念  貪尋增上者  如次第應修 
論曰。修行多種。依二門入。一不淨觀。二持息念。
且不淨觀治貪。息念治尋。先辯不淨觀相。頌曰。
 為通治四貪  且辯觀骨鎖  廣至海復略 
 名初習業位  除足至頭半  名為已熟修 
 繫心在眉間  名超作意位 
論曰。修不淨觀。正為治貪。略有四種。一顯色貪。
二形色貪。三妙觸貪。四供奉貪。對治四貪。依二思擇。一觀
內尸。二觀外尸。利根者。先於內身皮
為邊際。足上頂下。周遍觀察。令心厭患。若鈍根
者。煩惱猛利。難可摧伏。藉外緣力。方能制治。故
先明了觀察外尸。漸令自心煩惱摧伏。謂彼初
觀外尸時。先起慈心。往施身處。觀外尸相。以況
內身。彼相既然。此應亦爾。應修八想。伏治四貪。
為治顯色貪。故修青瘀想。及黑赤想。為治形色
貪。故修被食想。及分離想。為治妙觸貪。故修破
壞想。及骸骨想。為治供奉貪。故修胖脹想。及膿
爛想。惟緣骨鎖。修不淨觀。通能伏治如是四貪。
約所修行。說有三位。一初習業。二已熟修。三超
作意。且修不淨觀時。應先繫心於自身分。或於
足指。或於眉間。或鼻額中。隨所樂處。專注不移。
最初繫心。假想自身足指等處。下至能見鎖裹
<pb n="131"/>
白骨。由勝解力。漸廣漸增。乃至具見全身骨鎖。
觀行未成。但由想力。觀行成已。便由慧力。此位
未成。故由想轉。見全身已。復方便入緣外白骨
不淨觀門。謂為漸令勝解增故觀外骨鎖在己
身邊。漸遍一床。一房一寺。一園一里。一邑一國。
乃至遍地。以海為邊。於其中間。骨鎖充滿。於所
廣事。漸略而觀。乃至惟觀自身骨鎖。齊此漸略
不淨觀成。名初習業位。為令略觀勝解漸增。於
自骨中。復除足骨。漸次上至除頭半骨。思惟半
骨。繫心而住。齊此轉略。不淨觀成。名已熟修位。
為令略觀勝解自在。除半頭骨。繫心眉間。專注
一緣。湛然而住。齊此極略。不淨觀成。名超作意
位。應知至此。不淨觀成。以無貪為性。諸所應為
皆究竟故。次辯持息念者。頌曰。 息念慧五地 
 緣風依欲身  二得實外無  有六謂數等 
論曰。阿那者。謂持息入。是引外風。令入身義。阿
波那者。謂持息出。是引內風令出身義。又說。阿
那者。能持來。阿波那者。能持去。出入息念。能持
身風。謂胎卵位。先於臍處。業生風起。穿身成穴。
如藕根莖。最初有風。來入身內。乘茲口鼻。餘風
續入。此初及後。名入息風。內續風出。名出息風。
如鍛金師。開橐囊口。自然風入。入已按之。其風
還出。風性法爾。實無入出。如是因顯風義。正明
二息。持息念故。定慧得成。此念所依。惟通五地。
謂依欲界靜慮。中間及初二三靜慮。近分由此。
但與捨根相應。為對治尋修此念。具有其六。一
數。二隨。三止。四觀。五還。六淨。且數謂繫心數。入
出息。從一至十。不減不增。恐心於境。極聚散故。
中有三失。一數減失。二數增失。三雜亂失。復有
三失。一太緩失。二太急失。三散亂失。若十中間。
心散亂者。復應從一次第數之。終而復始。乃至
得定。凡數息時。應先數入。以初生位。入息在先。
乃至死時。出息最後。如是覺察死生位故。於非
常想漸能修習。隨謂繫心。隨入出息。念入出息。
為短為長。為遠至何。復還旋返。隨彼息入。行至
喉。心臍。髖髀膝。脛腂足指。念恒隨逐。止謂繫念。
惟在鼻端。或在眉間。乃至足指。隨所樂處。安止
其心。觀息住身。如珠中縷。觀謂觀察此息風已
兼觀息。俱大種造色及依色住。心及心所。具觀
五蘊。以為境界。轉謂移轉。緣息風覺。安置後後
勝善根中。謂念住為初。至世第一法。淨謂昇進
八見道等。為後名轉盡智等。方名淨息相（自字函第
九卷）。○修入二門。心得定已。復何所修。頌曰。
 依已修成止  為觀修念住  以自相共相 
 觀身受心法 
論曰。已修成止。以為所依。為觀速成。修四念住。
以自相共相觀身受心法。謂修觀者專心一趣。
分別此法。與所餘法。有差別義。名觀自相。分別
此法。與所餘法無差別義。名觀共相。復次觀自
相者。謂觀察身諸處別相。觀共相者。謂觀諸處
同是身相。如是觀身不淨。治於不淨。謂淨顛倒。
觀受是苦。能治於苦。謂樂顛倒。觀心非常。能治
非常。謂常顛倒。觀法非我。能治非我。謂我顛倒。
如人已觀糞體不淨。亦不欣樂從糞所生。是故
已觀身體不淨。於五取蘊。皆不欣樂。便能摠伏
後三念住。如是能順決擇思所成攝善根。說已。
即修所成生何善根。而說頌曰。 從此生煖法 
 具觀四聖諦  修十六行相  頂第一亦然 
論曰。從修所成。順決擇分。初善根起。名為煖法。
是摠緣共相法。念住差別。如是所修。能燒煩惱
薪。聖道火前相。如鑽火位。初煖相生。能具觀察
四聖諦境。由此具修十六行相。觀苦聖諦。修四
行相。一非常（若有還無故謂非常）二苦（隨逐相惱故謂之苦）三空（觀察
<pb n="132"/>
本無故謂之空）四非我（不自在故謂之非我）觀集聖諦修四行相。
一因（生相似果故謂之因）二集（能生流轉故謂之集）三生（能牽生死故謂之生）
四緣（能相和合故謂之緣）觀滅聖諦修四行相。一滅（生死相違
故謂之滅）二靜（除煩惱火故謂之靜）三妙（勝一切法故謂之妙）四離（能捨生死
故謂之離）觀道聖諦修四行相。一道（能至非品故謂之道）二如
（不顛不倒故謂之如）三行（聖足所履故謂之行）四出（永超生死故謂之出。○注文
參用毗曇心論）。是故行者修此煖已。次起頂法。猶如山
頂。人不久住。若無諸難。必過此山。至於彼山。若
遇諸難。即便退還。若無諸難。必到於忍。既入忍
位。於四諦境。極堪忍。故。次起世第一法。世中勝
故。如是觀四諦境。摠修十六行相。漸近見諦。緣
欲苦諦。修一行相。惟一剎那。謂無間。入離生位。
決定無相續理。從斯後邊復生何道。即說頌曰。
 世第一無間  即緣欲界苦  生無漏法忍 
 忍次生法智  次緣餘界苦  生類忍類智 
 緣集滅道諦  各生四亦然  如是十六心 
 名聖諦現觀 
論曰。從世第一。善根無間。即緣欲界苦聖諦境。
而生無漏法忍。生此忍故。名為法智（謂所苦法無始時來
身見所迷執我我所。今創見彼忍可現前。名苦法忍。此能引後苦法智生）如緣欲界
苦聖諦境有苦法忍。苦法智生。如是復於法智
無間。總緣餘界。苦聖諦境。有類忍生。名為類忍。
此忍無間。即緣此境。有類智生。名為類智（最初證知
諸法真理故名法智。此後境智與前相似故得類名。是後隨前而證境義）如緣苦諦。
欲界及餘生法類忍。法類智四。緣餘三諦各四
亦然。即緣一一有四心義。如是次第。有十六心。
總說名為聖諦現觀。以於三界四聖諦境。次第
現前。如（實觀）故。是名現觀。（同字函第十卷）。
<other>聲聞品</other>
 ○自利修持心狹劣  ○由他開悟聲聞乘 
華嚴經。上品十善。以智慧修習。心狹劣故。怖三
界故。闕大悲故。從他聞聲而解了。故聲聞乘。
 ○四向四果解脫僧  ○有學無學賢聖輩 
達磨論下云。四果中間。所有諸道。及前見道。名
為四向。隨在彼果前。即名彼果向。如是有八補
特伽羅（補特伽羅。此云數取趣謂數數往來生死也）謂行四向。及住
四果。（東字函）。
般若經云。斷三結名預流果（三結者。一身見。謂執有我故。二戒禁
取。謂執持狗牛等戒為生天因。三疑。謂不了諦）。薄貪瞋癡。名一來果（於施
無著。是名貪薄。於乞者生慈。是名瞋薄。施已回向菩提。是名癡薄。斷順下分五
結永盡。名不還果（五結者。一身見。二戒禁取。三疑。四貪欲。五瞋恚。斷順
上分五結永盡。名阿羅漢果（上五結者。一色愛。謂色界愛。二無色
愛。謂無色界愛。三無明。謂心不了。四掉。謂心躁動。五慢。謂心自高）。令所有集法。
皆成滅法。名獨覺菩提。永斷一切習氣相續。名
無上菩提。（為字函第三卷）。
婆沙論云。學人者。須陀洹。斯陀含。阿那含。無學
人者。阿羅漢。辟支佛。（仁字函第八卷）。
顯宗論云。何名有學。謂學意未滿故學。何名無
學。謂阿羅漢諸自利行。修學已成。惟應作他利
益事故。○復次盡智未生。前七聖者。皆名有學。
盡智已生便成無學阿羅漢。（縻字函第二卷）。
 ○初二三結雖難解  ○九十八使尚應除 
婆沙論云。順下分結。下有二種。謂界下。有情下。
由初二結過患重故不超欲界。由後三結過患
重故不越異生。乃立此五為下分結。初之二結。
猶如獄卒。後之三結。如防邏者。如有罪人禁在
牢獄。有二獄卒。恒守御之。不令輒出。復有三人
常為防邏。彼人設以親友財力傷害獄卒走出。
三防邏者。還執將來閉置牢獄。牢獄即喻欲界。
罪人即喻異生。二獄卒者。喻初二結。三防邏人。
喻後三結。若有異生以不淨觀。傷害貪欲。復以
慈觀。害於瞋恚。離欲乃至。無所有處。生初靜慮
乃至有頂。彼有身見。戒禁取疑。還執將來置欲
<pb n="133"/>
界。復次預流一來。所起諸結。順生下故。猶復現
起。似異生業。謂著雜綵塗飾香花。受畜金銀珍
玩寶物。亦與男女同處一床。行非梵行。名為似
異生業。復次五順上分結。謂色貪。無色貪。掉舉。
慢。無明。惟不還者。所起諸結順上分故。（離字函第九卷）。
法數云。十使。一貪。二瞋。三癡。四慢。五疑。六身見。
七邊見。八見取。九禁戒取。十邪見。如是十使。能
遍三界之中。分於四諦之下。變成九十八使。攝
入見諦思惟二門。○見諦惑八十八使（欲界苦諦下具
有十使。集諦下滅諦下各有七使。並除身見邊見戒取。道諦下有八使。除身見邊見。共三十二
使。○色界苦諦下有九使。除瞋。集諦滅下各有六使。除瞋及身見邊見戒取。道諦下有七使。除
瞋及身見邊見。共二十八使。○無色界四諦下皆如色界除。亦共二十八使。都計有八十八使
思惟惑十使（欲界四使。謂貪瞋癡慢。此使從斯陀含向入修道斷。乃至阿那含果
九品方盡。○色界三使。貪瞋癡。此三使並是阿羅漢向用修道智斷。○無色界三使。貪癡慢。此思
惟三界合有十使。并見諦合為九十八使。但此使亦是羅漢向斷。至果方盡。
 六欲且非定修地  八智可除煩惱根 
婆沙論云。欲界是不定界。非修地。非離欲地。色
無色界。是定地。修地。離欲地。不可以緣不定界
智。斷定界結。○又問。云何八智。謂法智。比智。他
心智。等智。苦智。集智。滅智。道智。復次法智猛利。
不多用功。能斷不善無記煩惱。譬如利刀能斷
於鐵。何況草木。彼亦如是。比智非利。多用功力。
乃能斷無記煩惱。何能斷不善煩惱。譬如鈍刀。
雖多用功。能斷草木。何能斷鐵耶。（隱字函第十卷）。
大婆沙。問云。何為智。答。五識相應慧有三種。一
善。二染。三無覆無記。善者謂惟生得善。染汙者
謂惟修所斷。貪瞋癡相應。無覆無記者。謂異熟
生。意識相應。善有二種。一有漏。二無漏。有漏有
三種。一加行得。二離染得。三生得。加行得者。謂
聞思修。聞所成慧。謂於文義。如理決擇。思所成
慧。謂不淨觀。持息念及念住等。修所成慧。謂煖
頂忍。世第一法。現觀邊世俗智（以世俗智為自性故）。無量
解脫勝處等。離染得者。謂淨慮無量無色解脫
勝處等。生得者。謂生彼地。法爾所得善。無漏有
二種。一學。二無學。學謂學八智。無學謂盡智（諸煩
惱盡故名盡智）無生智（我已知苦。不應更知。乃至我已修道。不應更修。是名無生智。
○（顛字函第五卷）。
 初果七生方羅漢  復劫八萬入菩提 
婆沙論云。須陀洹。初入聖流。故名為預流（惟受七有
七生天上人中得盡苦際）。須陀含。名為一來（雖斷欲界修惑六品。有餘三品
未斷。尚更一度來生欲界中）。阿那含。名為不還（雖斷欲界九品惑盡。從此
上生色界更不還來。受生欲界）。阿羅漢（有四義。一者應供。二者殺賊。三者遠惡。四者不
生。謂三界惑盡更不生也）。○（正文箴函六卷注文弁函三卷）。
毗曇心論。二乘聖人所斷煩惱。分別九種。下品
三種。下下。下中。下上。中品三種。中下。中中。中上。
上品三種。上下。上中。上上。（都字函第三卷）。
涅槃經云。須陀洹果。經八萬劫。得阿耨菩提心。
須陀含果。經六萬劫。阿那含果。經四萬劫。阿羅
漢果經二萬劫。辟支佛道。經十千劫。得阿耨菩
提心。（體字函第二卷）。
 良為眾生根器異  所以如來廣略談 
毗婆沙論中問。如阿毗曇說。斷八十八使名須
陀洹。以何等故說。若斷三結。名須陀洹。答曰。為
受化者。智有深淺。說對治法。譬如醫師觀病投
藥。亦不少投。其病不愈。若多投者。唐捐其功。佛
亦如是。為利根者。說斷三結。為鈍根者。說斷八
十八使。名須陀洹。如跋耆子。於佛法中出家。制
二百五十戒。生憂慮心。而白佛言。我今不堪守
護諸戒。佛言。汝能善學三戒耶。謂戒心慧。彼人
歡喜。答言。我能學此三戒。次第能學一切諸戒。
若如來說斷見道。所斷八十八使。名須陀洹。則
受化者。心生憂慮。何能拔此八十八煩惱之樹。
度八十八煩惱大河。竭八十八煩惱大海。摧八
<pb n="134"/>
十八煩惱之山。修此八十八對治之道。若說斷
三結。名須陀洹。此受化者。喜以為易。若斷三結
則斷見道一切諸使。所以者何。此三結。謂身見。
戒取。疑。身見是六十二見諸煩惱之根本。戒取。
是種種邪苦之行。疑（是猶豫不）了。（箴字函第六卷）。
 ○四靜慮并四無量  ○八解脫并八勝處 
大乘相論下云。四靜慮者。離生喜樂。名初靜慮。
定生喜樂。名第二靜慮。離喜妙樂。名第三靜慮。
捨念清淨。名第四靜慮。如是等四。皆寂止相。欲
界等貪心不流動。是名靜慮。（孰字函）。
禪法要解經云。佛法微妙。未得修定智慧。云何
籌量諸法實相。是以離欲惡不善法。除捨五蓋。
集諸善法。深入一心。有覺有觀。離生喜樂。入初
禪。問曰。得初禪相云何。答曰。先以正念呵止五
欲。得未到地。身心快樂。證初禪相。轉復增勝。身
輕心定。瞋處不瞋。喜處不喜。世間八法所不能
動。至於衣服飲食等。心不貪著。但以諸善功德
為貴。得初禪已進求二禪。若有漏道於二禪
地邊。猒患覺觀。如欲界五欲五蓋。令心散亂。初
禪覺觀。惱亂定心。亦復如是。若無漏道離初禪
欲。即用無漏初禪。呵責覺觀。（問曰。如初禪結使亦能亂心。何故但
說覺觀。荅曰。覺觀滅結使亦滅。復次本末曾得覺觀）。大喜。以大喜故。壞破
定心。以破定故。應當除捨。內得清淨。無覺無觀。
定生喜樂。入於二禪。問曰。云何是二禪相。答曰。
經中說言。滅諸覺觀。若善若無記。以無覺觀動
故內心清淨。如水澄清。無有風波。星月諸像。悉
皆照見。定生喜樂。妙勝初禪。初禪喜樂。從離欲
生。此中喜樂。從初禪定生。如是二禪定。有煩惱
覆心。所謂愛慢邪見疑等。壞破定心。當求斷滅
以進三禪。問曰。若爾者。佛何以說離喜行捨得
入三禪。答曰。得二禪大喜。一心過差。心變著喜。
生諸結使。以是喜故。為煩惱本。問曰。五欲不淨。
則應當捨。是喜淨妙。眾生所樂。云何言捨。答曰。
先已曾答。生著因緣。則是罪門。喜為麤樂。今欲
捨麤而求細樂。故言離喜。更入深定以求妙樂。
○云何第三禪樂。世間最樂。無有過者。此三禪
中有其三過。一者心轉細沒。二者心大發動。三
者心生迷悶。常應一心念此三過。若心沒時。以
精進智慧力。還令心起。若大發動。則應攝心。若
心迷悶。應念佛法微妙。還令心喜。常當守護。治
此三心。是名巧念慧行樂。入第三禪。麤者為喜
根。細者為樂根。譬如極熱。得清冷水。持洗手面。
是名為喜。入清涼池。舉身沐浴。是名受樂。既得
三禪之樂。一心守護。常恐退失。則為是惱。是故
樂復為患。當求離樂。譬如人求富貴之樂。求時
既苦。得之無猒。則復為苦。得已守護。亦復為苦。
行者患樂亦復如是。求初禪樂。以覺觀惱亂。故
捨。二禪大喜動。故捨。三禪知樂無常難守。故捨。
以是故。當捨此樂。求於四禪安隱之地。問曰。依
禪定樂。捨於欲樂。今依何等而捨禪樂。若捨禪
樂得何利益。答曰。依涅槃樂。能捨禪樂。而得三
利。所謂羅漢辟支佛。佛道。是故捨三禪定。行於
四禪。安隱快樂。以三乘道。隨意而入清淨涅槃。
○問曰。云何第四禪相。答曰。如佛說四禪相。若
斷樂斷苦。無憂無喜。不苦不樂。護念清淨。入第
四禪。以滅憂苦喜樂四事。故念清淨。問曰。上三
禪中。不說清淨。此何獨說。答曰。初禪覺觀未定。
二禪喜大發動。三禪樂心多亂。並皆念不清淨。
復次下地。雖有定心。出入息故。令心難攝。四禪
念清淨故無出入息。故。心則易攝。復次第四禪
名為真禪。餘三禪者。方便階梯。是四禪相。譬如
善御良馬。隨意所至。欲行四無量心四無色定
等。隨意皆得。欲得六通。求之亦易。（圖字函）。
<pb n="135"/>
顯宗論。九地。謂四淨慮。未至。中間。及三無色。（摩字
函第二卷）。
婆沙論。淨慮地未至。及淨慮中間。此二俱名未
至地。問曰。此地何故名未至耶。答。未入根本。能
現在前。斷諸煩惱。故名未至。（節字函第十卷）。
智度論云。入初禪。是名有覺有觀。初禪二禪中
間。是名無覺有觀。從二禪乃至非有想。非無想
定。是名無覺無觀。（立字函第八卷）。
問曰。覺觀有何差別。答曰。麤心相名覺。細心相
名觀。初緣心中發相。名覺。後分別籌量好醜。名
觀。（建字函第三卷）。
婆沙論云。惟欲界及初淨慮。未至定中。有尋有
伺。淨慮中間。無尋唯伺。第二淨慮。乃至有頂。無
尋無伺。（退字函第十卷）。
法蘊足論云。尋。謂尋求離欲惡不善法。伺。謂伺
察離欲惡不善法。問。尋與伺。有何差別。答曰。心
麤是尋。心細是伺。此復如何。如打鍾時。麤聲喻
尋。細聲喻伺。（弟字函第七卷）。○（尋伺與覺觀。禪定與淨慮。皆名異而義同）。
般若經云。四無量者。依諸淨慮。復能引發慈悲
喜捨。四種無量。（崗字函第六卷）。
大集法門經上云。佛說。若有苾芻發起慈心。遍
於十方一切世界。一切種類。廣大行慈而無邊
際。名慈無量。悲喜捨三。亦復如是。（旦字函）。
智度論云。大慈與一切眾生樂。大悲拔一切眾
生苦。問曰。如何是小慈小悲。答曰。四無量心中
慈悲。名為小。十八不共法。次第說大慈悲。名為
大。復次諸佛心中慈悲為大。餘人心中為小。問
曰。菩薩何言大慈大悲。答曰。菩薩大慈。於佛為
小。於二乘為大。此是假名為大。復次小慈。但心
念與眾生樂。實無樂事。心憫其苦。（建字函第七卷）。
般若經云。八解脫者。謂有色觀諸色。是第一解
脫。內無色想觀外諸色。是第二解脫。淨勝解身
作證。是第三解脫。超一切色想。滅有對想。不思
惟種種想。入無邊空處定。具足住。是第四解脫。
超一切空無邊處。入無邊識處定。具足住。是第
五解脫。超一切識無邊處。入無少所有處定。具
足住。是第六解脫。超一切無所有處。入非想。非
非想處定。具足住。是第七解脫。超一切非想非
非想處。入滅想受定。具足住。是第八解脫。（出字函第九卷）。
婆沙論云。解脫是何義。答曰。背棄義。問曰。若背
棄是解脫義者。何處解脫。背何處心。答曰。初解
脫。第二解脫。背棄色愛心。第三解脫。背棄不淨
心。空處解脫。背棄下地法。乃至非想。非非想處
解脫。非背棄下地法。滅受想解脫。背棄一切有
緣心。（慈字函第六卷）。
法集經云。八勝處者。有色見色。知彼色中得自
在見。是名初勝處。內身有色相。見外色好醜。知
彼色中得自在見。是名第二勝處。內身有色相。
見外色無量若好若醜。知彼色中得自在見。是
名第三勝處。內身有色相。見外色少若好若醜。
知彼色中得自在見。是名第四勝處。內身有色
相。見外色青。譬如優摩歌華青色青光。知彼色
中得自在見。是名第五勝處。內身有色相。見外
色黃。譬如伽尼歌羅華。黃色黃光。知彼色中得
自在見。是名第六勝處。內身有色相。見外色赤。
譬如勝頭視婆華赤色赤光。知彼色中得自在
見。是名第七勝處。內身有色相。見外色白。譬如
優沙私多羅華。白色白光。知彼色中得自在見。
是名第八勝處。（欲字函第二卷）。
 ○第九次第非想定  ○滅盡及從無想修 
般若云。九次第定。謂四靜慮。四無色定。滅想受
定。（出字函第九卷）。
宗鏡。問。住滅定者。於八識中。滅何等識。答。滅六
<pb n="136"/>
識。以第八識持身。契經說。住滅定者。身語心行。
無不皆滅。而壽不滅。亦不離煖。根無變壞。識不
離身。若全無識。應如瓦礫。豈得說為住滅定者。
（駕字函第十卷）。
大毗婆沙論云。無記心者。其性羸劣。腐敗萎歇。
要住強勢堅勝之心。方能修故。在無想定滅盡
定者。謂彼無心。要有心者。方能修故。生無想者。
有說。生彼於一切時。善心不起。有說。雖起而非
修所依。以不能修未來法故。（動字函第九卷）。
 ○為甚一禪分四種  ○由生異見許多般 
宗鏡云。禪有四種。一作異計。忻上猒下而修者。
是外道禪。二信正因果。亦以忻猒而修者。是凡
夫禪。三了生空理證偏真道而修者。是小乘禪。
四達人法二空而修者。是大乘禪。（富字函第九卷）。
 ○坐禪念起魔乘隙  ○斫柱看來體自傷 
宗鏡云。心靈萬變。或坐禪。或在定。魔境千差。茫
然不識。昔有禪師。在山間坐。見一孝子。擎一死
尸來。向師前哭云。何故殺我阿母。師知是魔境。
便於柱上取斧一斫。孝子走去。後覺股上濕。乃
看見血。不期自斫。○又有禪師。坐時。見一豬來。
即把豬鼻一拽。叫把火來。乃是把自鼻孔。斯乃正
坐禪時。心中起見。遂感外魔來入。但修正定。何
有魔事。（富字函第九卷）。
 ○羅漢無生猶有退  ○醯迦七返自殘傷 
婆沙論云。阿羅漢有六種。一退法。二憶法。三護
法。四等住。五能進。六不動。然退法者退。憶法者。
心生猒憶。持刀而欲自害。護法者。於己解脫。心
生愛樂。善能守護。等住者不退不進。能進者進
至不動。不動者住本根不動故。（規字函第七卷）。
云何阿羅漢有九種。答曰。退法阿羅漢成就二
種根。下下。下中。憶法。成就下上根。護法。成就中
下根。等住。成就中中根。能進成就中上根。不動
成就上下根。辟支成就上中根。佛成就上上根。
復次佛說。瞿醯迦阿羅漢六返退耶猒患退故。
以刀自害而死。（第八卷）。
 ○凡夫致罪刑猶重  ○聖種同愆責且輕 
婆沙云。如二人犯王法。一是凡庶。便致重刑。一
是王子。但遭訶責。如是異生。及預流者。俱作惡
業。而諸異生。非聖種故。所造惡業招惡趣苦。一
切預流。是聖種故。惡業但招人天輕苦。（鳥字函第五卷）。
 ○止觀明於生滅相  ○三摩元是等持心 
起信論。止觀二門。止者。謂止一切境界相。隨順
奢摩他觀（心一境性觀者。謂分別因緣生滅相。隨順
毗婆舍那觀。（如實觀察諸法自性）。○（盡字函第九卷）。
宗鏡。問。如何行於止觀。得契真修。但了能觀之
心。所觀之境。各各性離。即妄心自息。此名為止。
常作此觀。不失其照。故名為觀。斯則即止即觀。
即觀即止。無能所觀。是名止觀。如先德云。法性
寂然。名止。寂而常照。名觀。非能所觀。有其二事。
（侈字函第十卷）。
般若音釋云。三摩地門。亦云三昧。此云等持。謂
等正持心也。亦云正定。（收字函）。
 ○入聖已離五恐怖  ○修心能伏四魔怨 
婆沙云。四果聖人。已離五恐怖。一不活怖（尚不愛身。
何況資財）。二惡名怖（不於他所希求供養唯專給施一切眾生）。三大眾怖
（一切世間無等者。何況有）。四死怖（遠離我見無有我想）。五惡道怖（自知死已。
決定不離諸佛菩薩。○（正文仁字函第八卷。注出華嚴三十四卷）。
淨印法門經云。以無所為心即能降諸魔。當知
有四。一者蘊魔。二者煩惱魔。三者死魔。四者天
魔。（若或）伺察無生無起之法。能降死魔。俱時依止。
一切意法趣向滅道。能降天魔。復次知苦能降
蘊魔。斷集能降煩惱之魔。證滅降死魔。修道能
降天魔。（密字函第五卷）。
<pb n="137"/>
 ○儻知入流無所入  ○便薦一來無所來 
金剛經。佛告須菩提。於意云何。須陀洹能作是
念。我得須陀洹果不。須菩提言。不也世尊。何以
故。須陀洹名為入流。而無所入。不入色聲香味
觸法。是名須陀洹。須菩提。於意云何。斯陀含能
作是念。我得斯陀含果不。須菩提言。不也世尊。
何以故。斯陀含名一往來。而實無往來。是名斯
陀含。須菩提。於意云何。阿那含能作是念。我得
阿那含果不。須菩提（言。不）也世尊。何以故。阿那含
名為不來。而實無不來。是故名阿那含。須菩提。
於意云何。阿羅漢能作是念。我得阿羅漢道不。
須菩提言。不也世尊。何以故。實無有法。名阿羅
漢。世尊。若阿羅漢作是念。我得阿羅漢道。即為
著我人眾生壽者。
<other>緣覺品</other>
 ○直能自悟甚深法  ○不從他教獨覺乘 
華嚴經云。上品十善。修治清淨。不從他教。自覺
悟故。大悲方便。不具足故。解了甚深因緣法故。
成獨覺乘。（愛字函第五卷）。
婆沙論。問曰。辟支佛復云何。答曰。辟支佛獨出
世者。當知如佛。如渴伽獸獨生一角。彼亦如是。
（分字函第五卷）。○（辟支佛即獨覺之異名）。○（無明生故諸緣生。無明滅故諸緣滅）。
般若經云。十二緣起。無明緣行。行緣識。識緣名
色。名色緣六入。六入緣觸。觸緣受。受緣愛。愛緣
取。取緣有。有緣生。生緣老死。復以無所得。為方
便思惟。無明滅。故行滅。行滅故識滅。識滅故名
色滅。名色滅。故六入滅。六入滅故觸滅。觸滅故
受滅。受滅故愛滅。愛滅故取滅。取滅故有滅。有
滅故生滅。生滅故死滅。（為字函第四卷）。
婆沙論云。時分緣起。謂十二位。立十二支。一一
支中。各具五蘊。於可愛境。由無知故。起貪著時。
此中無知。即是無明。有貪著者。是行了別境者
是識。識俱諸蘊是名色。名色所依諸根是六處。
六處和合是觸。能領觸者是受。欣所受者愛。愛
增廣是取。引後有業是有。諸蘊起是生。諸蘊熟
變是老。諸蘊滅壞是死。內熱是愁。哀泣是悲。五
識相應不平等受是苦。意識相應不平等受是
憂。心憔是惱。（火字函第三卷）。
 觀彼草木榮還枯  悟自形骸亦復爾 
婆沙論。問曰。有生滅觀。彼以何為方便耶。答曰。
彼行者見春時草木。青色如紺琉璃。見河駃流
浮沫著岸。作是思惟。此諸外法。今已復生。若入
聚落。見諸男女。歌舞戲笑。問之。何爾。答曰。此中
生男生女。復思內法。今已復生。後於秋時。又見
草木。風霜凋零。河水枯涸。彼復思惟。如此外法。
今已復滅。若入聚落。見諸男女。死亡啼哭。內法
亦滅。行者見如此相。自觀己身。壯老無常。誰能
免者。（分字函第五卷）。
<other>菩薩品</other>
 自他兼利悲心重  福慧齊修菩薩乘 
華嚴經云。上品十善修治清淨心廣無量故。具
足悲愍故。方便所攝故。發生大願故。不捨眾生
故。希求諸佛大智故。淨治菩薩諸地故。淨修一
切諸度故。成菩薩廣大行。（愛字函第五卷）。
 菩提一體成三種  菩薩初心勝二乘 
破諸魔經上云。佛告迦葉婆羅門。菩提有三種。
謂聲聞菩提。緣覺菩提。無上菩提。若人雖發菩
提心。但樂自利以求解脫。故名聲聞菩提。又復
有人。雖發菩提心。於大乘法。不樂修習。但起心
念。觀諸緣法。隨所觀察而行。故名緣覺菩提。又
復有人。發生阿耨多羅三藐三菩提心已。復勸
他人發如是心於輪回身。不生厭倦。樂欲利樂
一切眾生。皆令解脫。以己善利普施一切。故名
<pb n="138"/>
為無上菩提。（微字函）。
智度論。問曰。羅漢辟支。是離欲人。或有凡夫尚
未離欲。但發心者。云何得勝。答曰。發心菩薩有
其二種。一者行諸波羅蜜。二者但密發心。行菩
薩道。雖事未成。能勝二乘。何以故。譬如太子雖
未即位。勝諸大臣有位富貴者。如一六通羅漢。
將一沙彌。令負衣缽。沙彌念言。當以佛乘於入
涅槃。師知其念。即取衣缽自擔。遜彼前行。沙彌
後復思惟。佛道甚難。久住生死。受無量苦。且以
小乘早入涅槃。師復以缽囊還沙彌。擔令在後
行。沙彌白師。師年老耄。如小兒戲。師即答曰。汝
初發心作佛。是心貴重。位是我師。是故推汝前
行。汝心還悔。欲取小乘。去我懸遠。故令在後。沙
彌驚悟。住大乘法。（表字函第八卷）。
 ○大小乘分五種異  ○廣狹道中有速遲 
大乘莊嚴論釋云。聲聞乘。與大乘。有五種相違。
一發心異。二教授異。三方便異。四住持異。五時
節異。聲聞乘。若發心。若教授。若勤方便。皆為自
得涅槃故。住持亦少。福智聚小。時節亦少。乃至
三生。得解脫故。大乘不爾。發心教授方便。皆為
利他故。住持亦多。福智聚大。時節亦多。經三祗
劫故。如是相違。不應以小乘行得大乘果。（事字函第一卷）。
婆沙云。依狹小道。而得解脫。名時解脫。若極速。
第一生種善根。第二生令成熟。第三生得解脫。
依廣大道而得解脫。名不時解脫。若極遲聲聞
乘經六十劫而得解脫。如舍利子。獨覺乘經百
劫而得解脫。佛乘經三祗劫而得解脫。（沛字函第一卷。
 ○菩薩辨成如日耀  ○聲聞所作類螢光 
般若經云。滿慈子白佛。觀何義故。讚諸菩薩。所
有功德。不讚聲聞。佛告滿慈子。日輪與贍部洲
人。作光明事。螢能作不。滿慈子曰。不也。佛言。如
汝所說。菩薩成辦。如日輪光。普照贍部諸有情
類。聲聞所作。如螢之光。唯照自身。於是菩薩調
伏自身煩惱。亦度有情。令離煩惱。證入菩提。聲
聞乘人。唯調自身。不能調伏諸有情故。（柰字函第二卷）。
 ○佛乘究竟唯秪一  ○如來方便說為三 
法華經偈云。 十方佛土中。唯有一乘法。無二
亦無三。除佛方便說。但以假名字。引導於眾生。
說佛智慧故。諸佛出於世。唯此一事實。餘二即
非真。 （竹字函第一卷）。
 ○莊嚴佛土有多方  ○譬入大城非一路 
圓覺經云。譬如大城外有四門。隨方來者。非止
一路。菩薩莊嚴佛國。及成菩提。非一方便。
 ○同流同事與相親  ○入水入泥而啟悟 
又云。菩薩變化示現世間。非愛為本。但以慈悲
令彼捨愛。假諸貪欲而入生死。復次菩薩。唯以
大悲方便入諸世間開發未悟。乃至示現種種
形相。逆順境界。與其同事。化令成佛。
 四念住處四正斷  四如意足五種根 
諸法無行經。云。何觀四念處。觀身不淨。是身念
處。觀樂皆苦。是受念處。觀心生滅。是心念處。觀
壞和合相。但得法相。是法念處。（常字函）。
般若經云。四正勤（亦云正斷）以無所得而為方便。於
諸未生惡不善法為不生故。於已生惡不善法。
為永斷故。未生善法。為令生故。已生善法。令安
住故。（生字函第四卷）。
般若經云。四如意足者。謂欲三摩地。勤三摩地。
心三摩地。觀三摩地。一一地中斷行成就。修習
神足（欲三摩地者。即欲定也。斷行成就者。即斷身見等行。及斷色受等行。得成就故）。依
止厭（對治不取惡法）。依止離（性無著故）。依止滅（滅諸惡法）。回向於
捨（至無依處）。○（正文崗字函第六卷。注文合論五十九卷）。
無盡意經云。四如意分。慈悲喜捨。而為根本。心
調柔故得入初禪。乃至四禪。身得輕軟。成就如
<pb n="139"/>
是身輕心柔。入如意分。入如意已。即生神通。心
得自在。隨意所往。如風行空。無所罣礙。（周字函第一卷）。
般若經云。五根者。謂信根。精進根。念根。定根。慧
根。（崗字函第六卷）。
無盡意經。云。何信根。行世正見。信於業報。消除
疑網故。云何進根。攝修是法故。云何念根。所修
不忘故。云何定根。修心不亂故。云何慧根。以慧
照了故。（周字函第一卷）。
 ○五力七覺八道支  ○總三十七菩提分 （從四
念處至此）。
般若經云。五力者。信力。精進力。念力。定力。慧力。
（崗字函第六卷）。
無盡意經。云何信力。如是信向。魔不能壞故。進
力。精進堅固。天人不能壞故。念力。住諸善法。煩
惱不能壞故。定力。遠離憒鬧。雖有所說。不礙諸
禪。不捨於定。亦不隨定。而能自在。慧力。知世間
法。出世間法。無有一法。能壞是智。世間外道。苦
行難行。是菩薩為教化故。亦悉現受。同其所行。
是出世法能過世者。（周字函第一卷）。
婆沙論云。問曰。何緣此五名根名力。答。能生善
法。故名根。能破惡法。故名力。有說。不可傾動名
根。能摧服他。名力。（靜字函第一卷）。
般若經云。七覺支者。謂念覺支。擇法覺支。精進
覺支。喜覺支。輕安覺支。定覺支。捨覺支。依離依
無染。依滅回向捨。（崗字函第六卷）。
無盡意經云。念覺分。觀一切法。自性皆空。擇法
覺分。能分別了義不了義。進覺分。勤修不退。喜
覺分。所修法喜故。除覺分。除諸煩惱故。定覺分。
如所入定。覺了諸法。捨覺分。不為世法所牽。無
著無礙故。（周字函第一卷）。
般若經云。八聖道支者。謂正見。正思惟。正語。正
業。正命。正精進。正念。正定。（崗字函第六卷）。
無盡意經云。正見。不起斷常見。正思惟。若思起
於貪等。是名不正思惟。若思戒定智慧解脫解
脫知見。是正思惟。正語。凡所演說。不令煩惱故。
正業。修順理業故。正命。威儀不動。無諸奸諂故。
正進。入正諦聖道故。正念。進向涅槃。繫心不忘
故。正定。決定不亂故。（周字函第一卷）。
婆沙論。問。何故此七。名覺支耶。答。覺為究竟覺。
即盡無生智。或如實覺。即無漏慧。七為彼分。故
名為支。擇法亦覺亦支。餘六是支非覺。○何故
此八。名為道支。答。所履通達。故名為道。八是彼
分。故名為支。正見亦道亦支。餘七是支非道。（靜字
函第一卷）。
 ○次第五位以圓修  ○由歷三祗之數劫 
楞嚴云。善男子。欲愛乾枯。根境不偶。純是智慧。
乾有其慧。名乾慧地。欲習初乾。未與如來法流
水接。即以此心。流入圓妙。妄想滅盡。中道純真。
名信心住。○（十信）一信心。真信明了。二念心。夙念
無忘。三精進心。精明進趣。四慧心。智慧現前。五
定心。寂妙常凝。六不退心。明性深入。七護法心。
保持不失。八回向心。回光向佛。九戒心。安住無
為。十願心。所往隨願。○（十住）一發心住。心精發輝。
二治地住。履心如地。三修行住。遊履無礙。四生
貴住。入如來種。五方便具足住。覺胤不缺。六正
心住。心相如佛。七不退住。身心增長。八童真住。
靈相具足。九法王子住。出為佛子。十灌頂住。灌
頂受職。○（十行）一歡喜行。具佛妙德。二饒益行。利
益眾生。三無瞋恨行。利物無拒。四無盡行。通達
十方。五離癡亂行。得無差誤。六善現行。異中現
同。七無著行。塵剎不礙。八尊重行。皆第一義。九
善法行。圓佛軌則。十真實行。一真無偽。○（十回向）
一救護一切眾生。離眾生相回向。度無所度。二
<pb n="140"/>
不壞回向。壞其可壞。三等一切佛回向。
覺齊佛覺。四至一切處回向。發明如地。五無盡
功德藏回向。身土涉入。六平等善根回向。同於
佛因。七等觀一切眾生回向。性同眾生。八真如
相回向。不即不離。九無縛解脫回向。十方無礙。
十等法界無量回向。性得圓成。如是四十一心。
次加四種妙行。謂煖地。頂地。忍地。世第一地。○
（十地）一歡喜地。達佛境界。二離垢地。同異性滅。三
發光地。淨極明生。四燄慧地。明極覺滿。五難勝
地。同異不至。六現前地。性淨明露。七遠行地。盡
真如際。八不動地。一真如心。九善慧地。發真如
用。十法雲地。慈陰妙雲。覆涅槃海。如來逆流。如
是菩薩。順行而至。覺際交入。名為等覺。從乾慧
心。至等覺已。是覺始獲金剛心中初乾慧地。如
是重重單複十二。方盡妙覺。成無上道。（染字函第八卷。
（長慶注。復訓重也。五位中各具十。又等妙二覺為二。或單舉一位亦名十二。或舉大數乃
名重重。此表無盡也）。
唯識論。五位者。一資糧位。謂修大乘順解脫分。
二加行位。謂修大乘順決擇分。三通達位。謂諸
菩薩所住見道。四修習位。謂諸菩薩所住修道。
五究竟位。謂住無上菩提。（則字函第九卷）。
大乘釋論。三阿僧秪者。於中信行人。初僧祗滿。
已淨心地通達真如。六地已還。證有相行。七地
無相。有功用行得。第二僧祗滿。若入八地。得無
功用行。然未成就彼無功用行。九地十地。滿無
功用行。是第三僧祗劫。（敬字函第六卷）。
 ○餘乘至佛定三祗  ○圓教初心成正覺 
長者論。如三乘中。十住菩薩學生空觀。對治闡
提不信障。十行菩薩。作法空觀。修自利利他行。
對治聲聞自利障。十回向菩薩。作法空觀。成起
悲願力。垂形六道教化眾生。對治獨覺自度障。
此三十心菩薩。謂之三賢。名資糧加行位。對治
地前三種障。但除正使。未除習氣。十地菩薩。斷
其餘習。初地菩薩。見自身真如佛性。名見道位。
從二地至七地。是修道位。猶有功用而修其行。
從八地至十地。名究竟位。（三十二卷）。十一地等覺住
中普賢行方終。十二地。是妙覺佛果。（四十卷）。如是
權教。先行菩薩行學假真如等觀。地前伏忍。十
地以來。猶有十真如障故為觀。當位真如成障。
所行之行。並是有為。所發菩提心。並未離生滅。
所有能斷分別無明。由觀折伏。十地之位。方能
見性。經三祗劫。方始成佛。（第二卷）。
舉勝鬘經云。菩薩成佛定滿三祗也。（三十五卷）。如圓
教。十住初首便即見性成正等覺。行諸行相。教
化眾生。即為覺行圓滿之佛。一位即一切位。一
切位即一位。故十信滿心。即攝六位。成正等覺。
依普賢法界。帝網重重。主伴具足。故名圓教。（第三
卷）。舉法華經。龍女剎那成佛。
又華嚴經云。善財一生取果。初從文殊發菩提
心。次第見德雲五十三知識。一一皆云。我已先
發阿耨菩提心。云何教我學菩薩道。行菩薩行。
（第二卷）。
 雖則初心成正覺  宛然似佛始相應 
又論。阿羅漢。辟支佛。及淨土菩薩。空觀菩薩。但
忻出世行六波羅蜜。總是折伏現行無明。使令
不起不得。名為永斷煩惱。得成佛道。一乘佛果。
初發心時。便達根本無明。是根本智。成差別智。
大用法門。初心之上。圓滿諸佛共所乘門。若智
悲願行。毫釐不似佛。信心亦不成。何況住佛所
住。為佛真子。若智不異。願行平等。大悲不異。境
界不異。過去未來劫。與一念不異。定慧照之可
見。是名依佛菩薩正善知識。依根本智發心。（三十
四卷）。
<pb n="141"/>
<other>○等覺品</other>
 十定超於十地上  等覺鄰於妙覺中 
華嚴經云。佛告普賢。為普眼等說十三昧（三者正也。
昧者定也）。令得善入滿普賢行。○一普光明三昧。此
菩薩以三千大千世界。為一蓮花。坐此花上。身
中復現三千大千世界。其中有百億四天下。一
一四天下。現百億身。一一身。入百億。百億三千
大千世界。現尒許菩薩。修行。乃至根性圓滿。然
所現身。非一非多。入定出定。無所錯亂（長者論。此明身
土重重相入。遍周廣大無盡限故。○二妙光明三昧。此菩薩。能入
三千大千世界。微塵數三千大千世界。於一一
世界中。復現三千大千世界微塵數身。乃至調
伏三千大千世界微塵數眾生。種種穢淨不同。
菩薩悉知悉入。是諸世界。亦悉來入菩薩之身。無
有雜亂。亦不壞滅（此明自他境界身心無礙）。○三次第遍往
諸佛國土神通三昧。此菩薩過於東方無數世
界。復過尒所世界。微塵數世界。於彼世界中。入
此三昧。或剎那入。或一日入。乃至不可說劫入。
從三昧起。於一切法。不忘不失。至於究竟（此明以如
幻智應物動寂。依根本智恒無來往。復此延促十餘三昧至文自明。更不釋）。四清淨。
深心行三昧。此菩薩過阿僧祗世界。諸如來所。
一一以種種上妙香華。諸莊嚴具而作供養。勤
求妙法。然於諸佛出世涅槃。終不分別。○五知
過去莊嚴藏三昧。此菩薩。知過去諸佛出現劫
剎次第。乃至調伏眾生壽命次第。○六智光明
藏三昧。此菩薩。能知未來一切劫中所有諸佛
已未說法皆悉能知。○七了知一切世界佛莊
嚴三昧。此菩薩能遍十方世界。見一切佛。以至
教化莊嚴。悉皆盡見。○八一切眾生。差別身三
昧。此菩薩。人身入夜叉身起。夜叉身入龍身起。
乃至自身入佛身起。剎那入三世起。○九法界
自在三昧。此菩薩。於自身一一毛孔中入此三
昧。自然能知諸世間。及諸世間法。而作佛事。得
法界自在故。○十無礙輪三昧。此菩薩。住無礙
身語意業。住無礙佛國土。得無礙成就眾生智。
轉無礙清淨法輪。作佛所作。紹諸佛種。（愛字函四十卷
至育字函四十三卷）。
 何覓普賢身不見  良由普眼位差殊 
華嚴經云。普眼菩薩白佛。普賢菩薩。今何所在。
佛言。普賢今現在此。是時普眼求覓不見。佛言。
普賢今此眾會親近我住。初無移動。如是普賢。
若有得見。若得聞名。思惟憶念。皆獲利益。爾時
普眼與菩薩眾。殷勤三請。於是普賢即為應身。
令菩薩眾皆見普賢。近如來座。眾皆歡喜。莫不
頂禮。（愛字函第十卷）。長者論。何故普眼不見普賢者。
為明普眼。十地菩薩。皆是出世智慈。普賢是十
一地行門。常在世間。出世心亡。寂用自在。以出
世三昧。不相應故。以是不見。佛云現此眾會親
近我住。初無移動者。為明。總別同異。普光明智。
與十方佛。大用體同。名為眾會故。以差別智。不
移根本智體。名為親近我住。初無移動故。普眼
殷勤三請。普賢如應現身者。為明智體無所住
故。若有想念。即現應身。猶如谷響。但有應物之
音。若求處所。了不可得（合論六十七卷）。
 猶迷相數二般愚  未盡無明一分障 
長者論。一佛相隨好無盡。二僧祗數量廣大。佛
乃自說。菩薩智所不及。謂之二愚。（七十六卷）。
宗鏡云。等覺未盡一分無明。猶如微煙。或云。如
隔羅縠。（二十三卷）。
 ○前雖微障尚為礙  ○此有金剛可破除 
莊嚴論偈云。 修位二僧祗。最後得受職。入彼金
剛定。破諸分別盡。 釋曰。修位二僧祗。最後得受
職者。二僧祗謂第二。第三僧祗最後謂究竟。於
<pb n="142"/>
此修位方得受職。問。受職已。更何所作。答。入彼
金剛定。破諸分別盡。問。因何義故名金剛（定。答）。分
別隨眠。此能破故。以金剛喻。（事字函第七卷）。
 ○普賢何故不名佛  ○老婆安得便休心 
華嚴云。普眼白普賢言。此摩訶薩。得如是法。同
諸如來。何故不名佛。不名十力。不名一切智。乃
至何故修普賢行。猶未休息。普賢答言。此摩訶
薩。已能修習去來今世一切菩薩種種行願。入
智境界。則名為佛。於如來所修菩薩行無有休
息。說名菩薩。如來諸力。皆悉已入。則名十力。雖
成十力。行普賢行。而無休息。說名菩薩。知一切
法而能演說。名一切智。雖能演說一切諸法。於
一一法善巧思惟。未嘗止息。說名菩薩。乃至此
等分別。皆悉永息。是則說名休息願者。廣大修
習。圓滿未退。則名未息普賢願者。（育字函第三卷）。
智度論云。何故名摩訶薩。於必定眾中為上首。
故名摩訶薩。何等為必定眾者。性地人八人。須
陀洹。斯陀含。阿那含。阿羅漢。辟支佛。初發心菩
薩。乃至阿鞞跋致地菩薩。是為必定眾。又摩訶
薩。秦言大。（立字函第五卷）。
又薩埵。秦言眾生。是眾生為無上道。故發心修
行。名為大心。以求菩提未得。故名為菩提薩埵。
（形字函第三卷）。○（此方好略即名菩薩）。
 ○稽首文殊七佛師  ○為我眾生不取道 
普超三昧經云。佛言。我今得佛。皆文殊之恩。本
是我師。過去無央數佛。皆其弟子。當來者。亦是
恩力所致。文殊乃佛道中父母也。尒時眾念。文
殊既在佛前。何不成佛耶。佛言。文殊深入善權
廣化眾生。故未。取道。（惟字函第四卷）。
寶積云。文殊願我成佛之時。以恒沙諸佛世界
為一佛剎。名為普見。諸菩薩言。文殊所得佛剎。
與彌陀佛剎等不。世尊告言。譬如有人析一毛
為百分。以一分於大海中取一滴水。喻彌陀佛
剎莊嚴。彼大海水喻普見佛剎莊嚴。復過於是。
（官字函第十卷）。
菩薩受記經云。德藏菩薩。白佛言。觀世音得大
勢二大士。於何國土成等正覺。佛答。阿彌陀佛。
正法滅後。觀世音成等正覺。號普光功德山王
如來。彼佛國土。號曰眾寶善集莊嚴。般涅槃後。
得大勢。即於其國。成等正覺。號善住功德寶王
如來。（改字函第十卷）。

大藏一覽卷第七（終）

<sarticle><article>大藏一覽第八卷</article></sarticle>
寧德優婆塞陳　實謹編
明秀水居士姚舜漁校緝
<other>第七門</other> ○功成果登正覺  相好妙用神通 （凡四品）。
<other>○法身品</other>
 ○三身四智了然明  ○五眼六通無不具 
三身金光明最勝王經云。一切如來。有三種身。
化身。應身。法身。如是三身具足。攝受阿耨菩提。
云何化身。如來昔在修行地中。為諸眾生。修種
種法。得自在力。隨眾生意。隨眾生界。現種種身。是
名化身。云何應身。謂諸如來。為諸菩薩說於真
諦。令其解了生死涅槃。是一味故。為除身見。眾
生怖畏歡喜故。為無邊佛法。而作本故。如實相
應如如。如如智。本願力故。具三十二相。八十種
好。項背圓光。是名應身。云何法身。為除煩惱等
障。為具諸善法故。唯有如如。如如智。是名法身。
前二種身。是假名有。後第三身。是真實有。為前
二身而作根本。何以故。離法如如。離無分別智。
一切諸佛。無有別法。復次諸佛利益自他。自利
<pb n="143"/>
益者是法如如。利益他者。是如如智。復次法身
三昧。智慧過一切相。不著於相。不可分別。非斷
非常。是名中道。雖有分別。體無分別。雖有三數。
而無三體。不增不減。猶如夢幻。亦無所執。亦無
能執。法體如如。譬如有人願欲得金。既得礦已。
銷鍊成金。隨意回轉。作諸鐶釧。雖有諸用。金性
不改。（場字函第二卷）。
又瓔珞經云。五分法身。以識性別。戒香攝身。定
香攝意。慧香攝亂。解慧攝倒見。度知攝無明。是
五分香瓔珞其身。（忘字函第二卷）。
四智唯識論云。一大圓鏡智。如大圓鏡。現眾色
像。二平等性智。觀一切法。悉皆平等。三妙觀察
智。善觀諸法無礙而轉。四成所作智。成本願力
所應作事。說轉八識而成四智。（則字函第十卷）。
秘藏詮註云。佛轉八識而成四智者。用八為大
圓照智。七為平等性智。六為妙觀察智。前五為
成所作智。識唯分別。智能決斷。（佐字函第九卷）。
大乘莊嚴論序云。轉八識以成四智。束四智以
具三身。（事字函第三卷）。
五眼度世品經云。佛言。隨時開化。入於五道。而
淨五眼。一肉眼。處於世間。現四大身。因此開化
度脫眾生。二天眼。諸天在上。及在世間。未識至
道。示以三乘。三慧眼。其不能解智度無極。皆開
化之。使入大慧。四法眼。其在褊局不能恢泰。悉
開化之。解法身一。無去來今。平等三世。五佛眼。
其迷惑者。不識正真。陰蓋所覆。譬如睡眠。示以
四等四恩之行。布施。持戒。忍辱。精進。一心智慧。
善權方便。進退隨宜。不失一切。令發正真道意。
（遐字函第六卷）。
金剛經偈。 天眼通非礙。肉眼礙非通。法眼唯觀
俗。慧眼直緣空。佛眼如千日。照異體還同。圓明
法界內。無處不鑒容。 
楞嚴經云。阿那律。見閻浮提。如觀掌中菴摩羅
果。諸菩薩等。見百千界。十方如來。窮盡微塵。清
淨國土。無所不矚。眾生洞視。不過分寸。（染字函第二卷）。
智度云。菩薩初發心時。以肉眼見苦眾生。心生
慈愍。學諸禪定。修得五通。以天眼遍見六道。受
種種身。益加哀憐。故求慧眼以救濟之。得見眾
生心相。種種不同。云何令彼得是實法。故求法
眼引導。令入法中。後求佛眼。得一切智。成就佛
法。（名字函第十卷）。
六通般若經云。一神境通。能起種種神變。震動
十方。變一為多。變多為一。或隱或顯。迅速無礙。
山崖墻壁。直過如空。凌虛往來。猶如飛鳥。地中
出沒。如出沒水。身出煙燄。如燎高原。體注眾流。
如銷雪嶺。日月神德。威勢難當。以手抆摩。光明
隱蔽。轉身自在。二天耳通。過人天耳。能如實聞
十方各如殑伽沙界。情非情類。種種音聲。大小
悉聞。無障無礙。三他心通。能如實知十方沙界。
他有情類。心心所法。謂遍知他貪瞋癡等心。離
貪瞋癡等心。乃至聚心散心。小心大心。寂靜不
寂靜心。解脫不解脫心。皆如實知。四宿住隨念
通。能如實念十方沙界。一切有情。一心十心。乃
至多百千心。若一日。若二日。至多百千年劫。如
是時處。如是名姓。死此生彼。若廣若略。若自若
它。諸宿住事。皆能隨念。五天眼通。能如實見十
方沙界。情非情類。種種色像。死時生時。妙色麤
色。善趣惡趣。若勝若劣。復知隨業受生差別。或
成就身語意惡行。誹毀賢聖。邪見因緣。身壞命
終。當墮惡趣。或成就身語意妙行。讚美賢聖。正
見因緣。身壞命終。當生善趣。六漏盡通。能如實
知十方有情。若自若他。漏盡不盡。此通依止金
剛喻定。斷諸障習。方得圓滿。得不退轉菩薩地
<pb n="144"/>
時。於一切漏。不現前故。亦名為盡。菩薩得漏盡
通。不墮聲聞獨覺之地。唯趣無上菩提。（金字函第四卷）。
 ○十八不共三智明  ○十力四辯四無畏 
十八不共法。○般若經云。一無有誤失。二無卒
暴音。三無忘失念。四無不定心。五無種種想。六
無不擇捨。七志欲無退。八精進無退。九憶念無
退。十般若無退。十一解脫無退。十二智見無退。
十三若智若見。於過去世無著無礙。十四若智
若見。於現在世無著無礙。十五若智若見於未
來世無著無礙。十六一切身業智為前導。隨智
而轉。十七一切語業智為前導。隨智而轉。十八
一切意業智為前導。隨智而轉。（此十八法唯佛獨。不與二乘共）。
○（為字函第一卷）。
三明。○法集經云。一天眼智明者。謂聲聞辟支
菩薩諸佛。於天勝妙。得彼天眼。是名天眼智明。
二宿命智明者。佛於三世境界。無有不知。不同
二乘。是名宿命智明。三漏盡智明者。證見道時。
遠離四漏及煩惱習氣。所謂欲漏。有漏。見漏。無
明漏。不同二乘所證。是名漏盡智明。（欲字函第二卷）。
十力。○般若云。如來應正等覺。於是處非處。皆
如實知。是第一力。於諸有情三世異熟。皆如實
知。是第二力。於諸世界種種差別。皆如實知。是
第三力。世間種種勝解差別。皆如實知。是第四
力。於諸有情諸根勝劣。皆如實知。是第五力。於
遍趣行。皆如實知。是第六力。於諸靜慮。乃至染
靜。安立差別。皆如實知。是第七力。見諸有情生
死善惡。皆如實知。是第八力。於諸有情無量劫
中。諸宿住事。皆如實知。是第九力。於諸漏盡。證
真解脫。所作已辦。不受後有。是第十力。（崑字函第九卷）。
四無礙辯。○寶積經云。一義無礙者。於諸色義
無罣礙故。云何色義。謂第一義。云何第一義。謂
色不可得故。成就如是第一義智。名義無礙。二
法無礙者。於諸色法如實觀察。如實了知。三詞
無礙者。謂於諸色。以無礙智。善巧言詞種種分
別。四說無礙者。謂於諸色。隨眾生機開示演說。
而於法界不作二相。香味觸法。亦復如是。（始字函第
四卷）。
四無所畏。○般若經云。一一切智無畏。二漏盡
無畏。三說障道無畏。四說苦盡道無畏。如是四
種。天人外道。無能難其過失。（為字函第一卷）。
 ○復徵成佛以何心  ○舉似阿難為牓樣 
宗鏡。問。以心為宗。理須究竟。約有情界。真妄似
分。不可雷同。有濫圓覺。未審以何心為宗。答。三
乘慕道。見有差殊。錯指妄心以為真實。二祖求
此妄心不得。初祖於是傳衣。阿難執此妄心。如
來所以訶斥。如佛舉金臂。語阿難言。汝今見不。
阿難言。見。佛言。汝何所見。阿難言。我見如來舉
光明拳耀我心目。佛言。汝將誰見。阿難言。我將
眼見。佛告阿難。汝今答我。我光明拳。耀汝心目。
汝目可見。以何為心。當我拳耀。阿難言。如來現
今徵心所在。而我以心推窮尋逐。即能推者。我
將為心。佛咄阿難。此非汝心。阿難矍然避座起
白佛言。此非我心。當名何等。佛告阿難。此是前
塵。虛妄想相。惑汝真性。由無始來。認賊為子。失
汝元常。故受輪轉。阿難白佛。故我出家。承事諸
佛。行諸難事。皆用此心。或退善根。亦因此心。若
此發明不是心者。我乃無心。同諸土木。離此覺
知。更無所有。我實驚怖。佛告阿難。如來常說。諸
法所生。唯心所現。一切因果。世界微塵。因心成
體。乃至草葉。咸有體性。何況妙明心性。而自無
體。若汝執於所了知性。必為心者。此心即應離
諸一切色香味觸諸塵事業。別有全性。如汝今。
聽我法。因聲而有分別。縱滅見聞覺知。內守幽
<pb n="145"/>
閑。猶為法塵分別影事。我非敕汝。執為非心。但
汝於心微細揣摩。若離前塵。有分別性。即真汝
心。若分別性。離塵無體。斯則前塵分別影事。塵
非常住。若變滅時。此心則同龜毛兔角。則汝法
身。同於斷滅。其誰修證無生法忍。古釋云。能推
者即是妄心。皆有緣慮之用。亦得名心。然不是
真心。旦妄心。是真心上之影像。故云汝身汝心。
皆是妙明。心中所現之物。若執此影像為真。影
像滅時。此心即斷。故云。若執塵緣。即同斷滅。以
妄心攬塵成體。如鏡中之像。水上之波。迷水執
波。波寧心滅。迷鏡執像。像滅心亡。心若滅時。即
成斷見。若知濕性不壞。鏡體常明。則波浪本空。
影像元寂。故知諸佛境智。遍界遍空。凡夫身心。
如影如像。若執末為本。以妄為真。生死現時。方
驗不實。古聖云。見礦不識金。入爐始知錯。
問。真妄二心。各以何義名心。以何為體。以何為
相。答。真心。以靈知寂照為心。不空無住為體。實
相為相。妄心。以六塵緣影為心。無性為體。攀緣
思慮為相。此緣慮覺了能知之妄心。而無自體。
但是前塵。隨境有無。境來即生。境去即滅。因境
而起。全境是心。又因心照境。全心是境。各無自
性。唯是因緣。故法句經云。燄光無水。但陽氣耳。
陰中無色。但緣氣耳。以熱時炎氣。遠看似水。但
從想生。唯陽氣耳。此虛妄色心。亦復如是。以自
業為因。父母外塵為緣和合。似現色心。唯緣影
為自心相。故知此能推之心。若無因緣。即不生
起。但從緣生。緣生之法。皆是無常。如鏡裏之形。
無體而全因外境。似水中之月。不實而虛現空
輪。認此為真。愚之甚矣。阿難因如來推破妄心。
乃於五陰。六入。十二處。十八界。一一微細窮詰。
徹底唯空。皆無自性。既非因緣。自他和合而有。
又非自然無因而生。悉是意言識想分別。因茲
豁悟妙明真心。廣大含容。遍一切處。見十方空。
如觀手中所持葉物。一切世間諸所有物。皆即
菩提妙明元心。心精遍圓。含裹十方。反觀父母
所生之身。猶彼十方虛空之中。吹一微塵。如存
若亡。如湛巨海。流一浮漚。起滅無從。了然自知。
獲本妙心。常住不滅。而說偈言。 ○妙湛總持不
動尊。首楞嚴王世希有。消我億劫顛倒想。不歷
僧祗獲法身。 （祿字函第三卷）。
 ○會融真妄本來同  ○研究悟迷何得失 
問。若真心成佛。妄覺墮凡。則妄念違宗。真心順
覺。斯乃真妄有二。體用分離。如何會通圓融一
旨。答。真妄無性。常契一原。豈有二心。而互相即。
以性淨無染。妄不可得。如幻刀不能斫石。苦霧
不能染空。為不了一心之人。所以說即。如台教
問云。無明即法性。無復無明。與誰相即。答。如為
不識冰人。指水是冰。指冰是水。但有名字。寧復
有二物相即耶。是知時節有異。融結隨緣。濕性
常在。未嘗變動。乃至即凡即聖。亦復如是。凡聖
但名。一體無異。若凡夫執著此心。造輪回業。將
菩提智。轉成煩惱。如大富盲兒。坐寶藏中。舉動
罣礙。為寶所傷。又二乘人。厭棄此心。求灰斷果。
將如來四德秘藏為無常。五陰謂是賊虎。怕怖
馳走。縛脫雖殊。取捨俱失。若諦了者。不起不滅
無得無生。了此妄心。念念無體。從何起執。念念
自離。不須斷滅。尚不得一。何況二乎。（侈字函第六卷。後卷
並同此函）。
問。悟既現前。迷何處去。答。三界無別法。但是一
心作。一切境。皆因動念。念若不生。境本無體。返
窮動念。念亦空寂。即知迷時無失。悟亦無得。以
無住真心。不增減故。譬如演若達多。以鏡照面。
愛鏡中頭。嗔責己頭不見。自怖狂走。忽然狂歇。
<pb n="146"/>
頭非外來。縱未歇狂。亦何遺失。（第七卷）。
 ○業如膠漆何成道  ○我達真空可頓消 
問。眾生業果種子現行。積劫所熏。猶如膠漆。云
何但了一心。頓斷成佛。答。若執心境是實。人法
不空。徒經萬劫修行。終不證於道果。若頓了無
我。深達物虛。則能所俱消。有何不證。猶如微塵
揚於猛吹。輕舸隨於迅流。只恐不信一心。自生
艱阻。且如勇施菩薩因犯婬欲。尚悟無生。性比
丘尼無心修行。亦證道果。何況信解佛法。諦了
自心。而無剋證。或有疑云。豈不斷煩惱耶。解曰。
但諦觀殺盜婬妄。從一心上起。當處便寂。何須
更斷。是以但了一心。自然萬境如幻。何者。以一
切法。皆從心生。心既無形。法何有相。高城和尚
歌云。說教本窮無相理。廣讀元來不識心。識取
心了取境。識心了境禪河淨。若能了境便識心。
萬法都如闥婆影。（第八卷）。
 ○悉具法身何隱顯  ○間有盲聾不見聞 
問。諸佛。法身。普遍眾生心。既同一心。云何有現
不現。答云。常現無不現時。或於一塵頓現。無不
具足。或於諸塵普現。無不周遍。一處頓現者。如
來眼睫。文殊寶冠。彌勒閣中。普賢毛孔。淨名室
裏。摩耶腹中。芥子針鋒。近塵遠剎。悉能普現。其
唯一毗盧清淨法身之應用耳。此法身者。即是
心也。所以言。若能諦觀心不二。方見毗盧清淨
身。一念起惡心。法身亦隨現。一念善心生。法身
亦隨現。乃至色處現。空處現。自在無礙。更莫遠
推諸佛。唯自一念空心是。摩訶衍論云。如來法
身平等。自然遍一切處。但依眾生心現。眾生心
者。猶如於鏡。鏡若有垢。色像不現。眾生心垢。法
身不現。其猶日月麗天。盲者不睹。雷霆震地。聾
者不聞。道契則鄰。不在身近。故福人出世。則琳
琅現矣。薄福者出。則荊棘生焉。皆由自心有現
不現。若了心性之人。悉皆平等顯現。（第八卷）。
 ○速證菩提唯一念  ○遠求佛道在三祗 
問。成佛之理。或云一念。或云三祗。未審定取何
文。以印後學。答。成佛之旨。非在時劫。遲速之教
屬在權宜。故起信論明。為勇猛眾生。成佛在於
一念。為懈怠者。得果須滿三祗。但形教跡之言。
盡成方便。如楞嚴經云。如幻三摩提。彈指超無
學。圓覺經云。知幻即離。不作方便。離幻即覺。亦
無漸次。涅槃經云。屠兒廣額。日殺千羊。後發心
已。佛言。於賢劫中成佛。諸大菩薩。及阿羅漢疑
云。我等成佛於遠劫。廣額何故成佛在先。佛言。
欲早成者即早。欲遠成者即遠。若頓見性。即一
念成。故知利鈍不同。遲速在我。（第七卷）。○又問。
即心是佛。則諸佛何假三祗積德方成。答。為復
學一乘實法。為復趣五性權機。此論自證法門。
非述化儀方便。且楞伽經說有四佛（一化佛。隨機赴感。二
報生佛。酬其往因。三智慧佛。本覺顯照。四如如佛。理體無二）。華嚴經十佛。（一正
覺佛。無著見。二願佛。出生見。三業報佛。深信見。四住持佛。隨順見。五涅槃佛。深入見。六法界佛。
普至見。七心佛。安住見。八三昧佛。無量無依見。九本性佛。明了見。十隨樂佛。普授見）。若依
五教。隨教不定。一小乘教。有二身佛（一生身。二法身。二
大乘初教。有三身佛（一法身。二應身。三化身）。三終教。有四
身佛（一理性身。二法身。三報身。四應化身）。四頓教。唯一身佛（實性佛）。
圓教。有十身佛（一眾生身。二國土身。三業報身。四聲聞身。五緣覺身。六菩薩身。
七如來身。八智身。九法身。十虛空身。又約心成佛。小乘（以善心修所得為佛）。
初教（以心性為佛）。終教（以心性相泯為佛）。頓教（以心本不生為佛）。圓
教（以心無礙無盡為佛。若以如如佛。心佛本性佛。誰人不
具。若以國土身。虛空身。何法不圓。則處處皆是
寶坊。丘陵誰立。念念咸成正覺。妄想何分。如盲
者不睹光明。非朝陽夕魄之過咎。似小果不聞
圓頓。豈佛心妙旨之親疏。但以法弱由於根微。
道廣在乎量大。如圓教華嚴。成佛不離一念。則毗
<pb n="147"/>
目仙人執善財手。善財見身。往十方剎。無量佛
所。經微塵劫。乃至放手。善財見身。還在本處。豈
非本位不動。遠近之剎歷然。一念靡移。延促之
時宛爾。（第六卷）。
 ○三乘見佛何差別  ○異業逢渠字不同 
問。無性理同。一時成佛。云何三乘見佛差別。答。
隨心感現。影像不同。自業差殊。非佛有異。觀一
水而俄分四等。皆自見差。共寶器而飯色不同。
非他業變。如涅槃經云。十二因緣。下智觀。故得
聲聞菩提。中智觀。故得緣覺菩提。上智觀。故得
菩薩菩提。上上智觀。故得佛菩提。又華嚴經云。
譬如海水。潛流地中。有穿鑿者。無不得水。而彼
大海。不作分別我出於水。佛智海水。亦復如是。
流入一切眾生心中。若諸眾生。修習法門。所得
智慧。與如來智。平等無二。無有分別。但隨眾生
心行異故。所得智慧。各各不同。又偈云。 譬如水
一味。因器有差別。佛福田亦然。眾生心故異。 （第六卷。
 ○因有發明稱見道  ○不無唯證乃方知 
問。三寶如虛空相。非見聞之所及。教中云何說
見道。又稱見佛。答。約本智發明。假稱名見。非眼
所睹。唯證乃知。若離斷常二邊。即見自身清淨。
見身清淨。即是見佛清淨。乃至見一切法。悉皆
清淨。無非是佛。無非是法。以自心性無生。順物
遍一切處故。若一微塵不是佛者。則成翳障。不
入普眼之門。唯墮能所之見。又假名論偈云。 如
來法為身。但應觀法性。法性非所見。然亦不能
知。 法性者。所謂空性無生性。此即諸佛第一義
身。若見於此。名為見佛。（第七卷）。
 ○直了一心成道去  ○奚須八相示修來 
問。直了此心是佛。更用八相成佛不。答。若了此
心。即是天真佛。不說成與不成。若說成佛。是助
語。亦是增語。圓覺云。一切如來。妙圓覺心。本無
菩提。及與涅槃。亦無成佛。及不成佛。無妄輪回。
及非輪回。釋曰。本無菩提。及涅槃者。此是轉號
之語。轉煩惱。故立菩提之號。轉生死。故得涅槃
之名。煩惱性空。生死本寂。既無所轉之相。亦無
能轉之名。無不成佛者。無妄輪回。亦無成佛者。
無非輪回。唯妙圓覺心。更無所有。龐居士頌云。
 十方同聚會。箇箇學無為。此是選佛場。心空及
第歸。如是則自然。 應念登科。隨處及第。何須受
記而待揚名者乎。又古德歌云。不坐禪。不持律。
妙覺心珠白如日。當體虛玄一物無。阿誰承受
燃燈佛。（第八卷）。涅槃經云。若言釋迦。從兜率天降
神母胎。乃至八相成道。此是聲聞曲見。故為劣
解眾生母胎出現。（第六卷）。
 ○圓覺妙心雖沒體  ○須知應物以成軀 
問。妙圓覺心。既無所有。云何教中說佛成正覺。
出現世間等事。答。一是機熟眾生。自心感現。二
是菩薩因地本願。然諸佛境界。廣大無邊。非情
識所知。唯見性能了。故知凡聖無際。心境一原。
真無性而即相發明。相無體而因真建立。故云。
法身無像。遇感成形。妙應無方。隨念垂跡。體無
生滅。不礙生滅。如非色約體。非不色約用。則法
報一際。體用無差。故云。若以色聲取。是人行邪
道。若離色聲求。未免斷滅見。華嚴偈云。 色身非
是佛。音聲亦復然。亦不離色聲。見佛神通力。 若
論色聲。亦是自心。橫豎一切不出心性故。（第八卷）。
 ○菩提雖不身心得  ○身心若斷菩提離 
問。菩提即自身心者。云何教中說菩提。不可以
身心得。答。菩提之道即心者。乃是自性清淨心
湛然不動。蓋是正覺無相之真智。其道虛玄。妙
絕常境。聰者無以容其聽。智者無以運其知。辯
者無以措其言。像者無以狀其儀。以迷人不了。
<pb n="148"/>
執色陰為自身。認能知為自心。故經云。身如草
木。無所覺知。心如幻化。虛妄不實。所以除其執
取之心。故云菩提者。不可身心得也。菩提非是
觸塵。不可以身得。菩提非是法塵。不可以心得。
若就了人。即達陰身本空妄心無相。以本空故。
法身常現。以無相故。真心不虧。如此發明。五陰
即菩提。離是無菩提。不可以菩提而求菩提。不
可以菩提而得菩提。文殊云。我不求菩提。何以
故。菩提即我。我即菩提。故維摩經云。菩提非所
觀之境。則無能緣之心。所觀境空。即實相菩提。
能緣心寂。即自性菩提。○又問。佛言。學我法者。
唯證乃知。今言菩提者。不可以身心得。無修無
證。則初發菩提心人。如何趣向。答。若能信悟菩
提。無相不可取。無性不可修。如是明達。即是真
證。（富字函第二卷）。
 ○他身不離於自身  ○彼化宛然從我化 
問。即自心成佛者。還立他佛否。若決定不立。則
無諸佛威神護念。便成斷見。答。以自心性。遍一
切處故。若見他佛。即是自佛。不壞自他之境。唯
是一心。如天帝釋不修天業。宮殿何以隨身。輪
王不作王因。七寶無由聚集。唯憑自善。外感勝
緣。或有人念佛。佛現。但彼佛。非佛。非非佛。而現
於佛。何以故。以彼妄心。希望現故。是故彼佛非
相（本無定相）。非非相（緣起諸相）。非有非無。不可量度也。但
彼凡夫隨心而有。即生現佛想。或一向謂彼心
外有佛。不知自心。和合而有。或一向謂心外無
佛。即為謗正法也。釋曰。何謂非相本無定相者。
以因心所現。外相無體。緣盡即滅。何相之有。何
謂非非相。緣起諸相者。既稱無定。但隨緣現。幻
相不無。若能不生分別。不執自他。內不執有而
取諸蘊。外不執無而謗正法。則開眼合眼。舉足
下足。非見非非見。為真見佛矣。（侈字函第七卷）。
 ○影化爰從心感現  ○原夫豈是彼來迎 
問。既心外無佛。見佛是心。云何教中。有說化佛
來迎。生諸淨剎。答。法身如來。本無生滅。從真起
化。引接迷根。以化即真。真應一際。即不來不去。
隨應物心。又化體即真。說無來去。從真流化。現
有往還。即不來相而來。不見相而見也。不來而
來。似水月之頓呈。不見而見。猶行雲之忽現。
問。如上所說。真體。則湛然不動。化相。則不來而
來。正是心外有他佛來迎。云何證自心是佛。答。
乃是如來。本願功德力故。令彼有緣眾生。修集
功德。則自心感現佛身來迎。不是諸佛實遣化
身。而來接引。但是有緣眾生。時機正合。能令自
心見佛來迎。則佛心湛然常寂。無有去來。眾生
識心。託佛本願。功德勝力。自心變化有來有去。
如面鏡像。似夢施為。鏡裏之形。非內非外。夢中
之質。不有不無。但是自心。非關佛化。是知淨業
純熟。目睹佛身。惡果將成。心現地獄。如福德之
者。執礫成金。業貧之人。變金成礫。礫非金而金
現。金非礫而礫生。金生但是心生。礫現惟從心
現。轉變是我。金礫何從。抱疑之徒。可曉斯旨。（侈字
函第七卷）。
 ○休迷名位生分別  ○但明凡聖體交參 
問。成佛本理。但是一心。云何更立文殊普賢行
位之因。釋迦彌勒名號之果。乃至十方諸佛國
土。神通變現。種種法門。答。此是無名位之名位。
無因果之因果。是心作因。是心成果。是心摽名。
是心立位。初後皆心。因果同證。只為根機莫等。
所見不同。若以一法逗機。終不齊成解脫。須各
各示現引物歸心。雖開種種之名。皆是一心之
義。若違自心。取外佛相勝妙之境。則是顛倒。所
以華嚴經頌云。 若以威德色種族。而見人中調
<pb n="149"/>
御師。是為病眼顛倒見。彼不能知最勝法。 云
何不見佛。一為不識自心。二為不明隱顯。何者。
眾生之因。隱於本覺。諸佛之果。顯於法身。是故
因隱之本覺。乃果顯之法身。果能成因。則佛之
眾生。果顯之法身。乃因隱之本覺。因能辦果。則
眾生之佛。故云凡聖交徹。理事相含矣。所云釋
迦牟尼者。釋迦此云能仁。牟尼此云寂默。能仁
者。即心性無邊。含容一切。寂默者即心體本。寂
動靜不干故。彌勒者。此云慈氏。即是一心真實
之慈。以心不守自性。任物卷舒。應現無方故。彌
陀者。此云無量壽。即如理為命。以一心真如。性
無盡故。阿閦者。此云不動。即一心妙性。湛然不
動。妙覺位不能增。無明地不能減。故稱不動。如
三藏勒那云。遍入法界禮者。良由行者。想觀自
己身心等法。從本以來。不在法界諸佛身外。亦
不在諸佛身內。亦不在我外。亦不在我內。自性
平等。本無增減。今禮一佛。遍通諸佛。如一室中。
懸百千鏡。有人觀鏡。鏡皆像現。佛身清淨。明逾彼
鏡。遞相涉入。鏡無不照。影無不現。此則攝他為
摠。入他為別。一身既爾。乃至一切法界。聖凡之
身。亦復如是。如稱一阿彌陀佛名。禮召一切諸
佛。無不周備。○華嚴云。一切處文殊者。文殊雖
東來。而即一切處。是以法界之身。不動之智。觸
境斯了。六根三業。盡是文殊。實相體周。萬象森
羅。無非般若。何有一處非文殊哉。（富字函第四卷）。
<other>○相好品</other>
 ○堂堂三十二妙相  ○赫赫八十種隨形 
三十二相。○般若經云。如來足下有平滿相。猶
如奩底。地雖高下。隨足所蹈。坦然等觸。是為第
一。如來足下千輻輪文。輞轂眾相。無不圓滿。是
為第二。如來手足。並皆柔軟。如睹羅綿。是為第
三。如來兩足。一一指間。猶如雁王。鞔網交絡文
同綺畫。是為第四。如來手足諸指圓滿。纖長可
愛。是為第五。如來足跟廣長圓滿。與趺相稱。是
為第六。如來足趺修高光滿。與跟相稱。是為第
七。如來雙腨漸次纖圓。如鹿王腨。是為第八。如
來雙臂平立摩膝。如象王鼻。是為第九。如來陰
相勢。峰藏密。其猶龍馬。是為第十。如來毛孔。各
一毛生。紺青宛轉。是為第十一。如來髮毛端皆
上靡。右旋宛轉。是為第十二。如來身皮細薄潤
滑。垢水不住。是為第十三。如來身皮金色晃耀。
諸寶莊嚴。是為第十四。如來兩足兩掌中頸雙
肩。七處充滿。是為第十五。如來肩項圓滿殊妙。
是（第十）六。如來膊腋悉皆充實。是（第十）七。如來容儀
洪滿端直。是第十八。如來身相修廣端嚴。是第
十九。如來體相量等圓滿。如諾瞿陀。是第二十。
如來額臆并身上半。威容廣大。如師子王。是二
十一。如來常光面各一尋。是二十二。如來齒相
四十齊平。淨密根深。白逾珂雪。是二十三。如來
四牙鮮白鋒利。是二十四。如來常得味中上味。
是二十五。如來舌相薄淨廣長。能覆面輪至耳
髮際。是二十六。如來梵音詞韻和雅。隨眾多少
無不等聞。是二十七。如來眼睫。猶若牛王。紺青
齊整。是二十八。如來眼睛紺青鮮白。紅環間飾
皎潔分明。是二十九。如來面輪其猶滿月。眉相
皎淨如天帝弓。是第三十。如來眉間有白毫相。
柔軟如綿。白逾珂雪。是三十一。如來頂上烏瑟
膩沙。高顯周圓。猶如天蓋。是三十二。（崑字函第九卷）。
八十隨好。又云。如來指爪薄潤光淨。如花赤
銅。是為第一。如來手足。指圓纖長。節骨不現。是
為第二。如來手足各等無差。指間充密。是為第
三。如來手足圓滿。如意。色淨蓮花。是為第四。如
來筋脈盤結堅固。深隱不現。是為第五。如來兩
<pb n="150"/>
踝俱隱不現。是為第六。如來行步直進庠審。如
龍象王。是為第七。如來行步威容齊肅。如師子
王。是為第八。如來行步安平庠序。不過不減。猶
如牛王。是為第九。如來行步。進止儀雅。其猶鵝
王。是為第十。如來回顧。必皆右旋。如龍象王。舉
身隨轉。是第十一。如來支節漸次傭圓妙善安
布。是第十二。如來骨節交結無隙。猶若龍盤。是
第十三。如來膝輪妙善安布。堅固圓滿。是第
十四。如來隱處其文妙好圓滿清淨。是第十五。如來身支潤滑光柔塵垢不著。是第十六。
如來身容敦肅無畏。常不怯弱。是第十七。如來
身支堅固稠密。善相屬著。是第十八。如來身支
安定敦重。曾不掉動。是第十九。如來身相。猶若
仙王。端嚴離翳。是第二十。如來身有周匝圓光。
恒自照耀。是二十一。如來腹形方正不現。眾相
莊嚴。是二十二。如來臍深圓妙光澤。是二十三。
如來臍厚不窪不凸。是二十四。如來皮膚遠離
疥癬黶點疣贅。是二十五。如來手掌充滿柔軟。
足下安平。是二十六。如來手文深長明直。潤澤
不斷。是二十七。如來脣色如頻婆果。上下相稱。
是二十八。如來面門不長不短。不大不小。如量
端嚴。是二十九。如來舌相軟薄廣長。如赤銅色。
是第三十。如來發聲威震深遠明朗清徹。是三
十一。如來音韻美妙具足。如深谷響。是三十二。
如來鼻高脩而且直。其孔不現。是三十三。如來
諸齒方整齊白。是三十四。如來諸牙圓白光潔。
漸次鋒利。是三十五。如來眼淨青白分明。是三
十六。如來眼相修廣。猶如青蓮花葉。是三十七。
如來眼睫上下齊整。稠密不白。是三十八。如來
雙眉長而不白。緻而細軟。是三十九。如來雙眉
綺靡順次。紺琉璃色。是第四十。如來雙眉高顯
光潤。形如初月。是四十一。如來耳厚廣大修長。
輪埵成就。是四十二。如來兩耳綺麗齊平。是四
十三。如來容儀能令見者無損無染。皆生愛敬。
是四十四。如來額廣圓滿平正。形相殊妙。是四
十五。如來身分上下圓滿。如師子王。威嚴無對。
是四十六。如來頭髮修長紺青。稠密不白。是四
十七。如來頭髮香潔細軟。潤澤旋轉。是四十八。
如來頭髮齊整無亂。是四十九。如來頭髮堅固
不斷。是第五十。如來頭髮光滑殊妙。塵垢不著。
是五十一。如來身分堅固充實。逾那羅延。是五
十二。如來身體長大端直。是五十三。如來諸竅
清淨圓好。是五十四。如來身支勢力殊勝。無與
等者。是五十五。如來身相眾所樂觀。常無厭足。
是五十六。如來面輪脩廣得所。皎潔光淨。如秋
滿月。是五十七。如來顏貌舒泰光顯。含笑先言。
唯向不背。是五十八。如來面貌光澤熙怡。遠離
嚬蹙。是五十九。如來身支清淨無垢。常無臭穢。
是第六十。如來毛孔常出如意微妙之香。是六
十一。如來面門常出最上殊勝之香。是六十二。
如來頭相周圓妙好。如末達那。亦猶天蓋。是六
十三。如來身毛紺青光淨。如孔雀項。是六十四。
如來法音隨眾大小。不增不減。應理無著。是六
十五。如來頂相無能見者。是六十六。如來手足
指約分明。如赤銅色。是六十七。如來行時。其足
去地。如四指量。而現印文。是六十八。如來自持
不待他衛。身無傾動。亦不逶迤。是六十九。如來
威德遠震一切。惡心見喜。恐怖見安。是第七十。
如來音聲不高不下。隨眾生意。和悅與言。是七
十一。如來能隨諸有情類。言音意樂而為說法。
是七十二。如來一音演說正法。隨類得解。是七
十三。如來說法咸依次第。必有因緣。言無不善。
是七十四。如來等觀諸有情類。讚善毀惡。而無
愛憎。是七十五。如來所為先觀後作。軌範具足。
<pb n="151"/>
是七十六。如來相好無能觀盡。是七十七。如來
頂骨堅實圓滿。是七十八。如來顏容。常少不老。
是七十九。如來手足及胸臆前。吉祥德相。是第
八十。（崑字函第十卷）。
華嚴圓教云。毗盧遮那如來相海。舉及九十七
種。乃至十華藏世界海微塵數大人相。一一身
分。眾寶妙相。以為莊嚴。（文繁不錄。出育字函第八卷）。
 ○佛佛莊嚴諸相好  ○頭頭皆對夙因招 
寶女經。問。如來。所得三十二相。何業成就。佛答。
如來持淨戒故得足下平滿相。修施業故得千
輻輪相。不欺諸眾生故得足跟傭相。護正法故
得指纖長相。不壞他眾故得網縵相。妙服奉施
故得手足軟相。淨飲食施故得七處滿相。喜聞
佛法故得鹿王腨相。覆藏他過故得陰藏相。修
善法故得上身。如師子王相。善法化眾生故得
缺骨平滿相。救護怖畏故得臂肘傭相。見他事
業樂佐助故得手摩膝相。常修十善故得清淨
身相。常施病藥故所食之物至喉悉現相常發
莊嚴。修善法故得師子頰相。於諸眾生心平等
故得四十齒相。和合諍訟故得齒密相。珍寶施
故得齒齊相。身口意淨故得二牙白相。護口四
過故得廣長舌相。成就無量功德故得味中上
味相。於眾生中常軟語故得梵音相。修習慈心
故得紺色目相。至心求菩提故得牛王睫相。讚
他功德故得白毫相。恭敬父母師長和尚故得
肉髻相。樂說深法故得身柔軟相。施敷具故得
金光相。遠離聚說世間事故得一一孔一毛生
相。愛受善友師長教敕故得身毛上靡相。不以
惡事加眾生故得髮色金精相。常觀眾生修三
昧故得身圓滿。如尼拘陀相。生生之處作佛像
故得那羅延力相。（位字函第六卷）。
 ○足輪履處虫皆化  ○身影遮時鴿離驚 
要集云。佛金剛身若行之時。其足離地四寸。千
輻輪相。紋跡現於地面。足下諸虫七日安隱。命
終生天。（悵字函第三卷）。
婆沙論云。佛與舍利子經行。時有一鳥為鷹所
逐。驚怖便趣舍利子影。怖猶不止。舉身戰慄。復
趣佛影。身心坦然。時舍利子白佛。如何鳥至我
影猶有恐懼。纔入佛影身心無怖。世尊告曰。汝
六十劫。修不害意。我於三大無數劫中。修不害
意。汝有害習。我已永斷。（退字函第三卷）。
 ○妙音妙相誠難遇  ○纔睹纔聞益不輕 
華嚴經云。如來一切饒益眾生。若有得見如來
色身。眼得清淨。若有得聞如來名號。耳得清淨。
若有得嗅如來戒香。鼻得清淨。若有得嘗如來
法味。舌得清淨。具廣長舌。解語言法。若有得觸
如來光者。身得清淨。究竟獲得無上法身。若於
如來生憶念者。則得念佛三昧清淨。若有供養
如來所經土地及塔廟者。亦具善根。滅諸煩惱。
得賢聖樂。設有眾生見聞於佛。業障纏覆。不生
信樂。亦種善根。無空過者。乃至究竟入於涅槃。
（黎字函第二卷）。
真機如實談無相。俗諦權宜舉色身。○金剛偈
云。 如來舉身相。為順世間情。恐人生斷見。權且
立虛名。假言三十二。八十也空聲。有身非覺體。
無相乃真形。 智度論。問曰。諸佛皆無相相。今
何以故說三十二相。答曰。佛法二諦。一者世諦。
故說三十二相。二者第一義諦。故說無相。又二
種道。一者令眾生修福道。故說三十二相。二者
慧道。故說無相。為生身。故說三十二相。為法身
故說無相。佛身以三十二相莊嚴。法身以十力。
四無畏。四無礙。十八不共。諸功德莊嚴。又有二
種眾生。一者知諸法假名眾生。為說三十二相。
<pb n="152"/>
二者著名字眾生。為說無相。（建字函第九卷）。
 ○吾佛元從心上證  ○時人切忌相邊求 
宗鏡云。昔釋迦在於僧中。演無上道。與僧不異。
維摩在俗。說解脫果。與俗不殊。勝鬘女人說大
乘法。女相不改。善星比丘。行闡提行。僧相不移。
此乃正據其心內解與不解。以為差隔。何關色
身男女相貌。衣服好醜。若言形隨證改。貌逐悟
遷。是聖者。則瞿曇形改。方成釋迦。維摩相遷。乃
為金粟。即知證是心證。非是形遷。悟是智變。非
關相異。如世間有官之人。官雖改遷。貌豈有別。
故知萬事無不由心。但證自心。言下成聖。若不
識道。具相奚為。故金剛經云。若以三十二相見
如來者。轉輪聖王則是如來。古人云。若不達此
理。縱然步步腳踏蓮花。亦同魔作。（侈字函第五卷）。
<other>神足品</other>
 ○神力無礙十般通  ○妙用縱橫十八變 
華嚴經云。十種神力無礙用。何等為十。所謂以
不可說世界。置一塵中無礙用。於一塵中現等
法界。一切佛剎。無礙用。以一切大海水。置一毛
孔。周旋往返十方世界。而於眾生無所觸嬈無
礙用。以不可說世界內自身中。示現一切神通
所作無礙用。以一毛繫不可數金剛圍山。持以
遊行一切世界。不令眾生生恐怖心無礙用。以
不可說劫作一劫。一劫作不可說劫。於中示現
成壞差別。不令眾生心有恐怖無礙用。一切世
界。現水火風災。種種變壞。而不惱眾生無礙用。
一切世界三災壞時。悉能護持一切眾生。資生
之具。不令損缺無礙用。以一手持不思議世界。
擲不可說世界之外。不令眾生有驚怖想無礙
用。說一切剎同於虛空。令諸眾生。悉得悟解無
礙用。（黎字函第六卷）。
瑜伽云。十八變。一者震動。謂能普動一切世界。
二者熾然。謂從身上發燄。身下注水。三者流布。
謂流光遍照。四者示現。謂隨所欲。示彼佛土惡
趣。五者轉變。謂於其地起水勝解。即令成水。火
風勝解。亦復如是。六者往來。謂隨所樂。於山石
中往來無礙。七者卷。八者舒。謂能舒卷雪山王
等。九者眾像入身。謂能以現前大眾。一切大地。
內己身中。十者同類往趣。謂能往彼同其色類。
十一者隱。十二者顯。十三所作自在。謂能往來
去住。皆無所礙。十四制他神通。謂他現通。悉能
制伏。十五能施辯才。謂能與諸有情辯才。十六
能施憶念。謂諸有情於法失念。能與憶念。十七
能施安樂。謂說法時。令彼聽者身心安樂。十八
放光。謂身放光明。作諸佛事。（因字函第七卷）。
 ○威稜但化下中機  ○實相應投向上者 
宗鏡。問。若不具神變。將何攝化。答。若純取事相
神通。有違真趣。如輔行記云。修三昧者。忽發神
通。須急棄之。有漏之法。虛妄故也。故止觀云。能
障般若。何者。種智般若自具諸法。能泯諸相。未
具以來。但安於理。何須事通。若專於通。是則障
理。又不唯障理。反受其殃。如鬱頭勝意之徒。即
斯類矣。夫真神變者。無非演一乘門。談無生理。
一言契道。當生死而證涅槃。目擊明宗。即塵勞
而成正覺。剎那而革凡為聖。須臾而變有歸空。
以此作用。豈非神變耶。維摩經云。以神通慧。化
愚癡眾生。若上上根人。只令觀身實相。觀佛亦
然。如彭城王問諸大德。與我左腋出水。右腋出
火。飛騰虛空。放光動地。我即禮汝為師。牛頭融
大師答云。今若責我如此證果者。恐與道乖。審
如是成佛者。幻師亦得作佛。不唯幻師作佛。天
魔外道。妖狐精魅。鬼神龍蜃。皆成佛道。（侈字函第五卷）。
 ○秖知變化謂神通  ○那識作為皆妙用 
<pb n="153"/>
又問。博地凡夫。位齊諸佛者。云何不具諸佛神
通作用。答。非是不具。但眾生不知。故華嚴宗云。
佛證眾生之體。用眾生之用。所以誌公歌云。任
縱橫。絕忌諱。長在人間不居世。運用不離聲色
中。歷劫何曾暫拋棄。又學人問大安和尚。如何
是諸佛神通。師云。汝從何處來。對曰。江西來。師
云。莫是謾語不。對云。終不謬言。學人再問。如何
是神通。師云。果然妄語。斯皆可驗。並是現前日
用不知。豈可更論具不具耶。龐居士偈云。 世人
多重金。我愛剎那靜。金多亂人心。靜見真如性。
心通法亦通。十八斷行蹤。但自心無礙。何愁神
不通。 如是解者。自然成辦一切佛事。（同上卷）。
<other>○十號品</other>
 ○仰惟獨尊十號足  ○何異一金千器分 
菩薩善戒經云。如來具足十種名號。所謂如來。
應供。正遍知。明行足。善逝。世間解。無上士。調御
丈夫。天人師。佛世尊。無虛妄。故為如來。良福田。
故名為應供。知法界。故名正遍知。具三明。故名
明行足。不來還故名為善逝。知二世間故（一者國土
世間。二者眾生世間）。是名世間解。能調伏眾生身心惡。故名
調御丈夫。能為眾生作眼目。故為天人師。知善
法聚。不善法聚。非善非不善法聚。是名為佛。一
土之中無二佛。故名為世尊。（賢字函第三卷）。○（涅槃經亦說）。
宗鏡云。因心立法。隨法得名。處聖稱真。居凡號
俗。似金作器。隨器得名。在指曰鐶。飾臂名釧。則
一心不動。執別號而萬法成差。真金匪移。認異
名而千器不等。若知法法全心作器。器盡金成。
名相不能干。是非焉能惑。（侈字函第二卷）。
 ○佛本無形安可號  ○兔寧有角可當名 
永嘉云。體非名而不辨。名非體而不施。言體必
假其名。語名必藉其體。今之體外施名者。此但
名。其無體耳。豈有體當其名耶。譬兔無角而施
名。此則名。其無角耳。豈有角當其名耶。（侈字函第二卷）。

大藏一覽卷第八（終）

<sarticle><article>大藏一覽卷第九</article></sarticle>
寧德優婆塞陳　實　謹編
秀水居士姚舜漁校正重刊
<other>第八門</other> 四十九年苦口  末後一笑收功 
<other>教相品</other>
 世尊七日作思惟  大梵三勤而請說 
釋迦譜云。如來菩提樹下成等正覺。於七日中
思惟。我所得法甚深微妙。唯佛與佛乃能知之。
一切眾生愚癡邪見無有智慧。云何能解我所
得法。我今若為轉法輪者。彼必迷惑不能信受。
而生誹謗當墮惡道。我寧默然入般涅槃。爾時
大梵天主。禮足圍繞白言。世尊。久住生死。捨於
國城妻子頭目髓腦。為求法故。今日法海已滿。
法幢已立。開導正時。云何涅槃。三請說法。（彩字函）。
 總十二部修多羅  別分三藏經律論 
涅槃云。佛說十二部經。謂修多羅。祗夜。受記。伽
陀。優陀那。尼陀那。阿波陀那。伊帝目多伽。闍陀
伽。毘佛略。阿浮陀達磨。優波提舍。何等名修多
羅經。從如是我聞。至歡喜奉行。何等名祗夜經。
如佛為眾說契經竟。復有眾生後至。佛因本經
以偈頌曰。何等名受記經。如來說時。為諸天人。
受佛記莂。何等名伽陀經。除修多羅。及諸戒律。
其餘有說四句之偈。謂。 諸惡莫作。眾善奉行。自
淨其意。是諸佛教。 何等名優陀那經。佛從定起。
無問自說。何等名尼陀那經。知其本末因緣。而
說偈言。何等名阿波陀那經。如戒律中所說譬
喻。何等名伊帝目多伽經。如佛所說。名曰戒經。
<pb n="154"/>
何等名闍陀伽經。說佛因地修諸苦行。何等名
毘佛略經。大乘方等其義廣大。何等名未曾有
經。說佛初生能行七步。至入天廟令像起禮。何
等名優波提舍經。分別廣說。辯其相貌。（一字函第三卷）。
阿毘曇論。問。修多羅。毘尼。阿毘曇。三藏有何差
別。答曰。或有說者。無有差別。所以者何。皆從一
智海說故。復有說者。亦有差別。為分別心。名修
多羅。為分別戒。名為毘尼。為分別慧。名阿毘曇。
復次為初入法名修多羅。已入法中。為受持戒
名曰毘尼。已受戒者。為令正解。名阿毘曇。○問
曰。迦旃延尊者。以何因緣造作此經。答曰。饒益
他故。若是受持通利憶念。所有煩惱。及諸惡作
不現在前。以此勤修能入法相。譬如有人。欲饒
益他。於黑闇中。然大燈明。為有目者。見種種色。
尊者亦爾。佛亦如是。為饒益他。說十二部經。所
以者何。若是眾生。雖有內因。無外緣者。終不能
修勝進之行。若遇外緣。則能修行。譬如闇室。有
種種物。若無燈照。終不可見。有燈則見。眾生亦
然。雖有內因。若無外緣。終不能修勝進之行。若
遇外緣。則能修習。佛即說偈曰。
 譬如闇室中  雖有種種物  若無燈明照 
 有目不能見  若人雖有智  不從他聞法 
 是人終不能  分別善惡義 （京字函第一卷）。
 ○藏師初判作五乘  ○長者復分為十教 
合論云。唐藏法師。立五乘教。一小乘教。聲聞緣
覺之學。二大乘始教。三終教。始終二教。並隨地
位。漸次修成。俱為漸教。四頓教。但一念不生。即
名為佛。不從地位漸次而說。五圓教。真俗互融
具足圓滿。一即一切。一切即一。無礙法門。○長
者立十教。○第一時。說小乘。有教者。為諸凡夫。
繫著世法。以為實有。隨於色塵。作諸不善。以不
善故。墮於惡趣。還將有法。轡勒彼心。以戒防護
制諸不善。故名有教。○第二時。說般若。破有明
空教者。既說小乘實有。戒其身口意業。令住善
法。方說法空。破彼繫著漸向法身。○第三時。說
解深密經。為和會空有教者。令彼空有不滯一
邊。為不空不有教。以二乘人滅識證寂。住寂無
知。為回彼故。寄說阿阤那識。為第九純淨識。如
五六七八等識。常依九識以為依止。凡愚不了
妄執為我。如水瀑流不離水體。諸波浪等。以水
為依。五六七八識常以淨識為依。何故安立九
識為淨識者。為二乘人久在生死業種。六七八
識。有怖畏故。恐彼難信。方便於生死種外。別立
淨識。使令悲智漸漸得生。達識成智。○第四時。
說楞伽經。明假即真教者。直為大乘根堪之者。
頓說第八業種之識。名為如來藏識。明與無明
其性不二。此教雖說無明業種成智。猶希出俗。
未現同廛也。○第五時。說維摩經。即俗恒真教
者。破前四種教中。聲聞菩薩染淨未融。常忻出
俗。即以淨名俗士。明即俗常真。使三乘眾。淨相
心亡。出俗入廛。平等無礙。方明實德也。○第六
時。說法華經。引權歸實教者。為羅漢隨空會寂。
緣覺會十二緣。生法。皆無體性。如是二人皆心
識滅三界業滅。智慈不生。又有析法明空。以空
破惑。樂生淨土。及留惑潤生。菩薩並不了一切
眾生。無明諸惑皆從一切如來根本智性之所
生。所以見有淨土穢土。自佛他佛若忻若厭。不
稱真理。引此三根。令歸本智故。○第七說涅槃
經時。令諸三乘。捨權向實教者。以前三乘。慢不
信故。不得成佛。此明一切有情。皆有佛性。與佛
無異。捨權就實相。盡見性之門。○第八說華嚴
經時。於剎那際。通攝三世圓融教者。性智本無
時故。法界體無礙故。如圓珠無方。如明鏡頓照。
<pb n="155"/>
該括始終。一際圓滿。無成無壞。無出無沒。常轉
法輪。○第九共不共教者。說大乘經。人天三乘
雖是同聞。得益各別。如聲聞在華嚴會上。若盲
若聾。是名共不共教。○第十不共共教者。華嚴
經中。十方雲集諸來菩薩。方來雖異。共會說法。
是名不共共教。○如是辨明教相差殊。使始學
之流知其權實也（第三卷）。
 但原觀色之一法  隨機立教有多般 
宗鏡云。故知立教。皆為對機。機宜不同。教分多
種。且如觀色一法。五教證入不同。○初小乘見
是實色。不說性空。○初教見此色法。從緣所成。
必無自性。即空無所有。如波歸水。○終教見色
空無礙。以真空不守自性。隨緣成色。即是幻色
虛相無體。是故色即空而常泯。空即色而常存。
要由自盡之色。方是空色。成色之空。乃是真空。
舉體互融。無有障礙。如水入波。○頓教一色法
無非真理所收。是故此色即真理一味。更無別
法。而可顯說。水波雙絕。○圓教起即全收。一多
互攝。同時成立。一塊圓明。隨舉即色。隨舉即空。
義味自在。隨智取用。何以故。隨舉一門無不顯
現。古德云。皆本一心而貫諸法。（車字函第七卷）。
 醫王用藥分三品  如來逗教亦復然 
又云。譬如上醫。以非藥為藥。中醫以藥為藥。下
醫藥成非藥。且非藥為藥者。如云無有一物不
是乎藥。攬草皆成。如行非道而通佛道。即煩惱
而成菩提。以藥為藥者。即應病與藥。隨手痊愈。
附子治風。橘皮消氣之類。如觀根授法。思覺多
者。修數息觀。婬欲多者。修不淨觀之類。藥為非
藥者。不識病源又增其疾。如說法者。不逗其機。
則醍醐上味。為世珍奇。遇斯等人翻成毒藥（富字
函第三卷）。
 因其中道以辭遙  遂設化城令暫息 
法華經云。佛告比丘。當知如來方便深入眾生
之性。知其志樂小法。深著五欲。為是等故說於
涅槃。是人若聞則便信受。譬如五百由旬險惡
之處。有一導師。善知險道通塞之相。將導眾人
欲過此難至珍寶處。所將人眾。中道懈退。白導
師言。我等疲極。前路猶遠。今欲退還。導師愍彼。
捨大珍寶。以方便力。於險道中。化作一城。告眾
人言。汝莫退還。今此大城可於中止。是時疲極
之眾。心大歡喜。前入化城。生安隱想。爾時導師。
知此人眾。既得止息無復疲倦。而滅化城。語眾
人言。寶所在近。向者大城。我所化作。為止息耳。
如來導師亦復如是。知諸生死惡道懸遠。若諸
眾生。聞一乘者便作是念。佛道長遠。久受勤苦。
乃可得成。佛知怯劣。以方便力。而於中道為止
息故說二涅槃。若眾生住於二地。如來即便為
說。汝等所作未辦。汝所住地。近於佛慧。應當籌
量。所得涅槃。未真實也。但是如來方便之力。於
一佛乘。方便說三。（竹字函第三卷）。
要集云。昔一聚落。去王城五由旬。彼有美水。王
敕日日送水。村人疲苦。悉欲逃移。村主語之。汝
等莫去。我當為汝白王。改五由旬作三由旬。使
汝得近。往來不疲。即往白王。王為改之作三由
旬。眾人聞已。便大歡喜。世間之人。修行正法。度
於五道向涅槃城。心生疲倦便欲捨離。如來法
王有大方便。於一乘法分別說三。小乘之人聞
之歡喜。以為易行。進德求度。如彼村人。亦復如
是。（帳字函第二卷。
 說諸法相分三種  依他遍計與圓成 
瑜伽論云。如來說諸法相。略有三種。一者遍計
所執相。謂一切法名假安立自性差別。乃至為
令隨起言說。二者依他起相。謂一切法緣生自
<pb n="156"/>
性。則此有故彼有。此生故彼生。謂無明緣行。乃
至招集純大苦蘊。三者諸法圓成相。謂一切法
平等真如。漸漸修集乃至菩提。方證圓滿。如眩
翳人眼有翳病。遍計執相。當知亦爾。如眩翳人
青黃等相。差別現前。依他起相。當知亦爾。如淨
眼人離眩翳患。本性所行。無亂境界。圓成實相。
當知亦爾。（緣字函第六卷）。
 語默視瞬皆為說  見聞知覺豈非聽 
宗鏡云。語默動靜。無非佛事。如雲臺寶網盡演
妙音。毛孔光明皆能說法。香積世界。餐香飯而
三昧顯。極樂國土聽風柯而正念成。絲竹可以
傳心。目擊以之存道。既語默視瞬皆說。則聞見
覺知盡聽。苟能得法契神。何必要因言說。如琴
中傳意於秦王。脫荊軻之手。相如調文君之女。
終獲隨車。帝釋有法樂之臣。馬鳴有和羅之技。
皆絲竹傳心也。目擊道存者。莊子云。夫子欲見
溫伯雪子。久而不見。及見。寂無一言。及出子路
怪而問曰。夫子欲見溫伯雪子久矣。何以寂無
一言。子曰。若斯人者。目擊而道存。亦不可以容
聲者矣。若雲臺。若寶網。若毛孔。若光明。皆能說
法者。華嚴經中可見。（富字函第四卷）。
 善哉若有聞法人  由斯無一不成佛 
宗鏡舉法華經偈云。 若有聞法者。無一不成佛。 
昔泥蛤聞法而生天（故事見十善品）。廄象聽經而悛惡
（故事見雜緣品）。比丘信受而獲果。女人思惟而悟空（故事
見禪定品）。○（富字函第六卷）。
 或因惡境接眾生  譬若蓮華開烈日 
大乘論云。有時菩薩正居王位。或現種種逼惱
眾生。是以安立於戒律中。○釋曰。眾生有二種。
或宜歡喜教化。譬如拘物頭花因涼月開敷。或
宜逼惱教化。譬如蓮花因烈日開敷。菩薩亦爾。
如那羅王。及善財童子。或現可愛事。或現可畏
事。安立眾生於善處。（與字函第四卷）。
 然佛從來平等法  接物何嘗貴賤分 
大莊嚴論云。佛難波斯匿王。分別出家貴賤。我
不以為貴選擇王賢等。亦度下賤優波離等。我
不齊為大富長者須達多等。亦度貧賤須賴多
等。我不齊為大智舍利弗。亦為鈍根周離槃特
等。我不齊為少欲知足摩訶迦葉。亦為多欲婆
難阤等。我不齊為耆舊宿德優樓頻螺迦葉。亦
為幼稚須阤耶等。我不齊為憍慢婆迦賴等。亦
為極惡鴦掘摩羅。我不齊為多智男子而為說
法。亦為淺智女人而為說法。佛告波斯匿王。若
娶婦嫁女。應擇種姓。此佛法中。唯觀宿世善惡
因緣。不擇種姓。唯觀信施。不觀珍寶。索戒清淨。
不索家門清淨。偈曰。
 佛法無偏黨  平等示正道  為一切眾生 
 作安隱正路  譬如大市中  示買一切物 
 我法市亦爾  不擇其種姓 （君字函第七卷）。
 豈是文殊不知者  俯為眾生故問之 
涅槃經云。佛答文殊。譬如輪寶上下回轉。如來
說法亦復如是。能令下趣諸惡眾生。上生人天。
乃至佛道。是故汝今不應讚言。如來於此更轉
法輪。文殊白佛。我於此義非為不知。所以問者。
為欲利益諸眾生故。（一字函第三卷）。
 若受如來所說法  甘投火聚願求聞 
華嚴經云。菩薩勤求佛法。所有珍財。皆無吝惜。
不見有物難得可重。但於能說佛法之人。生難
遭想。是故菩薩於內外財。為求佛法。悉能捨施。
無有恭敬而不能行。無有憍慢而不能捨。無有
承事而不能作。無有勤苦而不能受。若聞一句
未曾聞法。生大歡喜。勝得轉輪王位。若得一偈
未曾聞法。能淨菩薩行。勝得帝釋梵王位。住無
<pb n="157"/>
量劫。若有人言。我有一句佛所說法。能淨菩薩
行。汝今若能入大火坑。受極大苦。當以相與。菩
薩尒時作如是念。我以一句佛所說法。淨菩薩
行故。假使三千大千世界。大火滿中。尚欲從於
梵天之上。投身而下。況小火坑。而不能入。然我
今者為求佛法。應受一切地獄眾苦。何況人中
諸小苦惱。菩薩如是求於佛法。如其所聞觀察
修行。非但口言而可清淨。（愛字函第五卷）。
 聽法之人不宗敬  如斯之輩莫與談 
菩薩戒經。人在高處。己身處下。不應說法。除為
病患。心不信者。不應為說。不厭生死者。不應為
說。人在己前。人覆頭者。求過失者。不應為說。何
以故。諸佛菩薩。恭敬法故。若說法者。尊重於法。
聽法之人。亦生宗敬。至心聽受。不生輕慢。是名
清淨說。（賢字函第三卷）。
 按教明心指標月  由文見義色因燈 
圓覺經云。修多羅教。如標月指。若復見月。了知
所標。畢竟非月。一切如來。種種言說開示菩薩。
亦復如是。
楞伽經云。佛告大慧。善於語義。知語與義。不一
不異。義之與語。亦復如是。若義異語。則不應因
語而顯於義。而因語見義。如燈照色。大慧。譬如
有人持燈照物。知物如是。在如是處。菩薩亦爾。
因語言燈。入離言說。自證境界。（四字函第四卷）。
 燈雖顯色見由眼  眼非見性乃由心 
楞嚴經云。佛告阿難。諸盲無眼。唯觀黑暗。與有
眼人。處於暗室。二黑有別。為無有別。如是世尊。
此暗中人。與彼群盲。二黑校量曾無有異。阿難。
若無眼人。全見前黑。忽得眼光。還於前塵見種
種色。名眼見者。彼暗中人。全見前黑。忽獲燈光。
亦於前塵見種種色。應名燈見。若燈見者燈能
有見。又則燈觀。何關汝事。是故當知燈能顯色。
如是見者是眼非燈。眼能顯色。如是見性。是心
非眼。（染字函第一卷）。
 依趣於義不依文  依趣於智不依識 
寶積經云。菩薩修行。般若波羅蜜多故。於四依
趣善能具足。所謂依趣於義不依趣文。依趣於
智。不依趣識。依趣於了義經。不依趣不了義經。
依趣於法。不依趣數取趣者。云何名為依趣於
義不依文。所言文者。謂世間法。傳習文詞。所言
義者。謂通達出世間法。乃至如來所演八萬四
千法藏聲教。皆名為文。諸離一切言音文字。理
不可說。是名為義。云何依趣於智。不依趣識。謂
善巧了知諸有言教數取趣義。是名為識。此不
應依。諸有言教。如法性義。即是於智。此應依趣。
云何不依趣不了義經。依趣了義經。若諸經中。
說世俗諦。名不了義。說勝義諦。名為了義。乃至
經中所說厭背生死。欣樂涅槃。名不了義。若有
宣說生死涅槃。二無差別。是名了義。云何依趣
於法。不依趣數取者。若有依止數取之見諸所
緣法。如是之相名數取者。如來依世俗諦為眾
生說。若有眾生於此言教起於執著。如是等類。
不應依趣。何以故。如來欲令於彼正依趣故。說
如是法。汝等依趣諸法實性。無宜依趣彼數取
者。何等是為諸法實性。謂無有變異。無有增益。
無作。無不作。不住無根本。如是之相。是名法性。
（官字函第二卷）。
 攝心歸一魔無便  如龜藏六狗難傷 
宗鏡舉禪門中云。不怕念起。唯慮覺遲。又云。瞥
起是病。不續是藥。是以初心攝念為先。是入道
之階漸。昔佛在世。有一道人。在河邊樹下學道。
十二年中。貪想不除。目色耳聲。身靜意遊。曾無
寧息。十二年中。不能得道。佛知可度。化作沙門。
<pb n="158"/>
往至其所。樹下共宿。須臾月明。有龜從河中出。
來至樹下。復有水狗飢行求食。與龜相逢。便欲
噉龜。龜縮頭尾。及其四腳。藏於甲中。不能得噉。
水狗少遠。復出頭足。行步如故。不能奈何。遂乃
得脫。於是道人問化沙門。此龜有護命之鎧。水
狗不能得其便。化沙門答言。吾念世人。不如此
龜。不知無常。放恣六情。外魔得便。即說偈言。 藏
六如龜。防意如城。慧與魔戰。勝則無患。 （車字函第八卷）。
 四相人我壽眾生  四病作止并任滅 （附理
事障）。
金剛經云。若菩薩有我相。人相。眾生相。壽者相。
即非菩薩助深記注云。我相謂於自身不計為
我故。人相不計我轉趣。餘趣為人故。眾生相不
計我盛衰苦樂。為眾生故。壽者相不計我。一報
命根不斷。為壽者故。今菩薩既亡四相。已達身
空。即除我執。又有注云。無我者。則無色受想行
識之見也。無人者。了四大不實。終歸地水火風
也。無眾生者。則無生滅心也。無壽者者則我身本
空。寧有壽者。四相既空。法眼明矣。
圓覺經云。彼善知識所證妙法應離四病。一者
作病。有作是言。我於本心作種種行欲求圓覺。
彼圓覺性非作得。故說名為病。二者任病。有作
是言。我等今者。不斷生死不求涅槃。涅槃生死
無起滅念。任彼一切。隨諸法性。欲求圓覺。彼圓
覺性非任有。故說名為病。三者止病。有作是言。
我今自心永息諸念。得一切性。寂然平等。欲求
圓覺。彼圓覺性非止合。故說名為病。四者滅病。
有作是言。我令永斷一切煩惱。身心畢竟空無
所有。何況根塵虛妄境界。一切永寂欲求圓覺。
彼圓覺性非寂相。故說名為病。悉當離之。○又
云。理事二障。一者理障。礙正知見。二者事障。續
諸生死。若捨貪欲。先除事障未斷理障。但能悟
入聲聞緣覺。未能顯住菩薩境界。欲汎如來大
圓覺海。先當發願勤斷二障。二障已伏即能悟
入菩薩境界。若二障已永斷滅即入如來微妙
圓覺。
 有為無為善巧修  有餘無餘涅槃界 
般若經云。菩薩於一切法。遍攝有為無為應修
善巧。云何名有為。謂妙善身語意行。是名有為。
云何無為。即以如是妙善身語意行。回向於薩
伐若（此云一切智）是名無為。○又復有為。即是積集
五到彼岸。謂布施。持戒。忍辱。精進。靜慮。是名有
為。若由般若波羅蜜多。無為智故。則五到彼岸。
如此妙智。及以回向。一切智智。是名無為善巧。
（官字函第三卷）。
增一阿含經云。佛告比丘。有二涅槃。有餘涅槃
界。無餘涅槃界。於是滅五下分結。不還此世。是
謂有餘涅槃界。盡有漏。成無漏。意解脫。智慧解
脫。而自遊戲。生死已盡。梵行已立。所作已辦。不
復受有。如實知之。是謂無餘涅槃界。（闌字函第七卷）。
宗鏡舉思益經云。諸佛出世。不為令眾生出生
死入涅槃。但是度生死涅槃之二見。（富字函第六卷）。
 善財能發菩提心  彌勒稱揚佛種子 
華嚴經云。彌勒菩薩指善財童子。告大眾言。此
長者子曩於福城受文殊教。展轉經由諸善知
識已。然後來至我所。發心救護一切眾生。為四
流漂汩者。造大法船。為被見泥沒溺者。立大法
橋。為被癡暗昏迷者。然大智燈。為行生死曠野
者。開示聖道。為嬰煩惱重病者。調和法藥。為遭
生老死苦者。飲以甘露。為入貪恚癡火者。沃以
定水。近惡友者。示其善友。樂凡法者。誨以聖法。
著生死者。令趣智城。此長者子。恒以此行救護
眾生。發菩提心未嘗休息。善男子。餘諸菩薩經
<pb n="159"/>
無量劫。乃能滿足。菩薩願行。乃能親近諸佛菩
提。此長者子。於一生內。具足成就。善男子。菩提
心者。猶如種子。能生一切諸佛法故。菩提心者。
猶如良田。能長眾生白淨法故。菩提心者。猶如
大地。能持一切諸世間故。菩提心者。猶如淨水。
能洗一切煩惱垢故。菩提心者。猶如大風。普於
世間無所礙故。菩提心者。猶如盛火。能燒一切
諸見薪故。菩提心者。猶如帝王。一切願中得自
在故。菩提心者。猶如虛空。諸妙功德。廣無邊故。
菩提心者。猶如蓮華。不染一切世間法故。菩提
心者。如如意珠。周給諸貧乏故。菩提心者。如功
德缾。滿足一切眾生心故。菩提心者。如那羅延。
能摧一切我見敵故。菩提心者。如勇將幢。能伏
一切諸魔軍故。菩提心者。猶如湧泉。生智慧水
無窮盡故。菩提心者。則為所歸。不拒一切來者
故。菩提心者。則為義利。能除一切衰惱事故。菩
提心者。則為妙寶。能令一切心歡喜故。菩提心
者。如大施會。充滿一切眾生心故。菩提心者。如
佛支提。一切世間應供養故。善男子。菩提心者。
成就如是無量功德。舉要言之。三世如來。從菩
提心而出生故。善男子。如人學射。先安其足。後
習其法。菩薩摩訶薩亦復如是。先當安住菩提
之心。然後修行一切佛法。善男子。如人護身。先
護命根。菩薩摩訶薩。護持佛法。亦當先護菩提
之心。善男子。譬如有人命根若斷不能利益父
母宗親。菩薩摩訶薩捨菩提心。不能利益一切
眾生。不能成就諸佛功德。善男子。譬如王子。雖
於臣佐之中。未得自在。已具王相。不與一切諸
臣佐等。以生處尊勝故。菩薩摩訶薩。雖於一切
業煩惱中。未得自在。然已具足菩提之相。不與
一切二乘齊等。以種性第一故。善男子。譬如金
剛。雖破不全。一切眾寶。猶不能及。菩提心金剛。
雖復志劣。少有虧損。猶勝一切二乘功德。善男
子。譬如金剛。非凡人之所得。菩提心金剛。非劣
意眾生之所能得。善男子。譬如金剛。不識寶人。
不知其能。不得其用。菩提心金剛。不知法人。不
了其能。不得其用。善男子。譬如金剛。餘不能持。
唯金剛之所能持。菩提之心。聲聞緣覺皆不能
持。唯趣薩婆若者。善男子。若有眾生發阿耨多
羅三藐三菩提心者。則獲如是勝功德法（臣字函第
八卷）。
又善財參彌伽大士。白言。我已先發菩提心。而
未知云何學菩薩行。彌伽遽即下座。於善財前
散花作禮。讚言善哉。能發菩提心者。則為不斷
一切佛種。則為成熟一切眾生。乃至則為一切
天龍禮敬。如是讚已。還昇本座。為善財說法（首字
函第三卷）。
 法界觀通大千卷  六相義圓無量門 
法界觀云。華嚴大教浩博難明。杜順和尚文殊
應身。以自智見華嚴一真法界。總該萬有即是
一心。其中諸佛眾生。若國土若莊嚴。義境無量。
於無量境集其義類。總舉色空理事為例。束為
三重觀門。一曰。真空法界。二曰。理事無礙。三曰。
周遍含容。若達此三門。則法界重重。縱橫達矣。
第一真空觀（理法界也。原其實體但是本心。今簡非虛妄念慮故云真也。簡非形
礙色相故云空也）。復開四句。○一會色歸空（以色等本是真如一
心與生滅和會。名阿賴耶識等。變起根身器界。今推之都無其體。歸於真心之空。非斷滅空）。
二明空即色（凡是真空必不異色。真空既不異色。亦不易一切法。以上二觀復開
八門。畢竟不出此理。冗不盡錄。詳見本文）。三空色無礙（謂色舉體全是盡色之空。
則色盡而空現。空舉體不異全盡空之色。則空即色而空不隱也。若色是實色即礙於空。空是
斷空即礙於色。今既色是幻色故不礙空。空是真空故不礙色）。四泯絕無寄（所觀
真空不可言即色不即色。亦不可言即空不即空。一切法皆不可。不可亦不可。迥絕無寄。非言
所及）。
<pb n="160"/>
第二理事無礙（所觀）觀（能觀）。○（前雖說色。是簡情計以成真空。空色無礙
泯絕無寄。唯是真空觀門方為真如之理。至此理事無礙觀門始顯真如之用）。一理遍
於事門（謂能遍之理性無分限。所遍之事分位差別。一一事中理皆全遍）。二事
遍於理門（謂能遍之事是有分限。所遍之理要無分限。此有分之事於無分之理全
同。非分同。如全一大海。在一波中。而海非小。如一小波。匝於大海而波非大。同時全遍於諸波
而海非異。俱時各匝於大海而波非一）。三依理成事門（謂事無別體。要因真
理而得成立。如波要因於水能成立故）。四事能顯理門（由事攬理。則事虛而
理實。以事虛故全事中之理挺然露現如波相虛水體露現）。五以理奪事門
（事既攬理遂令事相皆盡。唯一真理平等顯現。如水奪波。波無不盡）。六事能隱理
門（真理隨緣成諸事法。遂令事顯理不顯也。如水成波。動顯靜隱）。七真理即事
門（謂此真理舉體皆事。如水即波。靜而非動）。八事法即理門（緣起事法必無
自性。無自性故舉體即真。如波即水。動而非靜）。九真理非事門（即事之理而非
是事。以真妄異故。如即波之水非波。以動濕異故）。十事法非理門（全理之事。
事恒非理。相性異故。如全水之波非水。以動義非濕故）。
第三周遍含容觀（事如理融。遍攝無礙。交參自在）。一理如事門
（事法既虛。相無不盡。理性真實。體無不現）。二事如理門（謂諸事法與理非異。如一
微塵溥遍法界。此一微塵亦如理性。全在一切法中）。三事含理門（謂諸事法與理
非一。存本一事而能廣容。如一微塵其相不大而能含攝無邊法界）。四通局無礙
門（謂諸事法與理非一即非異。故令此事法不離一處即全遍十方。一切塵內由非異即非
一故全遍十方。而不動一位。即遠即近。即遍即往。無障無礙）。五廣陜無礙門
（謂事與理非一即非異故。不壞一塵而能廣容十方剎海）。六遍容無礙門（謂此
一塵望於一切。由溥遍義即是廣容。以鏡燈喻。如四方四維上下各安一鏡。中安一燈。即十鏡
互交。如一鏡遍九鏡。時即容九在一內也。七攝入無礙門（謂彼一切望於一法
以入他故。即是攝他一切全入一中之時。即令彼一還復在自一切之內。同時無礙。如九鏡入
彼一鏡中時。即攝彼一鏡還在能入九鏡之內。同時交互故云無礙）。八交涉無礙
門（謂一法望一切。有攝有入。通有四句）。一攝一切一入一切（一如東鏡
為能攝。一切如九鏡為所攝。一切攝一。一切入一（文勢一一反上釋之）。
一攝一。一入一（如東鏡攝彼西鏡。入我東鏡中來。即我東鏡便入彼西鏡中去）。
一切攝一切。一切入一切（但以言不頓彰故假前三句。用此句圓滿
也）。九相在無礙門（謂一切望一亦有入有攝。此與前句不同。前但此彼同時
攝入。今則欲入彼時必別攝餘法帶之將入彼中。發起重重無盡之勢也。亦有四句）。攝一
入一（如東鏡能攝南鏡。帶之將入西鏡之中。即東鏡為能攝能入。南鏡為所攝。西鏡為所
入。此即釋迦攝文殊入普賢中也）。攝一切入一（如東鏡攝餘八鏡。帶之將入西
鏡中時。即東鏡為能攝能入。八鏡為所攝。西鏡為所入也。則一佛攝一切佛。一切眾生帶之同
入一眾生中。攝一入一切（如東鏡攝南鏡。將入八鏡中也）。攝一切入
一切（此明諸法互相攝入。一時圓滿重重無盡也。但入一燈當中之時。即鏡鏡中一時各
有多多之燈。無先後也。即諸佛菩薩六道眾生不有即已有。則一剎那中便徹過現未來十方
一切凡聖中也。十溥融無礙門（謂一切及一溥皆同時更互相望。一一具前兩
重四句。圓明顯現稱行境界無障無礙。深思之）。
長者合論。歡喜地中六相義。
<img n="J/J21p0568_01.png"/><rubynote t="【圖】"/>此一字中有六相。一切字。一切法。皆
有此六相。若善見者得智無礙總持
門。於諸法不滯。有無斷常等障。可以
離情。照之可見。此六字義。闕一即理智不圓。是
初歡喜地中觀通世間一切法門。故此六字有
三對法。一總別一對。二同異一對。三成壞一對。
總不相離。不可廢一留一。亦不可雙立雙捨。總
是斷常生滅。今以人類之。餘。可准知。○謂如一
切眾生。名為總相。愚智區分。名為別相。皆同佛
智。名為同相。隨報業異。名為異相。作業受報。名
為成相。心無所依。名為壞相。○又如人身具足
名為總相。手足眼耳名為別相。一空無體。名為
同相。應用有殊。名為異相。共成一身。名為成相。
無體無相。名為壞相（五十七卷）。
又宗鏡云。譬如一舍是總相。椽等是別相。椽等
諸緣和同作舍。故名同相。椽等相望一一不同
故名異相。椽等相成。故名成相。椽等自法。本不
作故。故名壞相。（駕字函第六卷）。
 但了人空與法空  便達此岸為彼岸 
金剛經頌。 人法俱名執。了即二無為。菩薩能齊
證。聲聞離一非。所知煩惱盡。空中無所依。常能
作此觀。得聖定無疑。 
宗鏡云。祖佛大意唯說二空。證會一心。如世尊
<pb n="161"/>
言。一切法無我。云何一切法。所謂心法。云何二
無我。所謂人無我。法無我。若一切眾生但得人
法俱空。知一切法。即心自性。復更有何異法而
敷演乎。（駕字函第五卷）。
阿含經。云何此岸。云何彼岸。謂此岸者身邪是。
彼岸者身邪滅是。（斯字函第六卷）。
又云。佛告婆羅門。邪見者非彼岸。正見者是彼
岸。（川字函第八卷）。
 當知實性非空有  未偶斯文墮斷常 
宗鏡云。真實之性。非一非異。非有非空。此宗鏡
奧旨自在圓融。謂欲一則一。欲異則異。欲存即
存。欲泯便泯。異不礙一。泯不礙存。方為自在。常
一常異。常存常泯。名為圓融。又如弄珠鈴之者。
其珠不住空中。不落地上。不在手裏。既不在三
處。亦不住一處。然不住空中。即喻不住空觀。不
落地上。即喻不住假觀。不在手裏。即喻不住中
觀。既不住三。亦不成一。則非一非三而三而一。
斯為妙矣。未偶斯旨。所有見聞。皆墮斷常（車字函第
八卷）。
 若是真心無滯礙  宛同水性善炎涼 
宗鏡云。皆同一性。所謂無性。良以心境同一性
故。是以真心不守自性。舉體隨緣。成諸萬法。性
即體也。以諸法唯心所現各無自體。虛假相依
無決定性。以無性故。能隨異緣成立一切。若有
定性。猶如金石。各有堅性。不可令易。今此無性
猶如於水。遇冷成冰。逢火便煖。故中論偈云。 集
若有定性。先來所不斷。於今云何斷。道若有定
性。先來所不修。於今云何修。 故知若有定性。一
切諸法皆悉不成。若無定性。一切皆成。若眾生
各各有性。自體不移。則永作眾生。無因成佛（侈字
函第四卷）。
 性空無而且不無  緣會有而終非有 
又云。萬法從緣。無自體耳。體而無自。故名性空。
性之既空。雖緣會而非有。緣之既會。雖性空而
不無。是以緣會之有。有而非有。性空之無。無而
不無。何者。會則性空。故言非有。空則緣會。故曰
非無。今言不有不無者。非是離有別有一無也。
亦非離無別有一有也。如是則明法非有無故。
以非有非無名耳。不是非有非無。既非有無。又
非非有。非非無也。如是則何獨言語道斷。亦乃
心行處滅也。如是則名體既空。言思自絕。可謂
萬機泯跡。獨朗真心矣。真諦性空之理。空而不
空。俗諦幻有之事。有而不有。不有之有。有不礙
空。不空之空。空不絕有。彼此無寄。遞互相成。若
心內定一法是有。即墮常。若心外執一法是無。
即沉斷。俱成見網。不入圓宗。（侈字函第二卷）。
 心滅諸法以皆滅  心生萬境以從生 
又云。問。若心滅者。云何相續。若相續者。云何言
滅。答。實然。今言滅者。但心相滅。非心體滅。如水
因風而有動相。以風滅故。動相即滅。非水體滅。
既水體不滅。所以動相相續。釋曰。種種心境。皆
由無明薰習力起。然依因依緣。因是不覺。緣是
妄境者。只謂不覺自心。妄生外境。故知境無自
性。從心而生。和合而起。故云。心生即法生。因滅
則緣滅矣。以水體不滅。動相相續者。此況真心
自體。非動非止。因無明風起。生死動搖。若妄風
息時。心之動相即滅。非心體滅。以心體是所依。
萬法是能依。若無所依。能依非有。故知一心之
體。為群有之依。猶如太虛。作萬象之體。（車字函第三卷）。
又舉。昔東國。元曉義相。二法師。同來唐國尋師。
遇夜宿荒。止於塚內。元曉法師因渴思漿。見一
泓水。掬飲甚美。及至天明。觀是死尸之汁。心惡
吐之。豁然大悟。乃曰。我聞。佛言。三界唯心。萬法
<pb n="162"/>
唯識。故知美惡在我。實非水乎。（侈字函第一卷）。
 凡一切法皆佛法  總萬行門一心門 
問。如何是一切法皆是佛法。答。一切法唯心。心
即是佛。心即是法。如學人問忠國師。經云。一切
法皆是佛法。殺害還是佛法不。答。一切施為。皆
是佛智之用。如人用火香臭不嫌。亦如其水淨
穢非汙。以表佛智也。是知火無分別。蘭艾俱焚。
水同上德。方圓任器。所以文殊執劍於瞿曇。鴦
掘持刀於釋氏。豈非佛事乎。若心外見法。而生
分別。直饒廣作勝妙之事。亦非究竟。（侈字函第三卷）。
夫一心者。萬事之總也。分而為戒定慧。開而為
六度。散而為萬行。萬行未嘗非一心。一心未嘗
違萬行。（車字函第七卷）。
問。法門無量。何故偏讚一心。答。此是起惑之初。
發真之始。故經云。心作天堂。心作地獄。但了一
心。萬法皆寂。如解脫長者告善財言。我若欲見
安樂世界阿彌陀如來。隨意即見。我若欲見栴
檀世界金剛光明如來。乃至十方如來。悉皆即
見。然彼如來不來至此。我身亦不往詣於彼。知
一切佛及與我心悉皆如夢。知一切佛猶如影
像。自心如水。知一切佛所有色相及以自心悉
皆如幻。知一切佛。及以己心悉皆如響。我如是
知。如是憶念。所見諸佛。皆由自心。善男子。當知
菩薩。修諸佛法。乃至成佛。悉由自心。（駕字函第二卷）。
 了知法法皆平等  自然物物非短長 
又云。以齊而齊不齊者。未齊矣。以齊而齊於齊
者。未齊焉。余聞。善齊天下者。以不齊而齊天下
者也。何須夷嶽實淵。然後方平。續鳧截鶴。於焉
始等。故知但了法法皆如。自然平等。則青松綠
蕙。不見短長。鵬翥蜎飛。自忘大小。如肇論舉經
云。諸法不異者。豈曰續鳧截鶴。夷嶽盈壑。然後
無異哉。誠以不異於異。故雖異而不異耳。乃至
經云。般若與諸法。亦不一相。亦不異相。信矣。莊
子南華經云。長者不為有餘。短者不為不足。故
鳧脛雖短。續之則憂。鶴脛雖長。斷之則悲。故性
長非所斷。性短非所續。以明境智雖異而同。不
待同而後同也。若能如上了達同異二門。或諸
佛出世不出世。眾生可度。不可度。乃至有無高
下。皆絕疑矣。（富字函第三卷）。
 無量劫時彈指頃  十方世界一毛中 
問。悟此心宗。修行之人。得圓滿普賢行不。答。一
切理智。無邊行願。皆不出普賢一毛孔。若實入
華嚴境界。乃至凡聖之身。一一毛孔。皆能圓滿
普賢之行。如海幢比丘入于三昧。從其身分。出
十法界身雲。又如善見比丘。一念之中。一切世
界皆悉現前。又如喜目觀察眾生。夜神。一一毛
孔出無量種變化身雲。又如普賢一一身分。一
一毛孔。悉有三千大千世界風輪。地水火輪。江
海山林。村落城邑。地獄鬼畜。色欲等界。晝夜年
劫。諸佛出世。菩薩眾會。如是等事。悉皆明見。如
見此界。十方世界悉如是見。如見現見十方世
界。前際後際。十方世界亦如是見。各各差別不
相雜亂。如說海幢身分之上。善見一念之中。普
賢毛孔之內。盡十方法界虛空界。所有一切凡
聖境界。淨穢國土。靡所不現。無法不含。如卷大
海之波瀾。收歸一滴。撮十方之剎土。指在一塵。
（車字函第十卷）。
又云。須彌納芥子。而無增減亦不迫迮。此義難
解。有師言。神力能爾。有師言。小無小相。大無大
相。故得入也。今謂小是小。大是大。是自性大小。
不得相入也。如華嚴云。一微塵中。大千經卷。今
觀眾生一念無明心。即是如來心。若見此心。則
能以須彌入芥子。無相妨也。
<pb n="163"/>
 玄珠有意定難求  罔象無心而乃得 
又云。法無動念。不可以有念求。又非無念。不可
以無心得。應可玄會耳。如赤水求於玄珠。罔象
而得之。故云。藏於身。不藏於川。在於心。不在乎
水。故莊子云。黃帝遊於赤水之北。登崑崙之丘。
南望還歸。遺其玄珠。使智索之而不得。使离婁
索之。而不得。乃因罔象得之。夫真不可以定求。
故無心以得之。如弄珠吟云。罔象無心卻得珠。
能見能聞是虛偽。然雖不落於見聞。又且非無
覺與知。（車字函第七卷）。
又問。無心者。為當離心是無心。即心得無心。答。
即心得無心。問。即心是有心。云何得無心。答。不
壞心相而無分別。問。豈不辨知也。答。即辨知無
能所。是無心也。豈渾無用始是無心。譬如明鏡
照物。豈有心耶。當知一切眾生。恒自無心。心體
本來常寂。寂而常用。用而常寂。隨境鑒辨。皆是
實性自爾。非是有心。方始用也。（駕字函第五卷。
又舉寶藏論云。離者無身。微者無心。無身故大
身。無心故大心。大心故則智周萬物。大身故則
應備無窮。是以執身為身者。則失其大應。執心
為心者。則失其大智。故千經萬論。莫不說離身
心。破彼執著。乃入真實。譬如金師銷礦取金方
為器用。若執有身者。則有身礙。有身礙故。則法
身隱於形㲉之中。若有心者。則有心礙。有心礙
故。則真智隱於念慮之中。故大道不通。妙理沉
隱。六神內亂。六境外緣。晝夜惶惶。無有止息矣
（同上卷）。
 求佛不可無念成  證道安可以功得 
又舉。永嘉云。誰無念。誰無生。若實無生無不生。
喚取機關木人問。求佛施功早晚成。若以息念
歸無念。如同寒木死灰。與木人何別。豈有成佛
之期。然無念者。即念而無念。以念無自性。緣起
即空。又緣起者。皆是真性中緣起。豈屬有無。乃
至即生無生。即滅無滅。亦復如是。故寶藏論云。
若言其生。無狀無形。若言其滅。今古常靈。又云。
是以斬首灰形。其無以損生。金丹玉液。其無以
養生。故真生不滅。真滅不生。可謂常滅。可謂常
生。其有愛生惡滅者。斯不悟常滅。愛滅惡生者。
斯不悟常生。華嚴疏云。生之無生。真性湛然。無
生之生。業果宛然。是知若即念存有念。即是常
見。離生求無生。即是斷見。皆不達實相無生無
滅之理。若正了無生。則無生無不生。豈定執有
生無生二見乎。○又云。玄道者。不可以設功得。
聖智者。不可以有心知。真諦者。不可以存我會。
至功者。不可以營事為。忘言者可以道合。虛懷
者。可以理通。冥心者。可以真一。遺智者。可以聖
同。雖云道合。無心於合。合者合焉。雖云聖同。不
求於同。同者同焉。無心於合。則無合無散。不求
於同。則無異無同。超非於百非之外。非所不能
非焉。忘是於萬是之前。是所不能是焉。是所不
能是則無是矣。非所不能非。則無非矣。無異無
同。則怨親不二。無非無是。則毀讚常一。是以忘
言者。捨筌蹄也。虛懷者。離取著也。冥心者。不己
見也。遺智者。泯能證也。若運心合道。則背道。若
起念求同則失同。若為是所。是則沒是。若為非
所。非則沉非。但得直下無心。則同異俱空。是非
咸泯。斯泯亦泯。茲空亦空。此猶寄言。因跡對待。
若得絕待。頓悟一心。唯契相應。不俟更說（車字函第
七卷）。
 雖然迷悟之本同  爭柰時節之有異 
又云。究之於心。塵勞為菩提之妙用。失之於旨。
常樂作生滅之苦輪。故知染淨非他。得喪在我。
似手反覆。如人醉醒。何者。反亦是手。覆亦是手。
<pb n="164"/>
要且反時非覆時。覆時非反時。然俱不離手。醉
亦是人。醒亦是人。要且醉時非醒時。醒時非醉
時。然不離醉有醒。亦不即醉是醒。如迷亦是心。
悟亦是心。要且迷時非悟時。悟時非迷時。然迷
悟非別。即時節有異。唯在般若轉變臨時。一體
匪移。千差自別。迷之枉遭沉沒。念念成凡。悟之
本自圓明。心心證聖。（肥字函第五卷）。
 先修後悟功生滅  已悟方修用不虛 
又云。學人問本淨和尚云。師還修行也無。對云。
我修行與汝別。汝先修而後悟。我先悟而後修。
是以若先修而後悟。斯則有功之功。功歸生滅。
若先悟而後修。此乃無功之功。功不虛棄。若具
智眼之人。豈得妄生叨濫。況似明目之者。終不
墮於溝坑。古人云。一生可辦。豈虛言哉。（侈字函第三卷）。
<other>持誦品</other>
 為何言教戒休看  秪恐牛皮遭覷破 
宗鏡。問。若欲明宗。只合純提祖意。何用兼引諸
佛菩薩言教。以為指南。故宗門中云。借蝦為眼。
無自己分。只成文字。聖人。不入祖位。答。從上非
是一向不許看教。恐慮不詳佛語。隨文生解。失
於佛意。以護初心。或若因詮得旨。不作心境對
治。直了佛心。又有何過。只如藥山和尚。一生看
涅槃經。手不釋卷。時有學人問。和尚尋常不許
學人看教。和尚為什麼自看。師云。只為遮眼。問。
學人還看得不。師云。汝若看。牛皮也須穿。且如
西天第一祖師。是釋迦牟尼佛。首傳摩訶迦葉
為初祖。次第相傳迄至此土六祖。皆是佛弟子。
今引本師之語訓示弟子。令因言薦道。見法知
宗。不外馳求。親明佛意。得旨即入祖位。誰論頓
漸之門。見性現證圓通。豈標前後之位。若如是
者。何有相違。且如西天二十八祖。此土六祖。乃
至馬大師。忠國師等。並博通經論。圓悟自心。所
有示徒。皆引誠證。終不出自胸臆。妄有指陳。是
以綿歷歲華。真風不墜。以聖言為定量。邪偽難
移。用至教為指南。依憑有據。故圭峰云。諸宗始
祖。即是釋迦。經是佛語。禪是佛意。諸佛心口。必
不相違。達磨過來。以楞伽經印眾生心。楞伽云。
佛語心為宗。無門為法門。心為宗者。即心即佛。
無門為法門者。達本性空。性無有相。亦無有門。
時有禪客問曰。阿那箇是佛心。師曰。牆壁瓦礫。
無情之物。並是佛心。禪客曰。與經大相違也。經
云。離牆壁瓦礫無情之物。名為佛性。今云一切
無情之物。皆是佛心。未審心之與性。為別不別。
師曰。迷人即別。悟人不別。禪客曰。又與經相違
也。經云。善男子。心非佛性。佛性是常。心是無常。
今云不別。未審此意如何。師曰。汝自依語不依。
義。譬如寒月結水為冰。及至煖時。釋冰成水。眾
生迷時。結性成心。悟時釋心成性。汝定執無情
之物非心者。經不應言三界唯心。故華嚴經云。
應觀法界性。一切唯心造。今且問汝。無情之物。
為在三界內。為在三界外。為復是心。不是心。若
非心者。經不應言三界唯心。若是心者。又不應
言無情無佛性。汝自違經。我不違也。○若欲研
究佛乘。披尋寶藏。一一須消歸自己。言言使冥
合真心。但莫執義上之文。隨語生見。直須探詮
下之旨。契會本宗。則無師之智現前。天真之道
不昧。如華嚴經云。知一切法。即心自性。成就慧
身。不由他悟。故知教有助道之力。初心安可暫
忘。細詳法利無邊。是乃搜揚纂集。（祿字函第一卷）。
詳夫看教。應驗甚多。山筆海墨。書亦不盡。今
且略引金剛華嚴二典數則。庶使未聞者聞。
 虛空寫處堪逃雨  屋宇俱焚不壞經 
益州新繁縣。王李村。隋時有書生荀氏。善工書
<pb n="165"/>
而不顯跡。嘗於村東。空中書金剛般若經。乃曰。
此經擬諸天讀誦。人初不覺。後經雷雨。書經之
地。殊無點濕。可有丈許。村人怪之。每雨。樵夫牧
兒。皆逃其中。武德中異僧。謂鄉人曰。此地空中
有金剛經。諸天於上設寶蓋覆之。不可輕犯。自
爾周回欄楯。以防人畜履踐。每至齋日。四遠皆
來。就設佛供。常聞天樂耳。○唐吳郡陸懷素。貞
觀二十年失火。屋宇並滅。經函乃至標軸亦盡。
唯金剛經字如故。見聞者莫不加額。其異若此。
 ○無常大鬼難親近  ○力士金剛密護持 
唐王陀。因病斷葷血。發心念金剛經。日日五遍。
後染瘴疾。見群鬼來。陀即急念。鬼聞皆退。遙曰。
王令追汝。且止念經。陀即為歇。鬼得向前。陀乃
昏迷欲絕。又見一鬼來報。念經人。王令權放。既
醒。日夜持誦不息。乃聞空中曰。汝以持經功德。
壽九十矣。竟如其言。○梁鍾山開善寺沙門智
藏。有野姥工相人。為記吉凶。百不失一。謂藏曰。
命可三十一矣。時年二十有九。聞斯促報。竭誠
修行。探得金剛般若。畢生受持。至所厄暮年。香
湯沐浴。淨室誦經。以待死至。空中告曰。汝往年
三十一者。是報至之期。由般若力。得延倍壽。藏
後出山遇前相者。乃大驚曰。沙門誠不可相。後
壽六十有五。於是江左道俗。普誦此經。○唐魏
恂。為監門衛大將軍。精持金剛。時京師有蔡策
者。暴亡復蘇。云。初至冥司。怪以追人不得。將撻
其使者。使云。將軍魏恂。持金剛經。善神擁護。追
之不得。即別遣使再追。須臾還報並同。冥官曰。
且罷追。恂聞尤加精進。
 非特救夫淹巨浪  也能援子脫深蕃 
宋衎江淮人。為鹽鐵院書手。月雇兩千。適有押
綱者。且不識字。請衎同去。通管簿書。月給八千。
衎謂妻曰。我數月不得八千。苟一月而致。極為
利也。妻楊氏甚賢。勸不令往。曰。舟路險惡。身或
驚危。利亦何救。衎不納而去。殆至其所。果遇暴
風。群船盡沒。唯衎入水。捫得粟稿一束。泛之達
岸。抱稿謝曰。吾之微命。爾所賜也。存歿不捨。負
帶而歸。行數里宿一孤姥鬻茶之店。明旦解稿
略曬。於中得一竹筒。開之金剛經也。姥曰。汝妻
自汝來後。誠寫是經。蓬頭禮念。故能救汝。衎感
泣達家。見妻媿謝。驚問何知。詳告始末。楊氏怪
之。衎曰。經為何記。曰。寫時執筆者。誤羅漢數字。
請禪和尚添入。以老目昏。點劃過濃。此十來日。
失不知所。開驗如說。衎嗚咽拜妻。轉加精勤禮
誦。遂遣人致謝河濱之母。詢問此處。何嘗有人
與店。乃神化也。數歲相國鄭公絪。為東都留守。
召衎并妻。問於始末。與其男武職事。月給五千。
因求其經。至今為鄭氏所尊奉敬。○唐永泰初。
豐州烽子。因陷西蕃。自此有功轉近牙帳。贊普
子。愛其了事。遂令執纛。因與酪肉。悲泣不食。贊
普問之。云。有老母。頻夜夢見。贊普頗仁。聞之悵
然。召帳中語曰。蕃法嚴。無放還例。我與汝馬力
者二匹。於某道縱汝歸。無言我也。烽子得馬。極
騁俱乏死。遂晝潛夜走。為刺傷足。倒於磧中。忽
風吹物。窣窣過其前。輒收裹足。覺不復痛。試走
如故。到家見母尚存。悲且喜曰。自汝一失我。唯
念金剛經以祈相見。今果其誓。因以取經。見斷
數幅。不曉其由。子言。磧中傷足。母令解看。厥瘡
已愈。所裹瘡紙。正母所失之經。殊聖乃爾。
 滅於佛法愆深重  存乎功德福非輕 
隋開皇中。太府寺丞趙文昌。死而復活云。有人
引至閻羅王所。王問。一生以來作何福業。答云。
家貧無力可營功德。唯持金剛般若。王聞合掌
讚言。善哉。功德甚大。即放還生。使人引至南門
<pb n="166"/>
首。見周武帝。在門側房中。三重鉗鎖。喚昌云。卿
既還家。為吾向隋皇帝說。吾諸罪並欲辯了。唯
滅佛法罪重。未可得竟。為營功德得出地獄。及
出門外。見大糞坑。有人頭髮上出。問引人云。此
是秦將白起。罪猶未了。昌歸得活。遂奏其事。敕
天下為周武帝轉金剛經。設大供。仍入隋史。○
唐開元中。敕天下佛堂。小者除拆。功德移入大
寺。不信之徒。望風除毀。有豫州新息令李虛。貪
酒好殺。行事違戾。當時非惜佛屋。偶以醉中限
嚴而怒。故令界內存之。雖存亦不為意。歲餘病
死復生云。閻王未坐。先見階前判官。乃新息吏
也。吏曰。長官平生。唯以殺害為心。不知罪福。今
當受報。將如之何。虛大懼請救之。吏曰。去歲拆
佛堂。長官界內獨存。此功彌天。少頃引虛見王。
王索李明府善惡簿。讀曰。虛曾殺羊割肉。王曰。
何割他肉。虛答。有敕拆佛堂。毀佛像。獨虛界內
存之。可折罪不。王曰。是不。吏覆福簿在天堂。檢
至讀之。果有合折一生中罪延年三十。仍生善
道。言畢罪簿出火燒之殆盡。令人送還。遂蘇（以上
九則金剛感應傳）。
 既誦華嚴凡冠聖  因遺盥掌蟻生天 
永徽年中。太白山有兩僧。名道祥。慧悟。祥持涅
槃。悟授華嚴。忽有居士作禮。請一僧齋。僧云。二
人。不知請誰。居士云。請華嚴師。悟乃赴請。於是
居士置悟於衣上坐。令其冥目。只聞耳颼颼風
聲。少頃放地。開目不知到處。唯見屋宇嚴麗。延
悟入堂。禮佛纔畢。忽五百僧。翔空而至。悟遂下
坐。居士語曰。此日齋意在師一人。雖五百羅漢。
臨時請耳。師持華嚴。是佛境界。何得於小聖下
坐。引悟坐於聖眾之上。齋罷。居士令一童子送
還。童子請悟開口。飛入口中。悟即騰身空中。謂
祥曰。神仙請齋。遂獲神通。今欲蹔之金闕。昇空
而去。○昔有三藏梵僧至京。時藏公猶為童子。
頂禮三藏。請受菩薩戒。眾謂三藏曰。此童子誦
得華嚴。兼解其義。三藏驚歎曰。華嚴一乘。是諸
秘藏。尚難遭逢。況通其義。若有人誦得淨行一
品。已得菩薩淨戒俱足。不復更受。西域傳記。有
人轉華嚴經。以洗手水滴一蟻子。命終生天。而
況人能受持通義。此子後必廣大。饒益眾生。
 ○積功可救眉鬚厄  ○一偈能停地獄酸 
天授二年。曾州牧宰。迎請藏公講釋華嚴。因論
邪正。時有小道士在側。歸觀云。講師誹毀道尊。
觀主甚怒。領眾來至講所。面興慍色。口發惡言。
謂藏公曰。但自講經。何故論道門事。藏曰。貧道
自講華嚴。無他論毀。觀主問曰。一切諸法。悉皆
平等耶。藏曰。諸法亦平等。亦不平等。觀主又問。
何法平等。何法不平等。答曰。一切法。不出二種。
一者真諦。二者俗諦。若約真諦。無此無彼。無自
無他。非淨非穢。一切皆離。故平等也。若約俗諦。
有善有惡。有尊有卑。有邪有正。豈得平等。道士
詞窮無對。猶瞋不解。於如來所。生毒害言。歸去
經宿。明朝洗面。眉髮俱落。通身瘡皰。方生悔心。
歸敬三寶。求哀藏公。誓願受持華嚴經一百遍。
猶有十遍未畢。忽感眉髮重生。身瘡頓愈。○昔
京師郭神亮。死去七日。復還云。使者追至平等
王所。問罪福已。送入地獄。見一僧云。我今救汝。
地獄之苦。教誦一偈。 ○若人欲了知。三世一切
佛。應當如是觀。心造諸如來。 ○神亮志心。乃誦
此偈數遍。神亮及同受罪者。數十萬人。皆得離
苦。不入地獄。當知此偈。能破地獄。是時藏法師
云。出在華嚴經十行品。塵律師歎曰。纔聞一偈。
脫千萬人苦。況受持全部。講通深義耶。
 ○威靈可以降天敵  ○俗眼那能辨聖凡 
<pb n="167"/>
聖曆中有沙彌。名彌伽。雖未受具。身意清淨。專
誦華嚴。一日帝釋遣使迎請。伽曰。未審天帝。何
緣見命。使曰。帝與修羅時戰。欲求法力加被。縱
有羅漢。未辦斯事。唯見法師專持華嚴。可為人
天福田。所以見迎耳。於是受請。閉目俄頃。便至
天宮。延請入殿。誦華嚴經。坐于寶臺。乘空而行。
向其敵所。修羅軍眾。睹此威靈。怖竄藕孔之中。
帝喜。迎師還宮供養。施以七珍異寶。又白師言。
若須長生之藥。當以奉上。師曰。割愛出家。求無
上道。世間珍異。及長生事。非所志焉。帝釋禮謝。
曰。成菩提時。願相救度。遣使送還。○上元中洛
州敬愛寺。有律僧歸覲。及鄭州界。迫暮投店。次
有僧至。不知其名。並房安泊。其後來僧。謂主人
曰。貧道疲餒。酒酤三升。肉買一斤。飲噉迨盡。律
師怒而訶之。身披法服。恣噉酒肉。不知慚愧。其
僧默而不答。少頃索水嗽口。端身趺坐。緩發梵
音。誦大方廣佛華嚴經。入如是我聞。至寂滅道
場。其僧口角兩邊。俱發光明。透射房舍。洎至三
更。猶聞誦經。聲聲不絕。光明轉熾。誦至六帙。即
歇收光。其僧乃臥。天明律師涕泣懺過。輕謗聖
賢。願罪消滅（以上六則出華嚴感應傳）。
 ○誦持無驗為如何  ○種植有虧安可得 
妙臂所問經云。行人持誦。不獲成就者。譬如種
子。因地因時。風雨不愆。溉潤無失。乃可生芽。以
至成熟。或種子不以其時。不植於地。使彼芽莖。
無由得生。何況枝葉及果實耶。持誦行人。若不
依法。又不清淨。於諸供養。曾無虔潔。於其所誦
真言文字。或有闕剩。至於呼吸。訛略不正。是以
悉地。而不現前。不獲成就。亦復如是。（八字函第二卷）。
 ○因甚言教益非益  ○良為眾生勤不勤 
華嚴經云。文殊師利。問勤首菩薩言。佛教是一。
眾生得見。云何不即悉斷諸煩惱縛。而得出離。
或有利益或無利益。勤首以偈答曰。 ○若欲求
除滅。無量諸過惡。當於佛法中。勇猛常精進。如
鑽燧求火。未出而數息。火勢隨止滅。懈怠者亦
然。 ○復問法首菩薩言。如佛所說。若有眾生受
持正法。能斷煩惱。何故受持而不斷者。法首頌
答。 ○如人水所漂。懼溺而渴死。於法不修行。多
聞亦如是。如人數他寶。自無半錢分。於法不修
行。多聞亦如是。 （平字函第三卷）。
 ○佛法豈非無果證  ○善根成熟在他生 
智度論。問。若佛法得今世果。何故諸佛弟子。有
無得者。答曰。行者能如佛所說。次第修行。無不
得報。如疾病人。隨良醫教。將和治法。病無不差。
若不隨佛教。不次第行。破戒亂心。故無所得。非
法不良也。復次諸未得道。今世雖不得涅槃。後
世得受福樂。若速若遲。當得涅槃。終不虛也（建字
函第二卷）。
 ○法不受人忘記報  ○業消誦篲頓明心 
佛說處處經云。朱利槃特學道。經二十四年。得
五言解。何以故。宿見五百佛。悉通眾典。閉藏經
道。不肯教人。後病二十四日。臨死乃悔。呼人教
之。有是一福。故知五言。何況具足教人。得福不
可計。（無字函第四卷）。
又阿含經云。佛弟子朱利槃特。世尊使執掃篲。
汝誦此字。是時槃特。若誦得掃。便忘於篲。若誦
得篲。復忘於掃。誦經數日。以此掃篲。復名除垢。
槃特作念。何者是除。何者是垢。垢者灰土瓦石
也。除者清淨也。世尊以此教我。我今思惟此義。
我身亦有塵垢。我自作喻。縛結是垢。智慧是除。
我今可以智慧之篲。掃此結縛。得解脫智。生死
已盡。梵行已立。證阿羅漢。（斯字函第一卷）。
 ○慚愧螺蚌尚知經  ○可憫最靈蹉過佛 
<pb n="168"/>
真歇禪師。跋金剛經。驗云。昔王待制。船自漢江。
為風浪擊作。危急之甚。遂將平昔所誦金剛經。
投於水中。而風息浪靜。後至鎮江。見舟尾百步
外。似有一物。出入無時。使漁者取之。即無數螺
螄團成一毬。剖之外。濕而內乾。視中。迺昨所投
金剛經毫髮無所損。歎曰。且漢水會于九江。至
南徐動數千里。窮古逮今。舟船往來不可數計。
然未聞有持是經。自彼而至此者。螺螄一見而
不捨。其為名耶。利耶。財耶。色耶。將必求於脫輪
回生死也。嗚呼。萬物之中。唯人最靈。其有畢生。
不聞是經。有聞而不見。見而不信。信而為名利
財色蕩沒。不能受持者。尚螺螄之不如。謂之最
靈者。孰與之哉。
懈怠耕者經云。有一耕人。見佛行過。心中雖喜。
不去禮佛。乃云。田耕未竟。種又未下。若要見佛。
須待閑暇。佛難值遇。懈怠如此。已過六佛。不得
度者。此即非今世也。（自釋迦至彌勒。方見二佛。蹉過六佛。不知幾多劫。甚
字函）。
 ○當知經書即赦書  ○可免鐵圍并鐵棒 
佛日禪師普說云。有任觀察。傾心釋氏。遍參知
識。每歎曰。余幸得為人。其形體不全。及不識所
生父母。想前世輕薄於人。招此報應。誓遇休日。
歸私家。絕人事。炷香禮佛。刺血寫華嚴經一部。
每一字禮三拜。願來生識所生父母。忽一日有
客相訪。任出遲。客怒曰。人來相訪。何懈怠如此。
任笑曰。在家中寫一卷赦書。客詢其故。乃露誠
出經示之。曰。此閻老子面前。吞鐵丸喫鐵棒底
赦書。客聞其語。扣頭回舍。亦如任寫經。
 ○迷誦千章何所益  ○洞明一句乃成功 
出曜經偈云。 雖誦千章。不義何益。寧解一句。聞
可得道。 （殿字函第五卷）。
問曰。作如是說。有看經而不曉理者。徒勞何益。
答曰。看經豈是無益。第恐隨行數墨。只貪遍數
為功。不窮其義。義既不窮。安得成道。問曰。吾佛
談玄說妙。眾生根有利鈍。終竟不能窮其義者。
又作麼生。答曰。義雖未明。其誠若至。足可扶危
益筭。亦為入道之初。如今生根鈍不明理趣者。
蓋於前世生中。教典未嘗入手。夙既不覽。今曷
強明。但且隨分看去。下箇最初種子。乃為後世
苗裔。次第結果。成佛有分。豈不見善財龍女。古
今知識。才出頭來。一聞千悟。蓋已致力於多生。
豈此一旦頓能成辦爾。
 ○寶闇無燈曷得知  ○佛法雖慧莫能了 
華嚴經偈云。 譬如闇中寶。無燈不可見。佛法無
人說。雖慧莫能了。 （平字函第六卷）。
 ○古者為法喪形軀  ○今人何幸現公案 
宗鏡云。仰思曠古。求法之人。釋迦文等。投身大
火。翹足深林。析骨剜身。剝皮刺血。乃至常啼東
請。善財南求。藥王燒手。普明刎頭。皆是知恩報
德之人。為法亡軀之士。今勸後學。生殷重心。勿
得自輕。虛擲光景。（車字函第四卷）。
又云。圓宗罕遇。若芥子投於針鋒。正法難聞。猶
盲龜值於木孔。若非夙熏乘種。久積善根。焉偶
斯文。親得傳受。所以古人重教輕財。則輸金若
市。或亡身為法。則立雪幽庭。且金是身外之浮
財。豈齊至教。命是一期之業報。曷等真詮。（富字函第
六卷）。
 ○利之至險尚可求  ○道既在心何難得 
又舉管子云。利之所在。雖在千仞之山。無所不
上。深源之下。無所不入。商人通賈。倍道兼行。夜
以續日。千里不遠。利在前也。漁人入海。海水百
仞。衝波迸流。宿夜不出。利在水也。此乃世間勤
苦。求利之志耳。如或堅求志道。曉夕忘疲。不向
<pb n="169"/>
外求。虛襟澄慮。密室靜坐。端拱凝神。利在心也。
如利之所在。求無不獲。況道之在心。信無不得
矣。故知訓格之言。不得暫捨。可以鏤於骨。書於
紳。染於神。熏於識。所以楚莊輕千乘之國。而重
申叔一言。范獻賤萬畝之田。以貴舟人片說。此
乃成家立國。尚輕珍重言。況宗鏡中。言下契無
生。聞之成大道。寧容輕慢乎（同上）。
 ○雖然流出大藏教  ○爭奈元無一字談 
楞伽經云。大慧白佛。如世尊說。我於某夜。成最
正覺。乃至某夜。當入涅槃。於其中間。不說一字。
亦不已說。亦不當說。不說是佛說。世尊。依何密
意。作如是語。佛言。大慧。依二密法。故。作如是說。
云何二法。謂自證法。及本住法。云何自證法。謂
諸佛所證。我亦同證。不增不減。證智所行。離言
說相。離分別相。離名字相。云何本住法。謂法本
性。如金在礦。若佛出世。若不出世。法住法位。法
界法性。皆悉常住。大慧。譬如有人。行曠野中。見
向古城。平坦舊道。即便隨入。止息遊戲。大慧。於
汝意云何。彼作是道。及以城中種種物耶。白言。
不也。佛言。大慧。我及諸佛。所證真如。常住法性
亦復如是。是故說言。始從成佛。乃至涅槃。於其
中間不說一字。重說頌言。 某夜成正覺。某夜
般涅槃。於此二中間。我都無所說。自證本住法。
故作是密語。我及諸如來。無有少差別。 （四字函第四卷）。
<other>唐梵品</other>
 ○南無佛陀并菩薩  ○乃至聲聞八部天 
南無（此云歸命。信順故。約法以南為離。離中虛。虛無即明也。表心達虛無之理。即心智明
故。出合論）。佛（此云覺。出合論）。婆伽婆（亦名薄伽梵。此云成就眾德。皆佛之異稱。出階
字音）。釋迦牟尼（釋迦此云能也。牟尼此云寂默。即心體本寂。弁字音）。彌勒（此云
慈氏。即真慈應物）。阿彌阤（此云無量壽。即真如性無盡故）。（已上二出富字函。菩
提薩埵（薩埵秦言眾生。以求菩提未得故名為菩提薩埵。此方好略即名菩薩。形字函）。
摩訶薩（摩訶此云大。即大菩薩也。立字函）。須陀洹（此云預流。預聖之流。更七
生天上人中。得盡苦際）。斯陀含（此云一來。謂一往天上一來人間。便取寂滅）。阿
那含（此云不還。只此滅度不復更還）。阿羅漢（有四義。一者殺賊。二者遠惡。三者應
供。四者不生。總言殺煩惱賊。遠離諸惡。堪應供養。更不受三界生也）。健達縛（亦云乾闥
婆。此云音樂神也）。阿素洛（亦云阿須倫。此云阿修羅）。揭路荼（亦云迦樓羅此
云金翅鳥）。緊捺洛（亦云緊那羅。乃歌神。頭作馬頭。亦言是人非人）。牟呼洛（亦云
摩睺羅伽。此云腹行蟒神）。藥叉（又云閱叉。此云夜叉）。（以上十弁字音）。苾芻（香草具五
德比出家人。日字音）。僧伽（此云眾。今略稱僧。以和合故。出要覽）。優婆塞（亦云鄔波
索迦。此云近事男。優婆夷亦云烏波斯迦。此云近事女。謂在俗親近三寶。盡壽持五戒也。日字
音）。補特伽羅（此云數取趣。謂數數往來生死。虞字音）。摩納婆（此云年少
淨行。翔字音）。達絮（此云微信佛法人）。篾隸車（此云全不信人）。（以上二巨字音）。
闡提（此云無善心。火字音）。旃荼羅（此云執惡屠殺之者。麗字音）。補羯娑
（擔糞棄死尸之賤類。水字音）。剎利種（此云守田主。此方國王之稱）。婆羅門
種（亦云梵志。遠離惡法入山求道）。居士種（在家修業）。首阤羅種（伎藝生活）。
（以上四種混沌初時總分四姓。履字函）。
 ○經具因緣十二分  ○修證菩提多種門 
修多羅（亦云素怛纜。此云契經）。祗夜（此云重頌）。弊迦蘭那（此云受記）。
伽陀（此云不重頌）。優陀那（此云無問自說）。尼陀那（此云因緣）。阿波
陀那（此云譬喻）。伊帝目多伽（此云本事）。闍陀伽（此云本生）。毗佛
略（此云方廣大乘）。阿浮陀達磨（此云勝法）。優波提舍（此云分別廣說）。
（以上十二參殷一兩函）。阿毗曇（此云無比法。仙字音）。摩訶衍（摩訶此云大也。
衍此云乘也。弁字函）。檀波羅蜜多（此云施也。有信有財有福。三事和合破慳能捨。
是名檀也。波羅蜜此云彼岸也。多此云到也。總言施能到彼岸故）。尸羅（此云清淨戒。亦
云毗尼。此云調伏。謂調三業不造惡。故亦名波羅提木叉。此云解脫生死）。羼提（羼初眼反。
此云安忍）。毗梨耶（此云精進）。禪那（此云靜慮）。般若（此云慧）。（以上六出弁字音）。
阤羅尼門（此云總持門。冬字音）。楞嚴（此云健行定。孝字音）。三昧（或云三摩
提。或云三摩地。此云正定。謂任緣一境離諸邪亂也。亦云等持。等者正也。正持心也。持謂持諸
功德也。階字函）奢摩他（亦云寂靜。此云止息）。三摩跋提（此云在定）。毗婆
舍那（此云種種觀察）。（以上三羽字音）。三摩缽提（此云從幻起行。出圓覺）。瑜
伽（此云相應。謂一切乘境行果皆與心相應。一李字音）。阿蘭那行（此云無諍。翔字
音）。杜多（此云修治。謂修心治行棄貪。夜字音）。那羅延（此云堅固。弁字音）。阿
鞞跋致（此云不退地。羽字音）。薩婆若（若汝者反。此云一切智。夜字音）。阿耨
<pb n="170"/>
多羅三藐三菩提（耨奴沃反。藐彌略反。阿此云無也。耨多羅此云上也。三藐
正也。三遍也等也。菩提覺也。總言無上正等覺故。弁字音）。
 ○涅槃建塔附雜緣  ○地里時分諸數量 
般涅槃（具云般利涅槃那。謂般利普也究竟也。涅出離也。槃那煩惱也。合言普究竟出
離諸煩惱故。弁字音。又云。涅而不生。槃而不滅故。茶毗（亦云闍維。此云焚燒。賓字音）。
設利羅（此云舍利。暑字音）。宰堵波（上蘇沒反。亦云聚相。此云塔。臨字音）。支
提（此云可供養處。亦云靈廟。制底塔廟皆其一也。翔字音）。制多（此云可供養。巨字音）。
僧伽藍（此云眾園。納字音）。精舍（息心所棲之處。仙字音）娑婆（此云堪忍）。
震旦國（或云支那。或云真丹。此翻為思惟。以其國人多所思慮。多所計作。即今漢國是
也）。因阤羅（此云帝）。（以上三弁字音）。琰魔（或云閻羅。此云雙也。謂苦樂並受。導
字函）。捺洛迦（捺洛此云人。迦此云惡。惡人生彼故。亦云泥犁。此云無喜樂故。皆地獄之
異名。對字函）。薜荔（此云餓鬼。服字函）。阿賴耶（此云根本意識。孝字函）。羯
邏藍（此云和合。謂和合精血受胎七日。亦名歌羅邏。亦名頞浮阤。參有草二音）。薩迦
耶見（此云身見。謂於五取蘊隨執為我或為我所故。盡字函）。波羅夷罪（上云
棄諸善法永無懺悔。其餘輕重罪名突吉羅。等義並見本集持戒品）。懺悔（懺謂懺摩。此云
請忍。謂請前人忍受我悔罪也。弁字音。布薩（此云我對說。謂相向說罪也。陛字音）。羯
磨（此云作法辦事。納字音）。曼阤羅花（此云雜色花）。瞻蔔花（此云黃色
花）。優缽羅花（此云黛色花）。波頭摩花（此云赤蓮花）。芬陀利花（此云白蓮花）。蘇末那花（此云黃白色花）。拘物頭花（此云地喜花）。（以上七弁字音）。
摩尼寶（此云離垢寶。合論）。缽和羅飯（此云自恣食。納字音）。藥石（古人
以石為針。今人以鐵。皆謂療病也。陛字音）。吽（合口鼻中出聲呼。萬字音）。歌羅分（此云
柝一毛為百分中之一分也。或云十六分中之一分也。弁字音。一肘（二尺。果字音）。一
仞（高七尺。師字音）。踰繕那（亦云由旬。此方四十里。雲字音）。牟呼栗多（此云
須臾頃。三十牟呼栗多為一晝夜）。洛叉（此云萬）。俱胝（下珍遲反。此云億）。那
庾多（此云兆）。那由他（此云京）。（以上五弁字音）。垓劫（十億曰兆。十兆曰京。
十京曰垓。乃大數也。階字音。無鞅（無盡之數。河字音）。阿僧祗（阿此云無。僧祗此云
數。合言無數。形字函。亦云僧企耶。翔字音）。
大藏一覽卷第九（終）

<sarticle><article>大藏一覽卷第十</article></sarticle>
寧德優婆塞陳　實　謹編
秀水居士姚舜漁重刊
第八宗說門之餘姚登用校正
<other>宗眼品</other>
 稽首釋迦大慈悲  不立文字直指示 
統要云。世尊纔下生。乃一手指天。一手指地。周
行七步。目顧四方。云。天上天下。唯我獨尊。雲門
云。我當時若見。一棒打殺。與狗子喫。貴要天下
太平。瑯琊覺云。雲門可謂。將此身心奉塵剎。是
則名為報佛恩。○又因外道問。不問有言。不問
無言。世尊據坐。外道讚歎云。世尊大慈大悲。開
我迷雲。令我得入。乃作禮而去。阿難白佛。外道
得何道理。稱讚而去。世尊云。如世良馬。見鞭影
而行。○又一日陞座。文殊白椎云。諦觀法王法。
法王法如是。世尊便下座。○又一日示隨色摩
尼珠問。五方天王。此珠作何色。時五天王。互說
異色。世尊藏珠入袖。卻抬手云。此珠何色。王答。
手中無珠。何處有色。世尊歎云。汝何迷倒之甚。
吾將世珠示之。便說青黃赤白。吾將真珠示之。
便總不知。時五天王。言下悟道。（已上出第一卷。
<other>正傳品</other>
 ○爰自西天四七祖  ○直至唐土二三師 
傳燈云。初祖迦葉尊者。於靈山會上百萬眾前。
因世尊拈花。獨迦葉破顏微笑。世尊云。吾正法
眼藏。涅槃妙心。分付於汝。汝可流布。無令斷絕。
仍授金縷僧伽梨衣。入雞足山。俟當來佛慈氏
下生傳付也。○二祖阿難尊者。問迦葉師兄。世
尊傳金襴袈裟。外。別傳箇什麼。迦葉召云。阿難。
阿難應諾。迦葉云。倒卻門前剎竿著。○三祖商
那和修尊者。得優波鞠多。為給侍。因問鞠多。汝
年幾耶。曰。我年十七。師曰。汝身十七。性十七耶。
答曰。師髮已白。為髮白耶。心白耶。師曰。我但髮
白。非心白耳。鞠多曰。我身十七。非性十七也。○
四祖優波鞠多尊者。化度甚眾。波旬恐怖。將害
<pb n="171"/>
正法。尊者入定。波旬密持纓絡。縻之于頸。及尊
者出定。乃取人狗蛇三尸。化為花鬘。軟言慰諭。
吾有花鬘奉酬。波旬引頸受之。即變三種臭尸。
波旬厭惡。盡己神力。不能得脫。升釋梵天。求其
解免。彼各告言。十力弟子神變。我輩凡陋。何能
去之。梵王說偈。 若因地倒。還因地起。離地求起。
終無此理。 波旬受教。投禮尊者。哀露懺悔。鞠多
令其歸三寶竟。尸鬘頓脫。禮謝而去。尊者每度
一人。以一籌置於石室。其室縱十八肘。廣十二
肘。充滿其中。尊者入滅。以籌焚之。舍利建塔。○
五祖提多迦尊者。因求出家。鞠多問曰。汝身出
家。心出家。答曰。我來出家。非為身心。鞠多曰。不
為身心。復誰出家。答曰。夫出家者。無我我故。即
心不生滅。心不生滅。即是常道。諸佛亦常。心無
形相。其體亦然。○六祖彌遮迦尊者。領八千大
僊為徒。聞提多迦入國。率眾迎奉。謂提多迦曰。
昔與師同生梵天。我遇阿私陀仙。授我仙法。師
逢十力弟子。修習禪那。自此報分殊途。已經六
劫。尊者曰。支離累劫。誠哉不虛。彌遮迦乃捨邪
歸正。以嗣祖位。○七祖婆須蜜尊者。常服淨衣。
執酒器行。或吟或嘯。人謂之狂。遇彌遮迦。問曰。
師何方來。欲往何所。彌遮迦曰。從自心來。欲往
無處。師曰。識我手中物否。彌遮迦曰。此是觸器。
而負淨者。師曰。還識我否。彌遮迦曰。我即不識。
識即非我。又問名氏。師答。名婆須密。彌遮迦曰。
我師提多迦說。佛說。阿難。吾滅後三百年。有一
聖人。名婆須密。而於禪祖。當獲第七。乃投出家。
度脫成道。○八祖佛陀難提尊者。遇婆須密。即
前白言。與師論義。婆須密曰。論即不義。義即不
論。若擬論義。終非義論。師知義勝。求度為嗣。○
九祖伏馱密多尊者。昔曾值佛。悲願廣大。慮父
母情愛難捨。故年已五十。口未嘗言。足未嘗履。
佛陀行化。至家。見有光騰。謂其徒曰。此家當有
聖人。口無言說。真大乘器。不行四衢。知觸穢耳。
父出致禮。問。何所須。佛陀答言。我求侍者。曰。我
子伏馱。年已五十。不言不行。才見佛陀。遽禮說
偈。 父母非我親。誰是最親者。諸佛非我道。誰為
最道者。 佛陀答偈。 汝言與心親。父母非可比。汝
行與道合。諸佛心即是。外求有相佛。與汝不相
似。欲識汝本心。非合亦非離。 伏馱聞偈。便行七
步。父捨出家入道。十祖脅尊者。將誕。父夢一
白象。背有寶座。座上安一明珠。從門而入。既覺
乃生。後為佛陀執侍。未嘗眠睡。脅不至席。遂號
脅尊者。十一祖富那夜奢尊者。謁脅尊者。問。
汝從何來。師曰。我心非往。脅曰。汝何處住。師曰。
我心非止。脅曰。汝不定耶。師曰。諸佛亦然。脅曰。
汝非諸佛。師曰。諸佛亦非。脅印可度之。十二
祖馬鳴大士。見富那。問曰。我欲識佛。何者即是。
富曰。汝欲識佛。不識者是。馬曰。佛既不識。焉知
是乎。富曰。既不識佛。焉知不是。馬曰。此是鋸義。
富曰。彼是木義。富復問曰。鋸義者何。馬曰。與師
平出。馬又問曰。木義者何。富曰。汝被我解。馬乃
豁悟。十三祖迦毗摩羅尊者。得法於馬鳴。領
徒入山。逢一大蟒。盤繞師身。與受三歸而去。繼
有一老問訊。師問所止。答曰。昔為比丘。樂靜。時
有初學。數來請益。煩於應答。起瞋恚想。命終為
蟒。今已千載。適遇尊者。獲聞戒法。故來謝耳。
十四祖龍樹尊者。遇迦毘得法。乃於座上。現自
在身。如滿月輪。大眾唯聞法音。不睹師相。而說
偈言。 身現圓月相。以表諸佛體。說法無其形。用
辨非聲色。 （以上振字函第一卷）。
十五祖迦那提婆尊者。因謁龍樹。知是智人。令
侍者以滿缽水置於座前。提婆睹之。乃以針投。
<pb n="172"/>
契於龍樹。即為法嗣。十六祖羅睺羅多尊者。
曾蒙佛記。第二五百年為大教主。遇於提婆蓋
符夙因。得度之後。因求法嗣。見僧伽難提入定。
經三七日。方從定起。問曰。汝身定耶。心定耶。曰。
身心俱定。羅多曰。身心俱定。何有出入。僧伽曰。
雖有出入。不失定相。十七祖僧伽難提尊者。
莊嚴王之子。生而能言。常讚佛事。厭於世樂。七
歲能偈。告其父母。稽首大慈父。和南骨肉母。我
今欲出家。幸願哀愍故。父母固止之。遂終日不
食。乃許在家出家。號僧伽難提。次謁羅多入道。
十八祖伽邪舍多尊者。因風吹殿角鈴聲。難提
試問。鈴鳴耶。風鳴耶。舍多答曰。非風非鈴。我心
鳴耳。難提曰。心復誰乎。舍多曰。俱寂靜故。難提
曰。善哉。繼吾道者。非子而誰。十九祖鳩摩羅
多尊者。因伽邪行化。至扣其門。鳩摩曰。此舍無
人。伽邪曰。答無者誰。鳩摩聞語。知是異人。開關
延接。以續祖燈。二十祖闍夜多尊者。遇鳩摩
入國。問曰。我家父母素信三寶。而嘗縈疾瘵。凡
所營作皆不如意。而我鄰家。久為旃陀羅行。而
身常勇健。所作和合。彼何幸而我何辜。鳩摩曰。
善惡之報。有三時焉。凡人但見仁夭暴壽。逆吉
義凶。便謂亡因果虛罪福。殊不知影響相隨。縱
經萬劫。亦不磨滅。時闍夜多。頓釋所疑。鳩摩曰。
汝雖已信。三業而未明。業從惑生。惑因識有。識
依不覺。不覺依心。心本清淨。無生。滅。無造作。無
報應。無勝負。寂寂然。靈靈然。汝若入此門。可與
諸佛同矣。一切善惡有為無為。皆如夢幻。闍夜
多夙慧頓發。二十一祖婆修盤頭尊者。父名
光蓋。母名嚴一。尊者在母胎日。有一羅漢。名賢
眾。至其家。光蓋設禮。賢眾端坐受之。嚴一出拜。
賢眾避席云。回禮法身大士。光蓋莫測其由。問
曰。我是丈夫。致禮不顧。我妻何德。師卻避之。賢
眾曰。汝婦懷於聖子。當為世燈。吾故避之。非重
女人也。及盤頭出世。智慧淵沖。唯尚辯論。為眾
之首。一食不臥。六時禮佛。清淨無欲。為眾所歸。
闍夜多將欲度之。先問彼眾曰。此盤頭能修梵
行。可得佛道乎。眾曰。我師精勤。何故不可。闍夜
多曰。汝師與道遠矣。設苦行歷於塵劫。皆虛妄
之本也。眾曰。尊者蘊何德行而譏我師。闍夜多
曰。我不求道。亦不顛倒。我不禮佛。亦不輕慢。我
不長坐。亦不懈怠。我不一食。亦不雜食。我不知
足。亦不貪欲。心無所希。名之曰道。盤頭乃師之。
二十二祖摩挐羅尊者。曩授佛記。第二五百年。
出家繼聖。後於那提國。常自在王家託生。果遇
盤頭得度。二十三祖鶴勒那尊者。七歲遊行
聚落。睹民淫祀。乃入廟叱之曰。汝妄興禍福。幻
惑於人。歲費牲牢。傷害斯甚。言訖廟貌忽壞。由
是鄉黨謂之聖子。出家成道。○二十四祖師子
尊者。見鶴勒那。而問曰。我欲求道。當何用心。曰。
無所用心。曰。既無用心。誰作佛事。曰。汝若有用。
即非功德。汝若無作。即是佛事。經云。我所作功
德。而無我所故。勒那預有讖曰。吾滅五十年後。
當有難起嬰在汝身。至時罽賓國王。果滅佛法。
至尊者前。問曰。師得蘊空否。尊者曰。已得蘊空。
曰。離生死否。尊者曰。已離生死。曰。既離生死。可
施我頭。尊者曰。身非我有。何吝於頭。王即揮刃。
斷尊者首。白乳涌高數尺。王臂亦墮。七日而終。
二十五祖婆舍斯多尊者。生時便拳左手終未
能舒。父領投於師子尊者。問其宿因。尊者以手
接曰。可還我珠。童子遽開手奉珠。尊者曰。吾曩
為僧。赴西海齋。襯珠以付童子婆舍今還吾珠。
理固然矣。即求出家。密受心印。後隱南天。王問。
所傳何宗。祖曰。我從師子尊者而得。王曰。予聞
<pb n="173"/>
師子。不能免於刑戮。何能傳法後人。祖曰。我師
難未起時。密授信衣以顯師承。王曰。其衣何在。
祖即於囊中出衣示王。王命焚之。五色相鮮。薪
盡如故。王悔致禮。○二十六祖不如密多尊者。
往東印度。時外道梵志。既知尊者入境。即鳩諸
徒曰。誰能挫之。弟子曰。我等各有咒術。可以動
天地。入水火。何患哉。尊者直詣王所。梵志怒之。
即以幻法。化大山於尊者之頂。尊者一指其山。
忽移彼眾頭上。梵志歸投。尊者愍其愚。再指之。
化山隨滅。梵眾咸趣真乘。○二十七祖般若多
羅尊者。乃大勢至菩薩之後身。幼失父母。遊行
閭里。丐求度日。人問。汝行何急。答曰。汝行何慢。
或問。何姓。乃云。與汝同姓。莫知其故。（以上振字函第二卷）。
二十八祖。菩提達磨。乃南天竺國。香至王第三
子。因般若多羅尊者。受父王供施無價珠。乃問
諸王子。此珠圓明。有能及此否。第一子月淨多
羅。第二子功德多羅。皆曰此珠七寶中尊。固無
踰也。第三子菩提多羅曰。此是世寶。未足為上。
於諸寶中。法寶為上。此是世光。未足為上。於諸
光中。智光為上。此是世明。未足為上。於諸明中。
心明為上。此珠光明。不能自照。要假智光。光辨
於此。既辨此已。即知是珠。既知是珠。即明其寶。
若明其寶。寶不自寶。若辨其珠。珠不自珠。珠不
自珠者。要假智珠。而辨世珠。寶不自寶者。要假
智寶。以明法寶。然則師有其道。其寶即現。眾生
有道。心寶亦然。般若多羅歎其辯慧。復問。於諸
物中。何物無相。曰。於諸物中。不起無相。又問。於
諸物中。何物最高。曰。於諸物中。人我最高。又問。
於諸物中。何物最大。曰。於諸物中。法性最大。而
般若多羅謂曰。汝於諸法。已得通量。宜名菩提
達磨。師乃告曰。我既得法。當往何國。而作佛事。
般若多羅答曰。待吾滅後。當往震旦。直接上根。
不可勝數。時有一師。名佛大勝。分為六宗。一有
相宗。二無相宗。三定慧宗。四戒行宗。五無德宗。
六寂靜宗。徒眾甚盛。磨乃歎曰。彼之一師。已陷
牛跡。況復支離。而分六宗。我若不除。永纏邪見。
遍往論議。六眾咸歸。由是聲馳五印。六十餘載
度無量眾。後值異見王。輕毀三寶。師遣無相宗
中。首領波羅提諫之。王怒問曰。何者是佛。答曰。
見性是佛。王曰。師見性不。答曰。我見佛性。王曰。
性在何處。答曰。性在作用。王曰。是何作用。我今
不見。答曰。今見作用。王自不見。王曰。於我有否。
答曰。王若作用。無有不是。王若不用。體亦難見。
王曰。若當用時。幾處出現。答曰。若出現時。當有
其八。即說偈曰。 在胎為身。處世名人。在眼曰見。
在耳曰聞。在鼻辨香。在口談論。在手執捉。在足
運奔。遍現俱該沙界。收攝在一微塵。識者知是
佛性。不識喚作精魂。 王聞偈已。心即開悟。悔謝
前非。咨詢法要。王問波羅提曰。仁者智辯當師
何人。答曰。即大王叔達磨是也。遽詔。磨至。王聞
規誡。涕泣而謝。王後疾作。醫治弗瘳。復詔叔。磨。
為王懺悔。厥疾有間。磨念震旦緣熟。具舟。凡三
寒暑。達於南海。實梁普通八年丁未歲也。廣州
表聞武帝。詔至金陵。帝問曰。朕造寺寫經度僧。
不可勝紀。有何功德。師曰。並無功德。帝曰。何無
功德。師曰。此但人天小果。有漏之因。如影隨形。
雖有非實。帝曰。如何是真功德。答曰。淨智妙圓。
體自空寂。如是功德。不以世求。帝又問。如何是
聖諦第一義。師曰。廓然無聖。帝曰。對朕者誰。師
曰。不識。帝不領悟。師知機不契。渡江寓于少林
寺。終日面壁而坐。有僧神光。晨夕參承。莫聞誨
勵。光自惟。昔人求道。尚喪命亡軀。我又何人。立
雪過膝。師憫而問。久立雪中。當求何事。光悲淚
<pb n="174"/>
曰。惟願和尚慈悲。開甘露門。師曰。諸佛妙道曠
劫精勤。難行能行。非忍而忍。豈以小德小智。輕
心慢心。欲冀真乘。光即取刀斷臂。師知法器。乃
曰。諸佛最初求道。為法忘形。汝今斷臂吾前。求
亦可在。易名慧可。可曰。諸佛法印可得聞乎。師
曰。法印匪從人得。可曰。我心未寧。乞師與安。師
曰。將心來。與汝安。可曰。覓心了不可得。師曰。我
與汝安心竟。自爾緇白信向。迄九年已。欲返天
竺。乃命門人。盍各言所得乎。時道副對曰。不執
文字。不離文字。而為道用。師曰。汝得吾皮。尼總
持曰。如慶喜見阿閦佛國。一見更不再見。師曰。
汝得吾肉。道育曰。四大本空。五陰非有。無一法
可得。師曰。汝得吾骨。最後慧可禮拜。依位而立。
師曰。汝得吾髓。而告可曰。昔如來以正法眼付
迦葉大士。展轉囑累。而至於我。我今付汝。并授
袈裟。以為法信。吾滅後二百年。衣止不傳。法周
沙界。聽吾偈曰。 吾本來茲土。傳法救迷情。一花
開五葉。結果自然成。 端坐而逝。葬熊耳山。後三
歲。宋雲奉使西域。回。遇師于蔥嶺。手攜隻履翩
翩獨逝。云。西天去。雲至具奏。帝令啟壙。只見空
棺。隻履存焉。○二十九祖慧可大師。因覽佛書。
超然自得。終日宴坐。神人告曰。將欲受果。何滯
此耶。翊日頭痛。空中告曰。此乃換骨。非常痛也。
視其頂骨。如五峰秀出。後造少室。（得法傳衣見達磨章。
三十祖僧璨大師。初以白衣謁可。問曰。弟子身
纏風恙。請和尚懺罪。可曰。將罪來。與汝懺。居士
良久云。覓罪不可得。可曰。我與汝懺罪竟。宜依
佛法僧住。曰。已知和尚是僧。未審何名佛法。可
曰。是心是佛。是心是法。法佛無二。僧寶亦然。居
士曰。今日始知。罪性不在內。不在外。不在中間。
如其心然。佛法無二也。可深器之。即為剃髮。云
是吾寶。宜名僧璨。○三十一祖道信大師。見璨。
問曰。願和尚乞與解脫法門。璨曰。誰縛汝。曰。無
人縛。璨曰。何更求解脫乎。師言下大悟。○三十
二祖弘忍大師。為童時。信問。子何姓。答曰。姓即
有。不是常姓。信曰。是何姓。答曰。是佛性。信曰。汝
無性耶。答曰。性空故。信器之。（以上振字函第三卷）。
三十三祖慧能大師。仕宦之後。家貧賣薪。聞客
讀金剛經。悚然問曰。得於何人。客曰。得於黃梅。
師抵韶州。復聞尼無盡藏讀涅槃經。乃為解說
其義。尼遂執卷問字。師曰。字即不識。義即請問。
尼曰。字尚不識。曷能會義。師曰。諸佛妙理。非關
文字。人皆異之。謁祖。問曰。汝自何來。曰。嶺南。祖
曰。欲須何事。曰。唯求作佛。祖曰。嶺南人無佛性。
曰。人有南北。佛性豈然。祖知異人。乃訶曰。著槽
廠去。遂入碓坊。因祖一日告眾曰。各述一偈。語
意相符。則付衣法。會下七百餘僧上座神秀者。
眾所宗仰。於壁書一偈云。 身是菩提樹。心如明
鏡臺。時時勤拂拭。莫使有塵埃。 眾皆誦念。師聞
此偈。謂同學曰。美則美矣。了則未了。有偈和之。
同學皆笑。夜深師密倩一童子。於秀偈之側寫
云。 菩提本非樹。心鏡亦非臺。本來無一物。何假
拂塵埃。 祖見此偈。乃潛召師。告曰。諸佛出世為
一大事故。隨機小大。遂有三乘。頓漸以為教門。
後以正法眼藏付于迦葉。傳授二十八世。至達
磨屆於此土。迨及於吾。今以法寶及所傳衣。用
付於汝。師曰。法則既授。衣付何人。祖曰。達磨初
至。人未知信。所以傳衣。以明得法。今信心已熟。
衣乃爭端。止於汝身。不復傳也。師即南邁。眾知
共逐。至大庾嶺。惠明先到。師擲衣缽於磐石上。
曰。此衣表信。任君將去。明遂舉之。如山不動。乃
曰。我來求法。非為衣也。願行者開示。師曰。不思
善。不思惡。正恁麼時。阿那箇是明上座本來面
<pb n="175"/>
目。明當大悟。師過南海。寓廣州法性寺。因風颺
剎旛。二僧對論。一云。旛動。一云。風動。師曰。風旛
非動。動自心耳。二僧聞語。竦然異之。後中宗遣
使薛簡馳詔。不赴。因問心要曰。明喻智慧。暗況
煩惱。儻不以智慧照破煩惱。無始生死。憑何出
離。師曰。若以智慧照煩惱者。此是二乘小兒羊
鹿等機。上智不爾。簡曰。如何是大乘見解。師曰。
明與無明。其性無二。處凡不減。在聖不增。住煩
惱而不亂。居禪定而不寂。不斷不常。不來不去。
不在中間。及其內外。不生不滅。性相如如。常住
不遷。名之曰道。簡曰。師說不生不滅。何異外道。
師曰。外道說不生不滅者。將滅止生。以生顯滅。
滅猶不滅。生說無生。我說不生不滅者。本自無
生。今亦無滅。所以不同外道。汝若欲知心要。但
一切善惡都莫思量。自然得入清淨心體。湛然
常寂。妙用恒沙。簡言下悟。禮謝。還闕。（振字函第五卷）。
<other>旁出品</other>
（僧那　向居士　牛頭融　牛頭巖　鶴林　天柱　鳥窠　雲居智
　北秀　蒙山明　嵩嶽安　破灶　嵩嶽珪　無住　　匾擔了　洪州達
　壽州通　信州常　廣州道　永嘉　司空淨　婺州策　忠國師　荷澤）。
 ○不惟直下秪單傳  ○爭奈旁人皆有分 
僧那禪師（見二祖）謂門人慧滿曰。祖師心印非專
苦行。但助道耳。若契本心。發隨意真光。之用。則
苦行如握土成金。若唯務苦行。而不明本心。為
憎愛所縛。則苦行如黑月夜履于險道。汝欲明
本心者。當審諦推察。遇色遇聲。未起覺觀時。心
何所之。是無耶。是有耶。既不墮有無處所。則心
珠獨朗。常照世間。而無一塵許間隔。未嘗有一
剎那頃斷續之相。
向居士（見二祖）致書云。影由形起。響逐聲來。弄影
勞形。不識形為影本。揚聲止響。不知聲是響根。
除煩惱而趣菩提。喻去形而覓影。離眾生而求
佛果。喻默聲而尋響。故知迷悟一途。愚智非別。
無名作名。因其名。則是非生矣。無理作理。因其
理。則爭論起矣。幻化非真。誰是誰非。虛妄無實。
何空何有。將知得無所得。失無所失。聊申此意。
伏望答之。○二祖答偈。 備觀來意皆如實。真幽
之理竟不殊。本迷摩尼謂瓦礫。豁然自覺是真
珠。無明智慧等無異。當知萬法即皆如。愍此二
見之徒輩。申詞措筆作斯書。觀身與佛不差別。
何須更覓彼無餘。 居士披捧遙禮。密承印記。（振字
函第三卷）。
金陵牛頭山。法融禪師（見四祖）博通經史。尋閱般
若曉達真空。歎曰。儒道世典。非究竟法。般若正
觀。出世舟航。投師落髮。隱牛頭山。有百鳥銜花
之異。號曰懶融。見人不起。亦不合掌。四祖訪之。
端坐不顧。祖問曰。在此作什麼。師曰。觀心。祖曰。
觀是何人。心是何物。師無對。便起作禮。問曰。大
德高棲何所。祖曰。貧道不決所止。師曰。還識信
禪師否。祖曰。貧道是也。因引祖至庵。唯見虎狼
之類。祖作怖勢。師曰。猶有這箇在。祖曰。適來見
什麼。師無語。少選祖卻於師宴坐石上書一佛
字。師睹之竦然。祖曰。猶有這箇在。師未曉。乃稽
首請說真要。祖曰。夫百千法門同歸方寸。河沙
妙德總在心源。戒定慧門。神通變化。悉自具足。
不離汝心。一切業障本來空寂。一切因果皆如
夢幻。無三界可出。無菩提可求。人與非人。性相
平等。大道空曠。絕思絕慮。如是之法。汝今已得。
更無闕少。與佛何殊。更無別法。但任心自在。莫
作觀行。亦莫澄心。莫起貪瞋。莫懷愁慮。蕩蕩無
礙。任意縱橫。不作諸善。不作諸惡。行住坐臥。觸
目遇緣。總是佛之妙用。快樂無憂。故名為佛。師
曰。既不許作觀行。於境起時心如何對治。祖曰。
<pb n="176"/>
境緣無好醜。好醜起於心。心若不強名。妄情從
何起。妄情既不起。真心任遍知。
牛頭山智巖禪師（見四祖）少為郎將。累戰有功。棄
官出家。隱舒州皖公山。有同從軍者二人。尋訪。
謂師曰。郎將狂耶。何為住此。答曰。我狂欲醒。君
狂正發。夫嗜色淫聲。貪榮冒寵。流轉生死。何由
得出。二人感悟。歎息而去。師後謁融。發明大事。
潤州鶴林玄素禪師（見四祖下牛頭威禪師）有僧扣門。師
問。什麼人。曰。是僧。師曰。非但是僧。佛來亦不著。
曰。佛來為什麼不著。師曰。無汝止泊處。
舒州天柱崇慧禪師（見四祖下威禪師）僧問。如何是大
通智勝佛。師曰。曠大劫來。未曾擁滯。不是智勝
佛。是什麼。曰。為什麼佛法不現前。師曰。只為汝
不會。所以成不現前。汝若會去。亦無佛道可成。
杭州鳥窠道林禪師（見四祖下威禪師）侍者會通。忽一
日辭去。師問。何往。對曰。諸方學佛法去。師曰。佛
法吾此間亦有少許。曰。如何是和尚佛法。師於
身上拈起布毛吹之。通乃領悟。
天台雲居智禪師（見四祖下忠禪師）僧問。見性成佛。其
義云何。師曰。清淨之性本來湛然。無有動搖。不
屬有無淨穢長短取捨。體自翛然。如是明見。乃
名見性。性即佛。佛即性。故云見性成佛。曰。性既
清淨。不屬有無。因何有見。師曰。見無所見。曰。無
所見。因何更有見。師曰。見處亦無。曰。如是見時。
是誰之見。師曰。無有能見者。曰。究竟其理云何。
師曰。汝知否。妄計為有。即有能所。乃得名迷。隨
見生解。便墮生死。明見之人即不然。終日見。未
嘗見。求見處。體相不可得。能所俱絕。名為見性。
曰。此性遍一切處否。師曰。無處不遍。曰。凡夫具
否。師曰。上言無處不遍。豈凡夫而不具乎。曰。因
何諸佛菩薩不被生死所拘。而凡夫獨縈此苦。
何曾得遍。師曰。凡夫於清淨性中。計有能所。即
墮生死。諸佛大士。善知清淨性中不屬有無。即
能所不立。曰。若如是說。即有了不了人。師曰。了
尚不可得。豈有能了人乎。
北宗神秀禪師（見五祖）祖以坐禪為務。師歎曰。真
吾師也。誓心苦節。以求其道。祖默識之。師有偈
云。 一切佛法。自心本有。將心外求。捨父逃走。 
袁州蒙山道明禪師（見五祖）參問初無解悟。及聞
五祖密付衣法與盧行者。率數十人追逐至大
庾嶺。師最先見。盧。即擲衣缽於磐石上曰。此衣
表信。可力爭耶。任君將去。師遂舉之。如山不動。
乃曰。我來求法。非為衣也。願乞開示。盧曰。不思
善。不思惡。正恁麼時。阿那箇是明上座本來面
目。師當下大悟。禮拜問曰。上來密語密意外。還
更別。有意旨否。盧曰。我今與汝說者。即非密也。
汝若返照自己面目。密卻在汝邊。師曰。某甲蒙
指入處。如人飲水。冷暖自知。祖即我師。盧曰。吾
與汝同師黃梅也。
嵩嶽慧安國師（見五祖）有坦然懷讓二人。參問如
何是祖師西來意。師曰。何不問自己意。曰。如何
是自己意。師曰。當觀密作用。曰。如何密作用。師
以目開合示之。然言下知歸。
嵩嶽破灶墮和尚（見五祖下安國師）嵩嶽有廟甚靈。殿
中唯安一灶。遠近祭祀。師見以杖敲灶三下云。
咄。此灶只是泥瓦合成。聖從何來。靈從何起。恁
麼烹宰物命。又打三下。灶乃破墮。須臾有一人。
青衣峨冠。設拜。曰。我本此灶神。久受業報。蒙師
說無生法。脫此生天。特來致謝。師曰。汝是本有
之性。非吾彊言。神再拜而沒。
嵩嶽元珪禪師（見安國師）一日有異人峨冠而至。從
者極多。稱謁大師。師曰。善來仁者。胡為而至。彼
曰。師寧識我耶。師曰。吾觀佛與眾生等。吾一目
<pb n="177"/>
之。豈分別耶。曰。我此嶽神也。能生死於人。師安
得一目我哉。師曰。吾本不生。汝焉能死。吾視身
與空等。視吾與汝等。汝能壞空與汝乎。苟能壞
空及汝。吾則不生不滅也。汝尚不能如是。又焉
能生死吾耶。神稽首曰。我亦聰明。正直於餘神。
詎知師有廣大之智辨乎。願授以正戒。令我度
世。師曰。汝既乞戒。即既戒也。所以者何。戒外無
戒。又何戒哉。神曰。此理也。我聞茫昧。只求師戒。
師於是為授五戒也。（五戒之詳本經可見）。
益州保唐寺無住禪師（見五祖下無相禪師）一日鴉鳴。公
相杜鴻漸問師。聞否。曰。聞。鴉去。又問師。聞否。曰。
聞。公曰。鴉去無聲。云何言聞。師曰。聞無有聞。非
關聞性。本來不生。何曾有滅。有聲之時。是聲塵
自生。無聲之時。是聲塵自滅。而此聞性。不隨聲
生。不隨聲滅。悟此聞性。則免聲塵之所轉。當知
聞無生滅。聞無去來。又問。云何不生。云何不滅。
如何得解脫。師曰。見境心不起。名不生。不生即
不滅。既無生滅。即不被前塵所縛。當處解脫。不
生名無念。無念即無滅。無念即無縛。無念即無
脫。舉要而言。識心即離念。見性即解脫。離識心
見性外。更有法門證無上菩提者。無有是處。公
曰。何名識心見性。師曰。學道人隨念流浪。蓋為
不識真心。真心者。念生亦不順生。念滅亦不依
寂。不來不去不定不亂。不取不捨。不沉不浮。無
為無相。活鱍鱍。平常自在。此心體畢竟不可得。
無可知覺。觸目皆如。無非見性。公禮而退（以上振字
函第四卷）。
匾檐山曉了禪師（見六祖）塔銘盛行于世。云。師得
無心之心。了無相之相。無相者森羅眩目。無心
者分別熾然。絕一言一響。響莫可傳。傳之行矣。
言莫可窮。窮之非矣。師自得無無之無。不無於
無也。吾今以有有之有。不有於有也。不有之有。
去來非增。不無之無。涅槃非境。嗚呼。師住世。兮
曹谿明。師寂滅兮法舟傾。師譚無說兮寰宇盈。
師示迷徒兮了義乘。匾檐山色垂茲色。空谷猶
留曉了名（忽雷澄撰）。
洪州法達禪師。念法華經已及三千部（後見六祖）。祖
向道。汝但執念謂為功課者。何異犛牛愛尾也。
師曰。若然者但得解義。不勞誦經耶。祖曰。經有
何過。豈障汝念。只為迷悟在人。損益由汝。聽吾
偈曰。 心迷法華轉。心悟轉法華。誦久不明己。與
義作讎家。無念念即正。有念念成邪。有無俱不
計。長御白牛車。 而況經文。明向汝道。無二亦無
三。汝何不省。三車是假。為昔時故。一乘是實。為
今時故。只教汝去假歸實。歸實之後。實亦無名。
應知有所珍財。盡屬於汝。由汝受用。更不作父
想。亦不作子想。是名持法華經。從劫至劫手不
釋卷。從晝至夜。無不念時也。師蒙啟發。以偈讚
曰。 經誦三千部。曹谿一句亡。未明出世旨。寧歇
累生狂。羊鹿牛權設。初中後善揚。誰知火宅內。
元是法中王。 祖曰。汝今後方名為念經僧也。
壽州智通禪師（見六祖）看楞伽經。不會三身四智。
祖謂曰。三身者。清淨法身。汝之性也。圓滿報身。
汝之智也。千百億化身。汝之行也。若離本性。別
說三身。即名有身無智。若悟三身。無有自性。即
名四智菩提。聽吾偈曰。 自性具三身。發明成四
智。不離見聞緣。超然登佛地。吾今為汝說。諦信
永無迷。莫學馳求者。終日說菩提。 師曰。四智之
義。可得聞乎。祖曰。既會三身。便明四智。若離三
身。別譚四智。此名有智無身也。即此有智還成
無智。復說偈曰。 大圓鏡智性清淨。平等性智心
無病。妙觀察智見非功。成所作智同圓鏡。五八
六七果因轉。但用名言無實性。若於轉處不留
<pb n="178"/>
情。繁興永處那伽定（轉前五識為成所作智。轉第六識為妙觀察智。轉第
七識為平等性智。轉第八識為大圓鏡智。雖六七因中轉五八果上。轉但轉其名。而不轉其體
也）。 師禮謝。以偈贊曰。 三身無我體。四智本心明。
身智融無礙。應物任隨形。起修皆妄動。守住匪
真精。妙旨因師曉。終亡染汙名。 
信州智常禪師（見六祖）問云。蒙大通和尚。示見性
成佛之義。未決狐疑。願垂攝受。祖曰。彼有何言
句。師舉。大通問曰。汝見虛空否。對曰。見。彼曰。汝
見虛空有相貌否。對曰。虛空無形。有何相貌。彼
曰。汝之本性。猶如虛空。返觀自性。了無一物可
見。是名正見。無一物可知。是名真知。無有青黃
長短。但見本源清淨。覺體圓明。即名見性成佛。
亦名極樂世界。亦名如來知見。學人雖聞此說。
猶未決了。乞和尚誨示。祖曰。彼說猶存見知。令
汝未了。吾今示汝一偈。 不見一法存無見。大似
浮雲遮日面。不知一法守空知。還似太虛生閃
電。此之知見瞥然興。錯認何曾解方便。汝當一
念自知非。自己靈光常顯現。 師聞偈已。豁然答
偈。 無端起知解。著相求菩提。情存一念悟。寧越
昔時迷。自性覺源體。隨照枉遷流。不入祖師室。
茫然趣兩頭。 
廣州志道禪師（見六祖）問曰。涅槃經云。諸行無常。
是生滅法。生滅滅已。寂滅為樂。且一切眾生。皆
有二身。謂色身。法身也。不審何身寂滅。何身受
樂。若色身滅時。四大分散。全是苦空。若法身寂
滅。即同木石。誰當受樂。如是則一切法。被涅槃
之所禁伏。尚不得生。何樂之有。祖曰。汝是釋子。
何習外道斷常邪見。而議最上乘法。據汝所見。
即色身外。別有法身。離生滅。求於寂滅。又推涅
槃常樂。言有身受者。斯乃執吝生死。耽著世樂。
汝今當知。佛為一切迷人。認五蘊和合為自體
相。分別一切法。為外塵相。好生惡死。念念遷流。
不知夢幻虛假。枉受輪回。以常樂涅槃。翻為苦
相。終日馳求。佛愍此故。乃示涅槃真樂。剎那無
有生相。剎那無有滅相。更無生滅可滅。是則寂
滅現前。當現前之時。亦無現前之量。乃謂常樂。
此樂無有受者。亦無不受者。豈有涅槃禁伏諸
法。令永不生。斯乃謗佛毀法。
溫州永嘉玄。覺禪師（見六祖）初謁振錫攜瓶。繞祖
三匝。祖曰。夫沙門者具三千威儀。八萬細行。大
德自何方而來。生大我慢。師曰。生死事大。無常
迅速。祖曰。何不體取無生了無速乎。曰。體即無
生。了本無速。祖曰。如是如是。于時大眾無不愕
然。師方具威儀參禮。須臾告辭。祖曰。返太速乎。
師曰。本自非動。豈有速耶。祖曰。誰知非動。曰。仁
者自生分別。祖曰。汝甚得無生之意。曰。無生豈
有意耶。祖曰。無意誰當分別。曰。分別亦非意。祖
歎曰。善哉善哉（云云）。有永嘉集十篇行于世。○慕
道志儀第一。戒憍奢意第二。淨修三業第三。奢
摩他頌第四。毘婆舍那頌第五。優畢叉頌第六。
三乘漸次第七。理事不二第八。勸友人書第九。
發願文第十（教行始末備在本集。文廣不錄。姑以第三淨業一篇具載于茲。用資
後學推檢己過。令不生故。○淨修三業第三。貪瞋邪見。意業。
妄言綺語兩舌惡口。口業。殺盜婬。身業。夫欲志
求大道者。先須淨修三業。然後於四威儀中漸
次入道。乃至六根所對。隨緣了達。境智難寂。冥
乎妙旨。○云何淨修身業。深自思惟。行住坐臥。
四威儀中。檢攝三愆。令無漏失。慈悲撫育。不傷
物命。水陸空行。一切含識。命無大小。等心愛護。
蠢動蜎飛。無令毀損。危難之流。殷勤拔濟。方便
救度。皆令解脫。於他財物。不與不取。乃至鬼神。
隨有主物。一針一草。終無故犯。貧窮乞丐。隨己
所有。敬心施與。令彼安隱。不求恩報。作是思惟。
<pb n="179"/>
過去諸佛。經無量劫。行檀布施。象馬七珍。頭目
髓腦。乃至身命。捨而無吝。我今亦爾。隨有施與。
歡喜供養。心無吝惜。於諸女色。心無染著。凡夫
顛倒。為欲所醉。耽荒迷亂。不知其過。如捉花莖。
不悟毒蛇。智人觀之。毒蛇之口。熊豹之手。猛火
熱鐵。不以為喻。銅柱鐵床。焦背爛腸。血肉糜潰。
痛徹心髓。作如是觀。唯苦無樂。革囊成糞。膿血
之聚。外假香塗。內唯臭穢。不淨流溢。蟲蛆住處。
鮑肆廁孔。亦所不及。智者觀之。但見毛髮爪齒。
薄皮厚皮。肉血汗淚。涕唾膿脂。筋脈腦膜。黃痰
白痰。肝膽骨髓。肺脾腎胃。心膏膀胱。大腸小腸。
生藏熟藏。屎尿臭處。如是等物。一一非人。識風
鼓擊。妄生語言。詐為親善。其實怨妒。敗德障道。
為過至重。應當遠離。如避怨賊。是故智人觀之。
如毒蛇想。寧近毒蛇。不親女色。何以故。毒蛇殺
人。一死一生。女色繫縛。百千萬劫。種種楚毒。苦
痛無窮。諦察深思。難可附近。是以智者。切檢三
愆。改往修來。背惡從善。不殺不盜。放生布施。不
行淫穢。常修梵行。日夜精勤。行道禮拜。歸憑三
寶。志求解脫。於身命財。修三堅法。知身虛幻。無
有自性。色即是空。誰是我者。一切諸法。但有假
名。無一定實是我身者。四大五陰。一一非我。和
合亦無。內外推求。如水聚沫。浮泡陽燄。芭蕉幻
化鏡像水月。畢竟無人。無明不了。妄執為我。於
非實中。橫生貪著。殺生偷盜。婬穢荒迷。竟夜終
朝。矻矻造業。雖非真實。善惡報應。如影隨形。作
是觀時。不以惡求。而養身命。應自觀身。如毒蛇
想。為治病故。受於四事。身著衣服。如裹癰瘡。口
餐滋味。如病服藥。節身儉口。不生奢泰。聞說少
欲。樂修行故。經云。少欲頭陀。善知止足。是人能
入。賢聖之道。何以故。惡道眾生。經無量劫。缺衣
乏食。叫喚號毒。飢寒切楚。皮骨相連。我今暫缺。
未足為苦。是故智者。貴法賤身。勤求至道。不顧
形命。是名淨修身業。○云何淨修口業。深自思
惟。口之四過。生死根本。增長眾惡。傾覆萬行。遞
相是非。是故智者。欲拔其源。斷除虛妄。修四實
語。正直柔軟。和合如實。此之四語。智者所行。何
以故。止直語者。能除綺語。柔軟語者。能除惡口。
和合語者。能除兩舌。如實語者。能除妄語。正直
語者。有二。一稱法說。令諸聞者。信解明了。二稱
理說。令諸聞者。除疑遣惑。柔軟語者亦二。一者
安慰語。令諸聞者。歡喜親近。二者宮商清雅。令
諸聞者。愛樂受習。和合語者。亦二。一事和合者。
見鬥諍人。諫勸令捨。不自稱譽。卑遜敬物。二理
和合者。見退菩提心人。殷勤勸進。善能分別。菩
提煩惱。平等一相。如實語者亦二。一事實者。有
則言有。無則言無。是則言是。非則言非。二理實
者。一切眾生。皆有佛性。如來涅槃。常住不變。是
以智者。行四實語。觀彼眾生。曠劫以來。為彼四
過之所顛倒。沉淪生死。難可得出。我今欲拔其
源。觀彼口業。唇舌牙齒。咽喉臍響。識風鼓擊。音
出其中。由心因緣。虛實兩別。實則利益。虛則損
減。實則起善之根。虛為生惡之本。善惡根本。由
口言詮。詮善之言。名為四正。詮惡之語。名為四
邪。邪則就苦。正則歸樂。善是助道之緣。惡是敗
道之本。是故智者。要心扶正。實語自立。誦經念
佛。觀語實相。言無所存。語默平等。是名淨修口
業。○云何淨修意業。深自思惟。善惡之源。皆從
心起。邪念因緣。能生萬惡。正觀因緣。能生萬善。
故經云。三界無別法。唯是一心作。當知心是萬
法之根本也。云何邪念。無明不了。妄執為我。我
見堅固。貪瞋邪見。橫計所有。生諸染著。故經云。
因有我故。便有我所。因我所故。起於斷常。六十
<pb n="180"/>
二見。見思相續。九十八使。三界生死。輪迴不息。
當知邪念眾惡之本。是故智者。制而不隨。云何
正觀。彼我無差。色心不二。菩提煩惱。本性非殊。
生死涅槃。平等一照。故經云。離我我所。觀於平
等。我及涅槃。此二皆空。當知諸法。但有名字。故
經云。乃至涅槃。亦但有名字。又云。文字性離。名
字亦空。何以故。法不自名。假名詮法。法既非法。
名亦非名。名不當法。法不當名。名法無當。一切
空寂。故經云。法無名字。言語斷故。是以妙相絕
名。真名非字。何以故。無為寂滅。至極微妙。絕相
離名。心言路絕。當知正觀。還源之要也。是故智
者。正觀因緣。萬惑斯遣。境智雙忘。心源淨矣。是
名淨修意業。○此應四儀六根所對。隨緣了達
入道次第云爾。
絳州本淨禪師。幼歲披緇于曹溪之室。受記隸
司空山無相寺。天寶中。玄宗遣中使楊光庭。入
山採藤。因造丈室。禮問曰。弟子慕道斯久。願和
尚慈悲略垂開示。師曰。天下禪宗碩學咸會京
師。天使歸朝。足可咨決。貧道隈山傍水。無所用
心。光庭泣拜。師曰。休禮貧道。天使為求佛耶。問
道耶。曰。弟子智識昏昧。未審佛之與道。其義云
何。師曰。若欲求佛。即心是佛。若欲會道。無心是
道。曰。云何即心是佛。師曰。佛因心悟。心以佛彰。
若悟無心。佛亦不有。曰。云何無心是道。師曰。道
本無心。無心名道。若了無心。無心即道。光庭再
拜而退。回奏。詔師入內。召集諸禪。與師闡揚佛
理。有遠禪師。出問。如師所見。以何為道。師曰。無
心是道。遠曰。道因心有。何得言無心是道。師曰。
道本無名。因心名道。心名若有。道不虛然。窮心
既無。道憑何立。二俱虛妄。總是假名。遠曰。師現
有身心。是道已否。師曰。山僧身心。本來是道。曰。
適言無心是道。今又言身心本來是道。豈不相
違。師曰。無心是道。心泯道無。心道一如。故言無
心是道。身心本來是道。道亦本是身心。身心本
既是空。道亦窮源無有。曰。觀禪師形質甚小。卻
會此理。師曰。大德只見山僧相。不見山僧無相。
經云。凡所有相。皆是虛妄。若見諸相非相。即悟
其道。若以相為實。窮劫不能悟道。曰。今諸禪師。
於相上說於無相。師曰。淨名經云。四大無主。身
亦無我。無我所見與道相應。大德若以四大有
主是我。若有我見。窮劫不可會道也。遠公聞語
失色。師有偈曰。 四大無主復如水。遇曲逢直無
彼此。淨穢兩處不生心。壅決何曾有二意。觸境
但似水無心。在世縱橫有何事。 復云。一大如是。
四大亦然。若明四大無主。即悟無心。若了無心。
自然契道。○又有志明禪師問曰。若言無心是
道。瓦礫無心。亦應是道。又云。身心本來是道。四
生十類。皆有身心。亦應是道。師曰。若作見聞覺
知之解。與道懸殊。即是求見聞覺知之者。非求
道之人。經云。無眼耳鼻舌身意。六根尚無。見聞
覺知。憑何而立。窮本不有。何處存心。焉得不同
草木瓦礫。志明杜口而退。師又偈曰。 見聞覺知
無障礙。聲香味觸常三昧。如鳥空中只麼飛。無
取無捨無憎愛。若會應處本無心。方得名為觀
自在。 ○又真禪師問曰。道既無心。佛有心否。佛
之與道。是一是二。師曰。不一不異。曰。佛度眾生。
為有心故。道不度人。為無心故。一度一不度。何
得無二。師曰。若言佛度眾生。道無度者。此是大
德妄生二見。如山僧即不然。佛是虛名。道亦妄
立。二俱不實。總是假名。一假之中。何分二。問。曰。
佛之與道。從是假名。當立名時。是誰為立。若有
立者。何得言無。師曰。佛之與道。因心而立。推窮
立心。心亦是無。心既是無。即悟二俱不實。知如
<pb n="181"/>
夢幻。即悟本空。彊立佛道二名。此是二乘人見
解。師乃說無修無作偈曰。 見道方修道。不見復
何修。道性如虛空。虛空何所修。遍觀修道者。撥
火覓浮漚。但看弄傀儡。線斷一時休。 ○又法空
禪師問曰。佛之與道。俱是假名。十二分教亦應
不實。何以從前尊宿。皆言修道。師曰。大德錯會
經意。道本無修。大德彊修。道本無作。大德彊作。
道本無事。彊生多事。道本無知。於中彊知。如此
見解。與道相違。從前尊宿。不應如是。自是大德
不會。請思之。師。又偈曰。 道體本無修。不修自合
道。若起修道心。此人不會道。棄卻一真性。卻入
鬧浩浩。忽逢修道人。第一莫向道。 ○又安禪師
問曰。道既假名。佛亦妄立。十二分教亦是接物
度生。一切是妄。以何為真。師曰。為有妄故。將真
對妄。推窮妄性本空。真亦何曾有故。故知真妄。
總是假名。二事對治。都無實體。窮其根本。一切
皆空。曰。既言一切是妄。妄亦同真。真妄無殊。復
是何物。師曰。若言何物。何物亦妄。經云。無相似。
無比況。言語道斷。如鳥飛空。安公慚伏。師又偈
曰。 推真真無相。窮妄妄無形。返觀推窮心。知心
亦假名。會道亦如此。到頭亦只寧。 ○又達性禪
師問曰。禪師至妙至微。真妄雙泯。佛道兩亡。修
行性空。名相不實。世界如幻。一切假名。作此解
時。不可斷絕。眾生善惡二根。師曰。善惡二根。皆
因心有。窮心若有。根亦非虛。推心既無。根因何
立。經云。善不善法。從心化生。善惡業緣。本無有
實。師又偈曰。 善既從心生。惡豈離心有。善惡是
外緣。於心實不有。捨惡送何處。取善令誰守。傷
嗟二見人。攀緣兩頭走。若悟本無心。始悔從前
咎。 ○又有近臣問曰。此身從何而來。百年之後
復歸何處。師曰。如人夢時。從何而來。覺時從何
而去。曰。夢時不可言無。既覺不可言有。雖有有
無。來往無所。師曰。貧道此身。亦如其夢。師又偈
曰。 視生如在夢。夢裏實是鬧。忽覺萬事休。還同
睡時悟。智者會悟夢。迷人信夢鬧。會夢如兩般。
一悟無別悟。富貴與貧賤。更亦無別路。 
婺州玄策禪師（見六祖）有智隍禪師。曾謁五祖。庵
居二十年。自謂正受。師知隍所得未真。往問曰。
汝坐此作麼。隍曰。入定。師曰。入定有心耶。無心
耶。若有心者。一切蠢動之類。皆應得定。若無心
者。一切草木之流。亦合得定。曰。我正入定時。則
不見有有無之心。師曰。既不見有。有無之心。即
是常定。何有出入。若有出入。則非大定。隍無語。
良久問。師嗣誰。師曰。我師六祖。曰。六祖以何為
禪定。師曰。我師云。夫妙湛圓寂。體用如如。五陰
本空。六塵非有。不出不入不定不亂。禪性無住。
離住禪寂。禪性無生。離生禪想。心如虛空。亦無
虛空之量。隍聞此語。未息疑情。遂造曹溪請決。
而祖意與師冥符。隍始開悟。
西京光宅寺慧忠國師（見六祖）肅宗。待以師禮。有
西天大耳三藏。到京云。得他心慧眼。敕令與師
試驗。師問曰。汝得他心通耶。對曰。不敢。師曰。汝
道老僧。即今在什麼處。曰。和尚是一國之師。何
得卻去西川看競渡。師再問。汝道老僧即今在
什麼處。曰。和尚是一國之師。何得卻在天津橋
上。看弄猢猻。師第三問。語亦同前。三藏良久。罔
知去處。師叱曰。這野狐精。他心通在什麼處（僧問
仰山。長耳三藏第三度為什麼不見國師。山曰。前兩度是涉境心。後入自受用三昧。所以不見。
又問僧舉前語問玄沙。沙曰。汝道前二度還見麼。玄覺云。前兩度若見。後來為什麼不見。且道
利害在什麼處。僧問趙州曰。三藏第三度不見國師。未審國師在什麼處。趙州云。在三藏鼻孔
裏。僧問玄沙。既在鼻孔裏。為什麼不見。沙云。只為太近）師一日喚侍者。者
應諾。師曰。將謂吾辜負汝。卻是汝辜負吾。（僧問玄沙。
國師喚侍者意作麼生。沙云。卻是侍者會。雲居錫云。且道侍者會不會。若道會。國師又道辜負
<pb n="182"/>
吾。若道不會。玄沙又道卻是侍者會。且作麼生商量。玄覺徵問僧。什麼是侍者會處。僧云。若不
會爭解恁麼應。玄覺云。汝少會在。又云。若於這裏商量得去。便見玄沙）。肅宗問。如
何是無諍三昧。師曰。檀越踏毗盧頂上行。曰。此
意如何。師曰。莫認自己作清淨法身。又問師。師
都不視之。曰。朕是大唐天子。師何以殊不顧視。
師曰。還見虛空麼。曰。見。師曰。他還眨目視陛下
否。○師問紫璘供奉。佛是什麼義。曰。是覺義。師
曰。佛曾迷否。曰。不曾迷。師曰。用覺作麼。無對。又
問。如何是實相。師曰。把將虛底來。曰。虛底不可
得。師曰。虛底尚不可得。問實相作麼。○師化緣
將畢。乃辭代宗。宗曰。師滅度後。弟子將何所記。
師告檀越。造取一所無縫塔。曰。就師請樣。師良
久曰。會麼。曰。不會。師曰。貧道去後。有侍者應真
卻知此事。後詔真入內。舉問前語。真良久曰。聖
上會麼。曰。不會。真述偈曰。 湘之南。潭之北。中有
黃金充一國。無影樹下合同船。琉璃殿上無知
識。真後住耽源山。 
西京荷澤神會禪師（見六祖）。祖上堂告眾。吾有一
物。無頭無尾。無名無字。無背無面。諸人還識否。
師乃出曰。是諸佛之本源。神會之佛性。祖曰。向
汝道無名無字。汝便喚作本源佛性。
<other>分派品第五十八（一百四十八則）</other>
（六祖法嗣唯南嶽清原二人。兒孫綿遠。○南岳接馬祖。直下分臨濟溈仰二枝。溈仰至五
代無傳。○清原接石頭。直下分曹洞雲門法眼三派。法眼至三代。流入高麗也）。
 ○南嶽一枝臨濟茂  ○清原兩派洞雲長 
<other>南嶽派</other>（讓禪師）
南嶽懷讓禪師（見六祖）祖問。什麼處來。曰。嵩山來。
祖曰。是什麼物。恁麼來。曰。說似一物即不中。祖
曰。還可修證否。曰。修證即不無。汙染即不得。祖
曰。只此不汙染。乃諸佛之所護念。汝既如是。吾
亦如是。善自護持。○又僧問。如鏡鑄像。像成後
鏡明。向什麼處去。師曰。如大德為童子時。相貌
何在。曰。像成後為什麼不鑒照。師曰。雖不鑒照。
瞞他一點不得。（以上振字函第五卷）。
<other>南嶽第一世</other>（馬祖）
江西馬祖道一大師（見南嶽）僧問。為甚說即心即
佛。師云。止小兒啼。僧云。啼止時如何。師云。非心
非佛。僧云。除此二種。人來。如何指示。師云。向伊
道不是物。忽遇其中人來時如何。師云。且教伊
體會大道。○師匡徒日。讓師遣一僧。去俟陞堂
時。乃出問作麼生。看他道甚言句。僧如所教。回
曰馬大師道。自從胡亂後。三十年不曾缺鹽醋。
讓然之。（振字函第六卷）。
<other>南嶽第二世</other>（大梅　南泉　大珠　百丈　盤山　鹽官
　五洩　興善　東寺　歸宗　無業　亮座主　打地　水老　龐居士）
明州大梅法常禪師（見馬祖）問。如何是佛。祖云。即
心是佛。師言下契。直入大梅山。住二十年。祖令
一僧去問。和尚見馬祖得箇什麼。便住此山。師
云。馬祖向我道。即心是佛。僧云。馬祖近日佛法
又別。師云。作麼生別。僧云。近日又道。非心非佛。
師云。這老漢惑亂人去。任他非佛非心。我秪即
佛即心。僧回舉似祖。祖曰。梅子熟也。○龐居士
問。師久嚮大梅。未審梅子熟也未。師云。你向甚
處下口。士云。百雜碎。師云。還我核子來。（振字函第七卷）。
池州南泉普願禪師（見馬祖）示眾云。馬祖說即心
即佛。王老師不恁麼道。不是心。不是佛。不是物。
恁麼道還有過麼。趙州禮拜而出。時有一僧問
州云。上座禮拜了便出。意作麼生。州云。汝卻問
取和尚。僧遂問師。適來諗上座意作麼生。師云。
他卻領得老僧意。○師擬遊庄。其夜土地先報。
庄主預備。師到問庄主。爭知老僧來。排辦如此。
主云。土地夜來報知。師云。王老師修行無力。被
鬼神覷見。有僧問。和尚既是善知識。為什麼被
<pb n="183"/>
鬼神覷見。師云。土地前更下一分飯。（雲居云。是賞伊罰伊。
越州大珠慧海禪師（見馬祖）有律師法明。謂師曰。
禪師家多落空。師曰。卻是座主家落空。明驚曰。
何得落空。師曰。經論是紙墨文字。於聲上建立
名句等法。無非是空。座主執滯教體。豈不落空。
明曰。禪師落空否。師曰。不落空。況文字皆從智
慧而生。大用現前。那得落空。○又有三藏問。真
如有變易否。師曰。有變易。三藏曰。禪師錯也。師
卻問三藏。有真如否。曰。有。師曰。若無變易。決定
是凡僧也。豈不聞。善知識者。能迴三毒為三聚
淨戒。迴六識為六神通。真如若無變易。三藏真
是自然外道也。三藏曰。若爾者。真如即有變易。
師曰。若執真如有變易。亦是外道。曰。禪師適來
說真如有變易。如今又道不變易。如何即是。師
曰。若見性者。如摩尼珠現色。說變亦得。說不變
亦得。若不見性人。聞說真如變。便作變解。聞說
不變。便作不變解。三藏曰。南宗實不可測。○
又源律師問。和尚修道。還用功否。師曰。用功。曰。
如何用功。師曰。饑來喫飯。困來即眠。曰。一切人
總如是。同師用功否。師曰。不同。曰。何故不同。師
曰。他喫飯時不肯喫。百種須索。睡時不肯睡。千
般計較。所以不同。律師杜口。（振字函第六卷）。
又志座主問。何故不許青青翠竹。盡是法身。鬱
鬱黃華。無非般若。師曰。法身無像。應翠竹以成
形。般若無知。對黃華而顯相。非彼黃華翠竹。而
有般若法身。故經云。佛真法身猶若虛空。應物
現形。如水中月。黃華若是般若。般若即同無情。
翠竹若是法身。翠竹還能應用。座主會麼。曰。不
了此意。師曰。若見性人。道是亦得。道不是亦得。
隨用而說。不滯是非。若不見性人。說翠竹。著翠
竹。說黃華。著黃華。說法身。滯法身。說般若不識
般若。所以皆成爭論。又問。何故不許誦經。師曰。
如鸚鵡只學人言。不得人意。經傳佛意。不得佛
意。而但誦。是學語人。所以不許。曰。不可離文字
別有意耶。師曰。經有明文。我所說者。義語非文。
眾生說者。文語非義。得意者越浮言。悟理者超
文字。（世字函第八卷）。
洪州百丈懷海禪師（參馬祖）大眾雲集次。祖纔陞
座。師乃捲卻面前禮拜席。祖便下座。師再參。祖
見師來。取禪床角頭拂子豎起。師云。即此用。離
此用。祖挂拂子於舊處。師良久。祖云。你已後開
兩片皮。將何為人。師遂取拂豎起。祖云。即此用。
離此用。師挂拂舊處。祖便喝。師直得三日耳聾。
師侍祖行。忽見一群野鴨飛過。祖問。是什麼。師
云。野鴨子。祖云。甚處去也。云。飛過去。祖遂把師
鼻搊。師負痛。叫阿爺。祖云。又道飛過去。元來只
在這裏。師因有省。師凡參次。有一老人。常隨眾
聽法。忽一日既散。老人不退而白云。某甲曾住
此山。因學人問。大修行底人還落因果也無。某
甲對云。不落因果。五百生墮野狐身。今請和尚
代一轉語。貴脫狐身。遂問。大修行底人。還落因
果也無。師云。不昧因果。老人言下省悟。作禮云。
某甲已脫狐身。住在山後。乞依亡僧例。師次領
眾云。送亡僧。眾皆罔測。直詣後巖。以杖挑出一
枚死狐。依法火葬。至晚上堂。舉前因緣。黃蘗便
問。古人錯對一轉語。墮野狐身。轉轉不錯。合作
箇什麼。師云。近前來。與你道。蘗遂近前。與師一
掌。師笑云。將為胡鬚赤。更有赤鬚胡。（振字函第六卷）。
幽州盤山。寶積禪師（見馬祖）因於市肆。見一客人
買豬肉。語屠家曰。精底割一斤來。屠家放下刀。
叉手云。長史。那箇是不精底。師言下有省。又見
人舁喪。歌郎振鈴云。紅輪決定沉西去。未委魂
靈往那方。幕下孝子哭云。哀哀。師忽身心踊躍。
<pb n="184"/>
歸舉似馬祖。祖印可。
杭州鹽官齊安禪師（見馬祖）喚侍者云。將犀牛扇
子來。者云。破也。師云。扇子既破。還我犀牛兒來。
者無對（投子代云。不辭將出。恐頭角不全）。
婺州五洩靈默禪師（見馬祖）到石頭問曰。一言相
契即住。不契即去。頭據坐。師便行。頭隨後。召云。
闍梨。師回首。頭云。從生至死。秪是這箇。回頭轉
腦作什麼。師有省。乃拗折拄杖。○僧問。何物大
於天地。師云。無人識得伊。僧云。還可雕琢也無。
師云。汝試下手看。僧云。此箇門中始終事如何。
師云。汝道目前底事。成來得多少時也。僧云。不
會。師云。我此間無汝問底。僧云。和尚豈無接人
處。師云。待汝求接即接。僧云。便請接。師云。汝欠
箇什麼。
京兆興善寺惟寬禪師（見馬祖）白居易問。既曰禪
師。何以說法。師曰。無上菩提者。被於身為律。說
於口為法。行於心為禪。應用者三。其致一也。譬
如江湖在處立名。名雖不一。水性無二。律即是
法。法不離禪。云何於中。妄起分別。又問。既無分
別。何以修心。師云。心本無損傷。云何要修理。無
論垢與淨。一切勿念起。問曰。垢即不可念。淨無
念可乎。師曰。如人眼睛上。一物不可住。金屑雖
珍寶。在眼亦為病。問。無修無念。何異凡夫也。師
曰。凡夫無明。二乘執著。離此二病。是曰真修。真
修者。不得勤。不得忘。勤即近執著。忘即落無明。
此心要爾。
湖南東寺如會禪師（見馬祖）崔相公入寺。見鳥雀
於佛頭上放糞。乃問師曰。鳥雀還有佛性也無。
師云。有。公云。為什麼向佛頭上放糞。師云。伊為
什麼不向鷂子頭上放。又問。師以何得。師曰。見
性得。師方病眼。公譏曰。既云見性。其柰眼何。師
曰。見性非眼。眼病何害。公稽首謝之。
廬山歸宗寺。智常禪師（見馬祖）刺史李渤問曰。教
中道須彌納芥子。渤即不疑。芥子納須彌。莫是
妄談否。師曰。使君讀萬卷書。是否。李曰。然。師曰。
摩頂至踵如椰子大。萬卷書向何處著。李俛首
而已。李又問。大藏教明得箇什麼邊事。師舉拳
示之云。還會麼。李云。不會。師云。這箇措大拳頭
也不識。李云。請師指示。師云。遇人即途中授與。
不識即世諦流布。（以上振字函第七卷）。
汾州無業禪師（見馬祖）狀貌瑰偉。祖曰。巍巍佛堂。
其中無佛。師禮問曰。即心是佛。實未明了。祖曰。
只未了底心即是。更無別物。又問。如何是祖師
密傳心印。祖曰。大德正鬧在。且去別時來。師纔
出。祖召曰。大德。師回首。祖云。是什麼。師便領悟。
禮謝云。某甲講得諸部經論。將謂無人能過。若
不遇師。虛度一生。爾凡學人問。多荅莫妄想。
洪州西山亮座主（見馬祖）祖乃問曰。座主大講得
經論。是否。亮云。不敢。祖云。將什麼講。亮曰。將心
講。祖曰。心如工技兒。意如和技者。爭解講得經。
亮抗聲云。心既講不得。虛空莫講得麼。祖云。卻
是虛空講得。亮不肯便出。祖召云。座主。亮回首。
祖云。是什麼。亮豁大悟。歸告聽眾。某甲所講經
論謂無人及。今被馬師一問。平生工夫冰釋。
忻州打地和尚（見馬祖）凡學者致問。惟以棒打地
而示之。一日被僧藏卻棒。然後問。但張其口。
洪州水老和尚（見馬祖）問。如何是西來的的意。祖
云。禮拜著。師纔禮拜。祖便與一踏。師大悟。起來
撫掌呵呵大笑云。也大奇。也大奇。百千三昧。無
量妙義。只向一毛頭上。便識得根源去。
襄州居士龐蘊。字道玄（見馬祖）。世儒為業。少悟塵
勞。家珍數萬。沉棄洞庭。有女靈照。常隨。製竹漉
籬。令鬻之以供朝夕。謁馬祖。問曰。不與萬法為
<pb n="185"/>
侶者。是什麼人。祖云。待汝一口吸盡西江水。即
向汝道。居士言下頓領玄要。曾有偈曰。 有男不
婚。有女不嫁。大家團欒頭。共說無生話。 一日因
丹霞相訪。見女靈照。問曰。居士在否。靈照放下
籃子。斂手而立。霞又云。居士在否。靈照便提籃
而去。居士將入滅。令靈照出視日午否。照曰。日
中矣。而有蝕也。居士出看。照登父坐。合掌而亡。
居士笑曰。我女鋒捷矣。於是更延七日。州牧于
公頔問疾。居士謂曰。但願空諸所有。慎勿實諸
所無。好住世間。皆如影響。枕公膝而化（以上振字函第
八卷）。
<other>南嶽第三世</other>（溈山　黃蘗　石霜　大安　古靈　趙州
　長沙　子湖　甘贄　秘魔　祇林　普化　五臺通
潭州溈山靈祐禪師（見百丈）侍次。丈云。汝撥罏中。
有火否。師撥云。無。丈自深撥。忽得少火。舉以示
云。此不是火。師忽省悟。丈云。欲見佛性。當觀時
節因緣。時節既至。方省己物。不從他得。○師睡
起。與仰山說。我適來得一夢。汝試原看。仰山取。
一盆水。與師洗面。少頃香巖亦來問訊。師云。我適
一夢。寂子原了。汝更與我原看。香巖乃點一碗
茶來。師云。二子見解。過於鶖子。
洪州黃蘗希運禪師（見百丈）丈問曰。甚處來。曰。大
雄山下採菌子來。丈曰。還見大蟲麼。師便作虎
聲。丈拈斧作砟勢。師即打丈一摑。丈吟吟大笑。
便上堂謂眾曰。大雄山下有一大蟲。諸人也須
好看。百丈老漢今日親遭一口。○裴相以所解
一篇示師。師接置於坐。略不披閱。良久云。會麼。
公云。未測。師云。若便恁麼會得。猶較些子。若形
於紙墨。何有吾宗。
潭州石霜山性空禪師（見百丈）僧問。如何是西來
意。師曰。若人在千尺井中。不假寸繩。你若出得
此人。即答汝西來意。仰山後問耽源。如何出得
井中人。耽源曰。癡漢誰在井中。仰山再問溈山。
如何出得井中人。溈山乃呼慧寂。寂應諾。溈山
曰。出也。仰山曰。我在耽源處得名。溈山處得地。
福州大安禪師（見百丈）問曰。學人欲識佛。何者即
是。丈曰。大似騎牛覓牛。師曰。識後如何。丈曰。如
人騎牛至家。師曰。始終如何保任。丈曰。如牧牛
人。執杖視之。不令犯人苗稼。師自茲領旨。更不馳
求。○上堂云。大安在溈山。三十來年。喫溈山飯
屙溈山屎。不學溈山禪。只看一頭水牯牛。若落
路入草。便牽出。若犯人苗稼。即鞭撻調伏既久。
可憐生如今變作箇露地白牛。常在面前。終日
露迥迥地。趕亦不去也。○又云。有句無句。如藤
倚樹。疏山聞。遂徑往彼請問。值師泥壁次。便問。
有句無句。如藤倚樹。豈不是和尚道。師云。是。疏
云。忽遇樹倒藤枯時如何。師放下泥盤。呵呵大
笑。歸方丈。疏隨後云。某甲四千里賣卻布單。特
為此因緣來。和尚何得相弄。師云。侍者討錢還
伊去。囑云。後有獨眼龍。為汝點破在。疏後到明。
招舉前話。招云。大溈可謂頭正尾正。秪是不遇
知音。疏卻問。樹倒藤枯時如何。招云。更使溈山
笑轉新。疏忽有省。乃云。溈山元來笑中有刀。遂
遙禮悔過（統要五卷）。
福州古靈神讚禪師（見百丈）師本州大中受業。行
腳事畢。卻回省覲。受業師問曰。汝離吾去。得何
事業。曰。並無事業。一日因浴。命師去垢。師乃拊
背曰。好所佛殿。而佛不聖。其師回首視之。師曰。
佛雖不聖。且能放光。其師又一日。在窗下看經。
蜂子投窗紙求出。師睹之曰。世界如許廣闊。不
肯出。鑽他故紙。驢年出得。其師置經。問曰。汝行
腳遇何人。每每發言異常。師曰。某甲蒙百丈指
箇歇處。其師致齋。請師說法。乃曰。靈光獨耀。迥
<pb n="186"/>
脫根塵。體露真常。不拘文字。心性無染。本自圓
成。但離妄緣。即如如佛。其師言下感悟曰。何期
垂老。得聞極則事。（以上振字函第九卷）。
趙州從諗禪師（見南泉）問。如何是道。泉云。平常心
是道。師云。可趣向否。云。趣向即乖。師云。不擬又
爭知是道。泉云。道不屬知不知。知是妄覺。不知
是無記。若直達不疑之道。猶如太虛。廓然虛豁。
豈可強是非耶。師頓悟玄旨。○師尋常見僧來。
問云。曾到此間麼。云。曾到。師云。喫茶去。或云。不
曾到。師亦云。喫茶去。僧問。如何是祖師西來意。
師云。庭前柏樹子。僧云。和尚莫將境示人。云。我
不將境示人。云。如何是祖師西來意。云。庭前柏
樹子。○僧問。萬法歸一。一歸何處。師云。老僧在
青州作得一領布衫重七斤。○僧問。學人乍入
叢林。乞師指示。師云。喫粥了未。云。喫粥了。師云。
洗缽盂去。其僧契悟。○師因侍者報。大王來也。
師云。萬福大王。者云。未到。師云。又道來也。（黃龍南云。
頭頭漏泄。罕遇仙陀。侍者只解報客。不知身在帝鄉。趙州入草求人。不覺渾身泥水。○又
云。如珠在掌。胡來胡現。漢來漢現。老僧把一枝
草。為丈六金身用。把丈六金身。為一枝草用。佛
是煩惱。煩惱是佛。有僧問。未審佛是誰家煩惱。
師云。與一切人煩惱。僧云。如何免得。師云。用免
作麼。○有婆令人送錢物至。請轉藏經。師受施
利。便下禪床轉一匝。乃云。傳語婆。婆。轉藏經已
竟。回舉似婆。婆云。請轉全藏。如何秪為轉半藏
（或出大隨語統要六卷）。
湖南長沙景岑禪師（見南泉）上堂云。我若一向舉
揚宗教。法堂草深一丈。事不獲已。所以向諸人
道。盡十方世界是沙門眼。盡十方世界是自己
光明。盡十方世界在自己光明裏。盡十方世界
無一人不是自己。光未發時。尚無佛。無眾生消
息。何處得山河國土來。○師遣一僧問同參會
和尚。見南泉後如何。會默然。未見南泉前作麼
生。會云。不可更別有。僧回舉似。師示一偈。 百丈
竿頭不動人。雖然得入未為真。百丈竿頭須進
步。十方世界是全身。 僧問。百丈竿頭如何進步。
師云。朗州山。澧州水。僧云。請師道。師云。四海五
湖皇化裏。師召尚書。書應諾。師曰。不是尚書
本命。對曰。不可離卻。即今祗對。別有第二主人。
師曰。喚尚書作至尊得麼。書曰。恁麼總不祗對
時。莫是弟子主人否。師曰。非但祗對。與不祗對
時。無始劫來。是箇生死根本。有偈曰。 學道之人
不識真。只為從前認識神。無始劫來生死本。癡
人喚作本來身。 
衢州子湖巖利蹤禪師（見南泉）上堂云。子湖有一
隻狗。上取人頭。中取人心。下取人足。擬議即喪
身失命。臨濟下二僧到參。方揭簾。師曰。看狗。二
僧回顧。師歸方丈。師中夜於僧堂前叫賊賊。大
眾皆驚。有一僧從僧堂內出。被師把住。云。捉得
捉得。僧云。不是某甲。師云。是即是。只是不肯承
當。
池州甘贄行者（見南泉）因化主至。問。是甚處。主云。
藥山。者云。還將得藥來麼。主云。未審有什麼病。
者取銀百兩施之。復云。山中有人。此物乃回。主
尋歸山納疏。藥山問。何歸遽速。主敘前話。藥山
云。遭賊了也。急送還他。主及送還。者云。山中有
人。更添百兩施之（內此統要第四卷）。
五臺山秘魔巖和尚（見永泰湍）常持一木叉。每見僧
來禮拜。即叉卻頸云。那箇魔魅教汝出家。那箇
魔魅教汝行腳。道得也叉下死。道不得也叉下
死。速道。鮮有對者（法眼代云。乞命。法燈代云。但引頸示之。玄覺代云。老兒家
放卻叉子得也）。
湖南祗林和尚（見永泰湍）每叱文殊普賢。皆為精魅。
<pb n="187"/>
手持木劍。自謂降魔。纔有僧參。便云。魔來。以劍
亂揮。潛入方丈。如是十二年。後置劍無言。僧問。
十二年前。為什麼降魔。師曰。賊不打貧兒家。曰。
十二年後。為什麼不降魔。師曰。賊不打貧兒家。
鎮州普化和尚（見盤山）佯狂無度。或城市。或塚間。
振一鐸云。明頭來也打。暗頭來也打。一日臨濟
令僧捉住云。不明不暗時如何。答曰。來日大悲
院裏有齋。凡見人無高下。皆振鐸一聲。時號普
化和尚。或將鐸就人耳邊振之。或拊其背。有回
顧者。即展手云。乞我一錢。臨濟與河陽木塔長
老同坐。因說。普化風顛。知他是凡是聖。偶師到
來。濟便問。汝是凡是聖。師云。汝且道。我是凡是
聖。濟便喝。師指云。河陽新婦子。木塔老婆禪。臨
濟小廝兒。卻具一隻眼。濟云。這賊。師云。賊。賊便
出去。○師將示滅。謂人曰。乞箇直裰。或與披襖。
或與布裘。皆不受。時臨濟令人送與一棺。師笑
曰。臨濟廝兒饒舌。便受之。告眾曰。明日去東門
遷化。郡人皆送。厲聲曰。今日葬不合青烏。第二
日南門遷化。人亦隨之。又曰。明日西門方吉。人
出漸稀。第四日自擎棺出北門外。振鐸入棺而
逝。人揭視之不見。唯聞鐸聲漸遠。盤山將順世。
告眾曰。有人邈得吾真否。或將頂相呈似。皆不
契。師曰。某甲邈得。山云。何不呈似老僧。師打觔
斗而出。山云。這漢向後如風狂接人去在（以上振字
函第十卷）。
五臺山智通禪師（見歸宗）忽一夜叫云。我大悟也。
明日歸。宗問。昨夜大悟底僧出來。師出。宗云。汝
見什麼道理。說似看。師云。師姑天然是女人作。
宗異之。（振字函第十卷）。
<other>南嶽第四世</other>（仰山　香嚴　靈雲　王常侍　俱胝　道吾
　末山　臨濟
袁州仰山慧寂禪師（見溈山）問曰。汝是有主沙彌。
無主沙彌。師曰。有主。溈曰。在什麼處。師從西過
東立。溈異之。一日溈問。甚處去來。師曰。田中來。
溈曰。田中多少人。師插鍬而立。溈曰。今日南山
大有人刈茅在。師舉鍬而去（玄沙云。我若見即蹋倒鍬子。僧問鏡
清。玄沙蹋鍬其意如何。清云。勿奈船何。打破戽斗）。○忽有異僧從空而
至。師問。近離甚處。曰。早離西天。師曰。何太遲生。
曰。遊山翫水。師曰。神通妙用。不無闍梨。佛法須
還老僧。曰。特來禮文殊。卻遇小釋迦。（此出統要五卷）。
鄧州香巖智閑禪師（見溈山）溈問。本分事。試道一
句來。師進數語。溈皆不許。師請為說。溈曰。吾說
是吾之見解。於汝何益。師遍檢諸。方語句。無一
言可對。乃自歎曰。畫餅不可充饑。於是盡焚之。
泣辭溈去。抵南陽忠國師遺跡止焉。一日除草
因。以瓦礫擊竹作聲。廓然省悟。焚香遙禮溈山
云。當時若為我說卻。何有今日事也。乃述偈云。
 一擊忘所知。更不假修治。處處無蹤跡。色色外
威儀。諸方達道者。咸言上上機。 溈見向仰山道。
香巖擊竹會處。有投機頌。仰云。恐宿搆來。待某
甲問過。見巖便云。師兄頌未在。更道。師云。去年
貧。未是貧。今年貧。始是貧。去年無卓錐之地。今
年錐也無。仰云。如來禪還師兄會。祖師禪未夢
在。師又呈一頌。 吾有一機。瞬目示伊。若也不會。
別喚沙彌。 仰云。且喜師兄。會得祖師禪。
福州靈雲志勤禪師（見溈山）因桃花悟道。有偈。 三
十年來尋劍客。幾逢葉落幾抽枝。自從一見桃
華後。直至如今更不疑。 溈印可。從緣悟達。永無
退失（玄沙云。諦當甚諦當。敢保老兄猶未徹。眾疑此語。玄沙問地藏。我恁麼道。汝作麼生
會。藏云。不是桂琛。即走殺天下人。
襄州王敬初常侍（見溈山）視事次。米和尚至。王乃
舉筆。米曰。還判得虛空否。公擲筆。入宅更不出。
米致疑。明日憑鼓山主。往探其意。米隨潛聽。主
<pb n="188"/>
乃問。昨日米和尚有甚言句。不得相見。王曰。師
子咬人。韓盧逐塊。米聞乃省。遽出笑曰。我會也。
婺州金華俱胝和尚（見天龍）有尼到庵稍晚。師乃
留宿。尼曰。道得即宿。師無對。尼去後。師歎曰。我
雖丈夫。而無丈夫之氣。擬往諸方參尋去。其夜
山神告曰。不須離此。將有大菩薩來。為和尚說
法也。果旬日天龍和尚到庵。師具陳前事。天龍
豎一指示之。師乃大悟。凡參學到。師唯舉一指。
別無提唱。臨終曰。吾得一指禪。平生用不盡。
襄州關南道吾和尚（見關南常）因聞巫者樂神云。識
神也無。師忽省悟。凡上堂披緋執簡。作舞云。打
動關南鼓。唱起德山歌。僧問。如何是和尚家風。
師下禪床。作女人拜云。謝子遠來。無可祗待。
筠州末山尼了然（見大愚）因灌溪閑和尚到山問。
如何是末山。師云。不露頂。又問。如何是末山主。
師云。非男女相。閑乃喝云。何不變去。師云。不是
神。不是鬼。變箇什麼。（以上纓字函第一卷）。
鎮州臨濟義玄禪師（見黃蘗在蘗會中。第一座勉
令問話。師乃問。如何是祖師西來的的意。蘗遂
與二十棒。如是三問。三回遭打。乃告辭第一座
云。累蒙和尚賜棒。所恨愚魯。且行腳去。第一座
遂白蘗云。玄上座雖是後生。卻甚奇特。辭和尚
時。願垂提誨。師明日乃辭。蘗指往大愚。愚問。什
麼處來。云。黃蘗來。蘗有何言句。師舉前話。三問
三回被打。不知過在甚處。愚云。黃蘗恁麼老婆。
為汝得徹困。猶覓過在。師言下悟。乃云。元來黃
蘗佛法無多子。愚搊住云。尿床鬼子。適來又道
不會。而今卻道佛法無多子。你見什麼道理。速
道速道。師乃於愚肋下。連築三拳。愚托開云。汝
師黃蘗。非干我事。師返黃蘗。遂舉此話。蘗云。這
大愚漢。待見痛與一頓。師云。說甚待見。即今便
打。蘗遭一掌。蘗云。風顛漢。敢來這裏捋虎鬚。師
便喝。蘗云。侍者引這風顛漢參堂去。○上堂云。
汝等諸人。赤肉團上。有一無位真人。常向面門
出入。未證據者看。時有僧問。如何是無位真人。
師下禪床把住云。道道。僧擬議。師托開云。無位
真人是什麼乾屎橛。
<other>南嶽第五世</other>（寶壽　興化　鄭十三娘）
鎮州寶壽沼和尚（見臨濟）問胡釘鉸云。汝還釘得
虛空否。胡云。請和尚打破來。師便打。胡云。莫錯
打某甲。師曰。向後有多口阿師。與汝點破在。胡
後到趙州。舉前話問。不知某甲過在甚處。州云。
秪這一縫。尚不奈何。胡於此有省。（纓字函第二卷）。
魏府興化存獎禪師（見臨濟）因同光帝云。朕收中
原。得一顆明珠。未有人酬價。師曰。請陛下珠看。
帝以手展襆頭腳示之。師曰。君王之寶。誰敢酬
價。帝大悅。（纓字函第二卷）。
鄭十三娘（見溈山）十二歲時。隨師姑到溈山。纔禮
拜起。溈問。這師姑什麼處住。姑云。南臺。溈便喝
出。又問。背後老婆甚處住。三娘近前叉手立。溈
再問。三娘云。早箇呈。似了也。溈云。去。下到法堂。
姑云。三娘道我會禪。口如劍利。今日被問。總無
一語。三娘云。苦哉。作這箇眼目。也道我行腳。三
娘後又舉似羅山云。秪如三娘見溈山。恁麼秪
對。平穩也無。羅云。也不得無過。云。過在甚處。羅
叱之。三娘云。錦上更添花。（統要第六卷）。
<other>南嶽第七世</other>（南嶽湧　興陽淨）
南塔光湧禪師（見仰山）仰問。我何似一頭驢。師曰。
見和尚。佛亦不似。仰曰。若不似佛。似箇什麼。師
曰。若有所似。與驢何別。仰甚肯之。（僧寶傳上）。
郢州興陽歸淨禪師（見西院明）問曰。擬問不問時如
何。院便打。師良久。院云。若喚作棒。眉鬚墮落。師
言下悟（統要第六卷）。
<pb n="189"/>
<other>南嶽第十二世</other>（黃龍南）
洪州黃龍慧南禪師（見慈明）問閑上座。人人盡有
生緣。上座生緣在什麼處。閑云。早辰喫白粥。而
今肚又飢。師云。我手何似佛手。閑云。月下弄琵
琶。師云。我腳何似驢腳。閑云。鷺鷥立雪非同色。
時謂之黃龍三關（統要第六卷）。
<other>南嶽第十三世</other>（黃龍心）
黃龍祖心禪師（見黃龍南）因閱傳燈。至僧問多福禪
師。如何是多福一叢竹。福曰。一莖兩莖斜。僧曰。
不會。福曰。三莖四莖曲。言下頓悟。後問南曰。大
事本來如是。和尚何用教人看話下語百計搜
尋。南曰。若不令汝如此。究尋到無心處。自見自
肯。即埋沒汝也。師時時往決雲門語句。南曰。知
是般事便休。用許多工夫作麼。心曰。但纖疑在。
不到無學。安能七縱八橫。天回地轉。南肯之（僧寶
傳下）。
<other>清原派</other>（思禪師）
吉州清原山行思禪師。問六祖曰。當何所務。即
不落階級。祖曰。汝曾作什麼。師曰。聖諦亦不為。
祖曰。落何階級。曰。聖諦尚不為。何階級之有。祖
深器之。○師問石頭。什麼處來。曰。曹谿來。師拈
拂子云。曹谿還有這箇麼。曰。非但曹谿。西天亦
無。師曰。子莫曾到西天不。曰。若到即有也。師云。
未在。更道曰。和尚也須道取一半。莫全靠希遷。
師云。不辭。向汝道。恐以後無人承當。師令石頭
馳書與南嶽。回日有箇鈯斧。與子住山去。頭到
便問。不慕諸聖。不重己靈時如何。嶽曰。子問太
高生。何不向下問。頭云。乍可永劫受沉淪。不從
諸聖求解脫。便歸。師問。子返何速。書信達否。頭
云。書亦不通。信亦不達。乃舉前話。復云。去日和
尚許箇鈯斧。而今便請。師垂一足。頭便禮。
<other>清原第一世</other>（石頭）
南嶽石頭希遷大師（見清原）。原問。子何方來。師曰。
曹谿來。原曰。將得什麼來。師曰。未到曹谿亦不
失。原曰。恁麼用。去曹谿作什麼。師曰。若不到曹
谿。爭知不失。師問。曹谿大師還識和尚否。原曰。
汝今識吾否。師曰。識又爭能識得。原曰。眾角雖
多。一麟足矣。（以上振字函第五卷）。
<other>清原第二世</other>（丹霞　藥山　大巔　長髭）
鄧州丹霞天然禪師（見石頭）因入長安取第。偶禪
客問。何往。曰。選官去。禪曰。選官何如選佛。師抵
南嶽。一日石頭告眾。來日鏟殿前草。大眾各備
鍬钁鏟草。獨師以盆盛水淨頭。於和尚前胡跪。
頭笑而剃。又為說戒。師乃掩耳而出。便往江西
謁馬大師。未參徑入僧堂。騎聖僧頸而坐。大眾
驚愕。報馬師。至。視之曰。我子天然。師下禮拜曰。
謝賜法號。因名天然。
酆州藥山惟儼禪師（見石頭）師坐次。石頭睹之。問
曰。汝在這裏作麼。曰。一切不為。頭曰。恁麼。即閑
坐。曰。若閑坐即為。頭曰。且不為箇什麼。曰。千聖
亦不識。頭以偈讚曰。 從來共住不知名。任運相
將只麼行。自古上賢猶不識。造次凡流豈敢明。 
潮州大顛和尚（見石頭）頭問曰。那箇是汝心。師曰。
語言者是。被頭喝出。經旬日。師卻問曰。前者既
不是。除此外何者是心。頭曰。除卻揚眉動目。將
心來。師曰。無心可將來。頭曰。元來有心。何言無
心。無心盡同謗。師言下大悟。
潭州長髭曠禪師（見石頭）頭問。甚處來。曰。嶺南來。
頭曰。嶺頭一尊功德成就也未。師曰。成就久矣。
只欠點眼在。頭曰。莫要點眼麼。師曰。便請。頭乃
翹一足。師便禮拜。頭曰。汝見什麼道理。便禮。師
曰。據某甲所見。如洪爐上一點雪。
<other>清原第三世</other>（龍潭　雲巖　船子　李翱　三平　韓愈）
<pb n="190"/>
澧州龍潭崇信禪師（見天皇）問。某自到來。不蒙指
示心要。皇曰。汝擎茶來。吾為汝接。汝行食來。吾
為汝受。汝和南時。吾便低首。何處不指心要。師
低頭良久。皇曰。見則直下便見。擬思即差。師忽
開解。復問。如何保任。皇曰。任性逍遙。隨緣放曠。
但盡凡心。別無聖解。
潭州雲巖曇晟禪師（見藥山）。師煎茶次。道吾問。煎
與阿誰。師曰。有一人要。吾曰。何不教伊自煎。師
曰。幸有某甲在。○吾問。大悲千手眼。那箇是正
眼。師曰。如無燈時。摸得枕子。吾曰。我會也。師曰。
作麼生會。吾云。遍身是手眼。師云。只道得八九
成。吾云。師見作麼生。師云。通身是手眼。○師掃
地次。溈山云。太區區生。師云。須知有不區區者。
溈云。恁麼即有第二月也。師豎起掃帚云。這箇
是第幾月。溈休去。○師不安。吾謂曰。離此殼漏
子。向什麼處相見。師云。不生不滅處相見。吾云。
何不道非不生不滅處。亦不求相見。
華亭船子德誠禪師（見藥山）謂同參道吾曰。遇有
靈利座主。指一箇來。吾乃指夾山會。向船子處
去。船纔見便問。座主住什麼寺。夾云。寺即不住。
師云。不似。又不似箇什麼。夾曰。目前無相似。師
曰。何處學得來。夾曰。非耳目之所到。師云。一句
合頭語。萬劫繫驢橛。師又問。垂絲千尺。意在深
潭。離鉤三寸。子何不道。夾擬開口。師便以篙打
落水中。夾省點頭。師云。釣盡江波。金鱗始遇。夾
乃掩耳。師云。如是如是。
朗州刺史李翱（見藥山）。慕山道風。屢請不赴。乃躬
入山謁之。山執經不顧。翱曰。見面不如聞名。拂
袖便行。山召云。太守。何得貴耳賤目。翱遂回問
曰。如何是道。山以手指上下曰。會麼。翱曰。不會。
山曰。雲在天。水在瓶。翱欣愜作禮。而述一偈。 ○
練得身形似鶴形。千株松下兩函經。我來問道
無餘說。雲在青天水在瓶。 （玄覺云。且道李太守是讚他語明他語。須
是行腳眼始得）。○翱又問。如何是戒定慧。山曰。這裏無
此閑家具。翱莫測玄旨。山曰。太守。保任此事。直
向高高山。頂坐。深深海底行。閨閤中物捨不得。
便為滲漏。
漳州三平山義忠禪師（見大巔）初參石鞏。鞏每以
弓箭接人。師纔至。鞏喝看箭。師披襟當之。乃曰。
此是殺人箭。活人箭。又作麼生。鞏扣弓弦三下。
師便作禮。鞏云。三十年架一張弓。只射得半箇
聖人。（以上纓字函第四卷）。
韓愈文公（見大巔）問曰。弟子軍州事多。省要處乞
師一句。巔良久。公罔措。三平為侍者。乃敲禪床
三下。巔云。作麼。平曰。先以定動。然後智拔。公禮
謝於三平云。和尚門風高峻。弟子於侍者邊。得
箇入處（統要第七卷）。
<other>清原第四世</other>（德山　清平　投子　石霜　漸原　洞山
　夾山）
朗州德山宣鑒禪師（見龍潭）一夕室外默坐。潭問。
何不歸來。師對曰。黑。潭乃點紙燭度與師擬接。
潭便吹滅。師乃作禮。潭云。子見什麼。師云。某甲
從今向去。不疑天下老和尚舌頭也。明日潭上
堂云。可中有箇漢。牙如劍樹。口似血盆。一棒打
不回頭。他時向孤峰頂上。立吾道在。師遂取疏
鈔。於法堂前。秉起炬云。窮諸玄辯。若一毫致於
太虛。竭世樞機。似一滴投於巨壑。疏鈔便燒。於
是禮辭。○師抵溈山。挾複子直上法堂。從西過
東。從東過西。顧視方丈。偶溈山坐次。殊不顧盻。
師云。無無。便出。至門首。卻云。也不得草草。重具
威儀再入相見。跨門便提起坐具云。和尚。溈擬
取拂子。師便喝。拂袖出。溈至晚問首座。今日新
到。在甚處坐。云。當時背卻法堂。著草鞋出去。溈
<pb n="191"/>
云。還識此人麼。云。不識。溈云。此箇阿師。已後向
孤峰頂上。盤結草庵。訶佛罵祖去在。○師凡遇
僧參。多以拄杖打。僧云。某甲方始禮拜。為甚便
打。師云。你是甚處人。云。新羅人。師云。汝上船舷
時。便好與三十柱杖。又有僧出。師又打。僧曰。某
甲話尚未問。為甚便打。師曰。待汝開口。堪作什
麼。○師垂示云。我這裏無佛無祖。達磨是老狐
臊。釋迦老子是乾屎橛。文殊普賢是擔屎漢。等
覺妙覺是破執凡夫。菩提涅槃是繫驢橛。十二
分教。是鬼神。簿。是拭瘡疣紙。四果三賢初心十
地。是守古塚鬼。自救不了（雲門云。讚佛讚祖。須是德山老人始得。琅
邪云。諸方若汝麼會。入地獄如箭。只如雲門汝麼道。也是入地獄如箭。○（統要第七卷）。
鄂州清平山令遵禪師（見翠微）問。如何是西來的
的意。微曰。待無人即向汝說。師良久曰。無人。請
和尚說。微下禪床。引師入園。師又曰。無人。請和
尚說。微指竹曰。這竿得恁麼長。那竿得恁麼短。
師領微言。後開堂曰。出家人須會佛意始得。若
會佛意。不在僧俗。男女貴賤。但隨家豐儉。諸人
莫空氣高。一生空度。若不會佛意。直饒頭上出
水。足下出火。燒身煉臂。聰慧多辯。聚徒一千二
千。講得天華亂墜。只成箇邪說。爭競是非。去佛
法大遠在。僧問。如何是大乘。師曰。麻索。問。如何
是小乘。師曰。錢貫。問。如何是清平家風。師曰。一
斗麵作三箇蒸餅。問。如何是有漏。師曰。笊籬。問。
如何是無漏。師曰。木杓。問。覿面相呈時如何。師
曰。分付與典座。師凡問答。方便逗機語超格量。
舒州投子山大同禪師（見翠微）初閱華嚴。發明性
海。次謁翠微。問。西來密旨。和尚如何示人。微駐
步少時。又曰。乞師垂示。微曰。更要第二杓惡水
作麼。師禮謝而退。微曰。莫挅卻。師曰。時至根苗
自生。○師偶出。雖趙州聞師之名。而未嘗識。一
日相訪。見師攜一缾油。自外而歸。趙曰。久嚮投
子。到來只見賣油翁。師曰。汝只見賣油翁。且不
識投子。趙曰。如何是投子。師曰。油油。
潭州石霜山慶諸禪師（見。道吾）在溈山作米頭。篩
米次。溈云。施主物。莫拋撒。師曰。不拋撒。溈於地
上拾得一粒。云。這箇什麼處得來。莫欺這一粒
子。百千粒。從這一粒生。師曰。未審這一粒。從什
麼處生。溈呵呵笑。晚上堂云。大眾米裏有蟲。○
師後參道吾。吾曰。我心中有物。久而為患。誰可
除之。師曰。心物俱非。除之益患。吾曰。賢哉。○
師居方丈。有僧在窗外問。咫尺之間。為甚不睹
師顏。師曰。我道遍界不曾藏。僧舉問雪峰。峰曰。
什麼處不是石霜。僧回舉雪峰語呈師。師曰。老
大漢。有什麼死急。
潭州漸源仲興禪師（見道吾）同吾去檀越家吊喪。
師以。手拊棺曰。生耶死耶。吾曰。生也不道。死也
不道。師曰。為什麼不道。吾曰。不道不道。吊畢同
回途次。師曰。和尚須與某道。儻若不道。打和尚
去。吾曰。打即任打。生也不道。死也不道。師便打。
吾歸院。令師且去少間。主事得知不便。師辭乃
往石霜。舉似前語。請和尚道。霜曰。汝不見道吾
道。生也不道。死也不道。師忽有省。設齋懺悔。後
持鍬子。於法堂上。從東過西。從西過東。霜曰。作
麼。師曰。覓先師靈骨。霜曰。洪波浩渺。白浪滔天。
覓什麼靈骨。師曰。正好著力。霜曰。這裏針劄不
入。著什麼力。
筠州洞山良价（見雲巖）師問巖。百年後忽有人問。
還貌得師真。如何祗對。巖云。但向伊道。即這箇
是。師良久。巖云。承當這事。大須審細。心猶涉疑。
後因過水睹影大悟。偈曰。 切忌從他覓。迢迢與
我疏。我今獨自往。處處得逢渠。渠今正是我。我
今不是渠。應須恁麼會。方得契如如。 
<pb n="192"/>
澧州夾山善會禪師（見船子）因道吾至。見師上堂。
僧問。如何是法身。師曰。法身無相。問。如何是法
眼。師曰。法眼無瑕。吾乃失笑。夾疑。下座問吾。吾
曰。和尚出世。未有師在。可往華亭參船子去。師
乃直造。師資相契。（語見船子章）。僧問。從上立祖意教
意。此間為什麼言無。師曰。三年不食飯。目前無
饑人。僧曰。既無饑人。某甲為什麼不悟。師曰。只
為悟迷卻闍梨。頌曰。 明明無悟法。悟法卻迷人。
長舒兩腳睡。無偽亦無真。 僧問。如何是夾山境。
師曰。猿抱子歸青障裏。鳥銜花落碧巖前。
（法眼云。老僧二十年作境話會。浮山云。直饒不作境話會亦未會在。何故犀因翫月通於角。象
被雷驚花入牙）。○（以上其字函第五卷。注出統要第七卷）。
<other>清原第五世</other>（巖頭　雪峰　高亭　九峰　雲居　曹山
　龍牙　蜆子　欽山）
鄂州巖頭全豁禪師（見德山）與雪峰欽山為友。師
參德山。纔跨門。便問。是凡是聖。德山喝。師便禮。
洞山聞舉。乃云。若不是豁公。大難承當。○師因
與雪峰同訪欽山。至鼇山鎮阻雪。師每日秪是
打睡。峰一向坐禪。因喚師起。師乃喝云。噇睡去。
每日床上坐。恰似三家村裏土地。他時後日。魔
昧人。家男女去在。峰云。某甲這裏未穩在。師云。
我將謂你他後。向孤峰頂上。播揚大教。猶作這
箇語話。據你見處。一一通來。是處與你證明。不
是處與你鏟卻。峰云。某甲初到鹽官。見舉色空
義。得箇入處。師云。此去三十年。切忌舉著。又因
洞山偈云。 切忌隨他覓。迢迢與我疏（云云）。 師云。若
恁麼自救不徹。峰又云。後問德山。從上宗乘。學
人還有分也無。山打一棒云。道什麼。我當時豁
然如桶底脫。師喝云。你不聞道。從門入者不是
家珍。一一須從自己胸襟流出。將來。蓋天蓋地
去。峰言下大悟云。今日始是鼇山成道。（此出統要八卷）。
福州雪峰義存禪師（見德山）九上洞山。三上投子。
因緣不契。後參德山。問。從上諸聖。以何法囑受
於人。山云。我宗無語句。亦無一法與人。○僧問。
學人乍入叢林。乞師指示。師云。寧碎身如微塵。
終不瞎卻師僧眼。示眾云。我若東道西說。汝即
尋言逐句。我若羚羊挂角。你向什麼處摸𢱢。
襄州高亭簡禪師（見德山）隔江見山。遙合掌云。不
審。山以扇子招之。師忽開悟。乃橫趨而去。（以上纓字
函第六卷）。
筠州九峰道虔禪師（見石霜）。師在石霜為侍者。因
普會遷化。眾舉首座住持。師云。明得先師意。始
可住。遂問。先師道。如古廟裏香罏去。冷湫湫去。
如一條白練去。口邊生醭去。首座作麼生會。座
云。明一色邊事。師云。未會先師意在。座云。裝香
來。我若不會先師意。香煙起時脫去不得。香煙
纔起座遂脫去。師撫背云。坐脫立亡即不無。首
座。先師意未夢見在。（此出統要八卷）。
洪州雲居道膺禪師（見洞山）問。甚處來。師曰。踏山
來。洞曰。那箇山堪住。師曰。那箇山不堪住。洞曰。
恁麼即國內總被闍梨占卻。師曰。不然。洞曰。恁
麼即子得箇入路。師曰。無路。洞曰。若無路。爭得
與老僧相見。師曰。若有路。即與和尚隔生去也。
洞曰。此子已後。千人萬人把不住。○成尚書送
供至。問曰。世尊有密語。迦葉不覆藏。如何是世
尊密語。召曰。尚書。書應諾。師曰。會麼。曰。不會。師
曰。汝若不會。世尊有密語。汝若會。迦葉不覆藏。
○師云。地獄未苦。向袈裟下不明大事最苦。汝
等在這行流。十分去九。不較多也。更著些子氣
力。不負平生行腳。汝若大事未辦。且須履踐玄
途。（大隱云。人人具足不肯承當。流浪死生。何時了日。非惟袈裟下不明最苦。但巾釵下不明
亦苦。若打大事未徹。且般若中下箇種子。當生必果）。
撫州曹山本寂禪師（見洞山）因辭洞山。問。什麼處
<pb n="193"/>
去。師曰。不變異處去。洞云。不變異豈有去耶。師
曰。去亦不變異。（以上纓字函第七卷）。
師受洞山寶鏡三昧。五位顯訣（正中偏。偏中正。正中來。偏中至。
兼中到）。○釋曰。正位即空界。本來無物。偏位即色
界。有萬形象。偏中至者。捨事入理。正中來者。背
理就事。兼帶者冥應眾緣不隨諸有。非正非偏。
此位最妙。又曰。君是正位。臣是偏位。臣向君是
偏中正。君視臣是正中偏。君臣道合是兼帶語。
又有三種滲漏。一見滲漏。謂機不離位。墮在毒
海。二情滲漏。謂智常向背。見處偏枯。三語滲漏。
謂體妙失宗。機昧終始。（僧寶傳上）。
湖南龍牙山居遁禪師（見洞山）師問翠微。如何是
祖師意。微曰。與我過禪板來。師過禪板。微接便
打。師曰。打即任打。且無祖師意。又問臨濟。如何
是祖師意。濟曰。與我過蒲團來。師過蒲團。濟接
便打。師曰。打即任打。且無祖師意。師後問洞山。
如何是祖師意。山曰。待洞水逆流。即向汝道。師
頓明旨。○示眾云。祖教佛教似生冤家。始有學
分。若透祖佛不得。即被祖佛謾去。時有僧問。祖
佛還有謾人之心也無。師曰。汝道江湖還有礙
人之心也無。師又曰。江湖雖無礙人之心。為時
人過不得。江湖成礙人去。不得道江湖不礙人。
然祖佛雖無謾人之心。為時人透不得。祖佛成
謾人去。若透得祖師過。始是體得祖佛意。方與
向上古人同。如未透得。但學佛學祖。則萬劫無
有得期。無非須是自悟去也。
京兆蜆子和尚（見洞山）不畜道具。不循律儀。常採
蝦蜆以充口腹。夜臥白馬廟紙錢中。華嚴靜師
試勘真假。先竄紙錢之間。深夜師歸。靜把住問
曰。如何是西來意。師曰。神前酒臺盤。靜奇之。
灃州欽山文邃禪師（見洞山）僧問。一切諸佛法。皆
從此經出。如何是此經。師曰。常轉。曰。未審。經中
說什麼。師曰。有疑請問。問。如何是和尚家風。師
曰。錦帳銀香囊。風吹滿路香。（以上纓字函第七卷）。
<other>清原第六世</other>（玄沙　長慶　鼓山　雲門　太原　佛日
　永光）
福州玄沙宗一大師（見雪峰）初出飛猿嶺頭。觸破
腳指。頓悟云。達磨不來唐土。二祖不往西天。更
不出嶺。○示眾云。諸人只因前塵色聲香味等
法。而有分別。便認此昭昭靈靈。是汝真實。這箇
喚作認賊為子。正是生死根本。若無前塵。汝此
昭昭靈靈。同於龜毛兔角。仁者真實。在什麼處。
汝今欲得出他五蘊身田主宰。但識取汝秘密
金剛體圓成正遍。遍周沙界。譬如日輪。世間種
種興營。種種心行作業。莫非承他日光成立。只
如日體還有多般及心行麼。還有不周遍處麼。
此金剛體亦如是。只如今山河大地。色空明暗。
及汝身心。莫非盡承汝圓成威光所現。既有如
是奇特。當陽出身處。何不發明取。便隨他向五
蘊身田中。鬼趣裏作活計。○又云。諸方盡道。接
物利生。忽遇三種病人。作麼生接。盲者拈椎豎
拂。他又不見。聾者語言三昧。他又不聞。啞者教
伊說。又說不得。作麼生接。若接不得。佛法無靈。
（有僧請益雲門。門云。汝禮拜著。僧拜起。門以柱杖桎之。僧乃退。問云。汝不是患盲。復喚近前。僧
既近前。門云。汝不是患聾。乃云。還會麼。僧云。不會。門云。汝不是患啞。其僧於是有省。雪竇舉了
便喝云。這盲聾啞漢。若不是雲門驢年去）。
福州長慶慧稜禪師（見雪峰）因捲簾頓悟。有頌。 也
大差。也大差。捲起簾來見天下。有人問我解何
宗。拈得拂子驀口打。 （出悟宗集）。僧問。高麗有僧。造觀
音像。明州上船。眾舁不起。請入開元寺供養。問
師。既無剎不現身。為什麼不肯去高麗。師曰。現
身雖普。睹相生偏。（法眼別云汝識得觀音未）。
福州鼓山神晏禪師（見雪峰）纔入門。峰搊住云。是
<pb n="194"/>
什麼。師釋然契悟。舉手搖曳。峰云。子作道理耶。
師曰。何道理之有。峰印之。○上堂云。直下猶難
會。尋言轉更賒。若論佛與祖。特地隔天涯。（以上纓字
函第八卷）。
韶州雲門文偃禪師（見雪峰）上堂云。此事若在言
語上。三乘十二分教。豈是無言語。因什麼更道
教外別傳。若從學解機智得。只如十地聖人。說
法如雲如雨。猶被呵責。見性如隔羅縠。以此故
知。一切有心。天地懸殊。若是得底人。道火不可
燒。口。終日說事。不曾道著一字。終日著衣喫飯。
未嘗觸著一粒米。挂著一縷線。幾箇到此境界。
○又云。作麼生是聞聲悟道。見色明心。乃云。觀
音菩薩將錢來買餬餅。放下手云。元來只是饅
頭。○又云。此事阿誰無分。有什麼不足處。若大
用現前。不費一毫氣力。便與祖佛無別。自是諸
人惡業濃厚。信根淺薄。突然起許多事。擔囊負
缽。遊州獵縣。觀山翫水。這裏經冬。那邊過夏。受
人欺謾。取人處分。纔見老和尚動口。便進步向
前。尋言逐句。求覓解會。只是贏得一場口滑。去
道轉遠。何時得休歇去。然他老和尚不得已。一
期方便。一言半句。通汝入路。有一般掠虛漢。念
得滿肚葛藤。到處馳騁驢唇馬觜。誇我解問。十
轉百轉。都無實地。虛受信施。作麼消得。一旦眼
光落地。前頭將甚抵擬。汝等既是拋卻師長父
母行腳。一等是踏。破草鞋。直須剔起眉毛。拗折
柱杖。一二十年。徹頭辦取。今世縱然未得。來生
亦乃省力。雖然如是。直饒汝等參得。早是撒屎
著汝頭上。也是剜肉作瘡。汝且看。他德山和尚。
見僧入門便打。睦州和尚見僧便云。現成公案
放汝三十棒（參）。頌曰。 舉不顧。即差互。擬思量。何
劫悟。 
太原孚上座（見雪峰）鼓山問。父母未生時。鼻孔在
什麼處。師曰。老兄先道。山曰。如今生也。汝道在
什麼處。師不肯。山卻問。作麼生。師曰。將手中扇
子來。山與扇子。再徵之。師默置。山罔測。乃歐之
一拳。○師在庫前。僧問。如何是觸目菩提。師踢
狗子作聲走。僧無對。師曰。小狗不消一踢。（以上纓字
函第九卷）。
杭州佛日和尚（見雲居膺）初到夾山。夾問。闍梨與什
麼人同行。師曰。木上座。夾曰。他何不來相看。師
云。和尚看他有分。夾同師到堂中。師遂取出柱
杖。擲于面前。夾云。莫從天台得否。師曰。非五岳
之所生。夾云。莫從須彌得否。師曰。月宮亦不逢。
夾曰。莫從他人得也。師曰。自己尚如冤家。從人
得堪作什麼。夾云。冷灰裏有一粒豆子爆。
蘇州永光真禪師（見雲居膺）云。言鋒若差。鄉關萬里。
直須懸崖撒手。自肯承當。絕後再蘇。欺君不得。
京兆永安院善靜禪師（見藥普）典園頭。有僧辭。普
曰。四面是山。汝向什麼處去。僧無對。普曰。下得
語中。即從汝去。其僧請。師代云。竹密豈妨流水
過。山高那阻野雲飛。普曰。非汝語。僧實告之（以上
纓字函第七卷）。
<other>清原第七世</other>（羅漢　靜上座　洞山初　薦福古
漳州羅漢桂琛禪師（亦曰地藏見玄沙）師插田次。僧到。
問。曰。南州來。師曰。彼中近日佛法如何。云。商量
浩浩地。師曰。爭如我這裏栽田博飯喫。僧云。爭
奈三界何。師曰。喚什麼作三界。○悟空大師在
會下。經年不契。直得成病。入涅槃堂。師一夜問。
病安樂麼。空云。某甲與和尚緣背。師指燈籠云。
見麼。空云。見。師云。秪這箇也不背。空忽有省。（出統
要第十卷）。
國清寺師靜上座（見玄沙）有人問曰。弟子夜坐。心
念紛飛。願垂示誨。師曰。如或閑坐。心念紛飛。卻
<pb n="195"/>
將紛飛之心。以究紛飛之處。究之無處則紛飛
之念何存。返究究心。則能究之心安在。又能照
之智本空。所緣之境亦寂。寂而非寂者。蓋無能
寂之人也。照而非照者。蓋無所照之境也。境智
俱寂。心慮安然。外不尋枝。內不住定。二途俱泯。
一性怡然。此乃還源之要道也。○師因睹教中
幻義。而述一偈。 若道法皆如幻有。造諸過惡應
無咎。云何所作業不亡。而藉佛慈與接誘。 （世字函第
一卷）。
襄州洞山守初禪師（見雲門）門問。近離什麼處。師
曰。楂渡。門曰。夏在什麼處。師曰。湖南報慈。門曰。
甚時離彼。師曰。去年八月。門曰。放汝三頓棒。師
次日上問。昨日蒙放三頓棒。不知過在什麼處。
門曰。飯袋子。江西湖南。便汝麼去。師頓悟。（世字函第
二卷）。
薦福承古禪師（見雲門）示眾。一句語中。須具三玄。
是佛知見。諸佛以此法門。度脫眾生。皆令成佛。
汾州偈云。 三玄三要事難分（總頌三玄）。得意忘言道
易親（意中玄）。一句明明該萬像（體中玄）。重陽九日菊
花新（句中玄）。 ○（僧寶傳中）。
<other>清原第八世</other>（法眼）
昇州清涼院文益禪師（見羅＆unrec;）上堂次。子方上座
自長慶來。師舉先長慶偈。問曰。作麼生是。萬象
之中獨露身。子方舉拂子。師曰。恁麼會又爭得。
曰。和尚尊意如何。師曰。喚什麼作萬象。曰。古人
不撥萬象。師曰。萬象之中獨露身。說什麼撥不
撥。子方豁悟（師諡號法眼。○（世字函第四卷）。
<other>清原第九世</other>（高麗炬　明安）
高麗國道峰山慧炬國師（見法眼）。高麗遣使。詔回
故國。迎入王府。師上堂。指威鳳樓。示眾云。威鳳
樓。為諸上座。舉揚了。還會麼。儻若會。且作麼生
會。若道不會。威鳳樓作麼生不會。珍重。（世字函第五卷）。
郢州大陽明安禪師（見梁山）問。如何是無相道場。
梁指觀音云。此是吳處士畫。師擬進語。梁急索。
云。這箇是有相底。那箇是無相底。師言下悟。作
禮卻依本位立。梁云。何不道取一句來。師云。道
即不辭。恐難上紙墨。梁印可。（此出統要第十卷）。
<other>清原第十世</other>（投子青　北禪賢）
舒州投子義青禪師（嗣明安）抵浮山圓鑒法席。看
外道問佛因緣。忽聞板聲豁然開悟。鑒可之。乃
曰。吾昔受明安禪師真像并直掇皮履。令求法
器。以繼其宗。乃示懺偈。題其首曰。代吾續大陽
宗風。偈云。 羊廣山頭草。憑君待價純。靈苗蕃茂
處。深密固靈根。 （磻字函第六卷）。
衡州北禪智賢禪師（見福嚴）上堂云。年窮臘盡。無
可與。大眾分歲。老僧烹一頭露地白牛。炊土田米
飯。煮野菜羹。燒榾柮火。大眾圍罏唱村田樂。何
以如此。免見倚他門戶傍他墻。致使時人喚作
郎。珍重。
<other>清原第十一世</other>（天衣懷　天寧楷）
越州天衣義懷禪師（見雪竇）上堂云。林間翠竹。陌
上黃花。主伴交參。共談斯事。不用南詢諸友。東
見文殊。一時向目前參取行腳事畢。○又云。鴈
過長空。影沉寒水。水無沉影之心。鴈無遺蹤之
意。若能如是。方能向異類中行。（刻字函第五卷）。
東京天寧道楷禪師（見投子青）問。佛祖言句。如家常
茶飯。離此之外別有為人言句也無。青曰。汝道
寰中天子敕還假禹湯堯舜也無。師擬酬之。青
以拂子撼其口曰。汝發意來。早有二十棒。楷悟
玄旨。再拜即去。青呼且來。師亦不顧。青曰。汝曾
到不疑之地。師以手掩耳（僧寶傳中）。
<other>散聖品</other>（維摩　布袋　寒山　拾得　無著　傅大士
 散聖慈悲來世上  語言流落滿人間 
<pb n="196"/>
維摩會上。三十二菩薩。各談不二法門。文殊云。
我於一切法。無言無說。文殊乃問維摩。維摩默
然。文殊讚言。善哉。真入不二。（出統要一卷）。
明州布袋和尚。常在通衢而立。僧問。和尚在這
裏作什麼。師云。等箇人來。曰。來也。師遂於懷中
取一橘子度與。僧擬接。師縮手云。汝不是這箇
人。○又僧問。如何是西來意。師放布袋。叉手而
立。僧云。只此別更有在。師拈布袋。上肩而去。
寒山子。因眾僧炙茄次。山將茄串。向僧背上打
一下。僧回首。山呈起茄串云。是什麼。僧云。這風
顛漢。山向傍僧云。你道這僧。費多少鹽醬。
拾得掃地次。寺主問。汝因豐干拾得汝歸也。汝
拾得。汝畢竟姓名什麼。拾得放掃帚。叉手而立。
再問。拾得拈起掃帚。掃地而去。
無著和尚往臺山。文殊迎問。大德何方而來。云。
南方。云。南方佛法如何住持。云。末法比丘少奉
戒律。云。多少眾。云。或三百。或五百。無著卻問。和
尚此間如何住持。云。凡聖同居。龍蛇混雜。云。多
少眾。文殊云。前三三。後三三。無著辭退。均提童
子送出。著云。適來和尚道。前三三。後三三。是多少。子召
云。大德。著回首。子云。是多少。（洞山云。欲觀其父。先觀其子）。
婺州傅大士。因梁武帝請講經。士纔陞座。以尺
拊案一下。便下座。帝愕然。誌公乃問。陛下會麼。
云。不會。公曰。大士講經竟。（以上出統要第二卷）。
<other>流通品</other>
 若不傳法度眾生  畢竟無能報恩者 
宗鏡舉頌云。 假使頂戴塵沙劫身。為床座遍三
千。若不傳法度眾生。決定無能報恩者。 （富字函第九卷）。
又舉成實論云。佛說內外中間之言。遂即入定。
時有五百羅漢。各釋此言。佛出定後。同問。世尊。
誰當佛意。佛言。並非我意。又白佛言。既不當佛
意。將得無罪。佛言。雖非我意。各順正理。堪為聖
教。（祿字函第二卷）。

大藏一覽卷第十（終）

<talk>宋文憲公護法錄序</talk>
謙益恭讀
高皇帝御製文集稽首颺言曰天命我
祖統合三教大哉蔑以加矣已讀故翰林學士承旨
文憲宋公集則又嘆曰嗟乎夫憲章
聖祖者舍文憲何適矣
聖祖稱佛氏之教幽贊王綱開國以來凡所以裁成
輔相設教佑神靡不原本一大事因緣而文憲
則見而知之為能識其大者廣薦之記楞伽金
剛之敘通幽明顯權實太聖人之作用存焉傅
有之金鐸振武木鐸振文文憲其
高皇帝之木鐸與由文憲以闚
聖祖之文其猶易之有翼春秋之有傳也與聖人之
言天也筭以周髀測以土圭而天體見焉于以
憲章
聖祖蓋思過半矣。
聖祖現身皇覺乘願輪以御天又憲應運而起典司
禁林輔皇猷而宣佛教前代以翰林學士為內
相
高皇帝不置相文憲有相道焉雲從龍風從虎聖人
作而萬物睹文憲以大儒應聘君臣之際史官
頌之至今抑豈知其夙受付囑開華嚴法界于
閻浮提其為雲龍風虎又有大焉者乎姚恭靖
之于
成祖閟現稍異要皆後天奉時佐
二祖以章明佛乘日月未改聖謨洋洋而儒生掩耳
如塵沙劫事豈不誖哉或謂文憲故服習程朱
<pb n="197"/>
程朱辭闢佛氏凜干戎索何可越也於戲
聖祖不云乎天下無二道聖人無兩心夫道譬之則
日也。
聖祖出而日中天矣程朱見日于牖隙文憲見日于
扶桑其廣狹至不同量也生盛明之世而墨守
程朱終不能仰青天而睹白日悲夫文憲集無
慮數十本余搜次其關于佛事者合諸雲栖所
輯校定付梓而僭為之敘以諗于世之憲章者
文憲三閱大藏入海算沙有如指掌在儒門中
當為多聞總持至其悟因證地著見于文字中
必有能勘辨之者固非學人所可得而評騭者
也。
萬曆丙辰冬十有一月朔翰林院編脩虞山錢謙益
謹序

<other>宋文憲公護法錄目錄</other>
卷之一
國初應召大浮屠塔銘（凡十有三人）
大天界寺住持孚中禪師信公塔銘
天界善世禪寺第四代覺原禪師遺衣塔銘
李大猷傳（附）
佛日普照慧辨禪師塔銘
寂照圓明大禪師璧峰金公設利塔碑銘
佛性圓辨禪師淨慈順公逆川瘞塔碑銘
大天界寺住持白庵禪師行業碑銘
上天竺慈光妙應普濟大師東溟日公碑銘
佛心慈濟妙辨大師別峰同公塔銘
扶宗宏辨禪師育王裕公生塔之碑
故靈隱住持樸隱禪師淨公塔銘
處州福林院白雲禪師度公塔銘
佛真文懿禪師無夢和尚碑銘
明辨正宗廣慧禪師徑山和尚及公塔銘
卷之二
國初大浮屠塔銘（凡十有五人）
佛心普濟禪師緣公塔銘
無盡燈禪師行業碑銘
杭州集慶教寺原璞法師璋公圓塚碑銘
佛心了悟本覺玅明真淨大禪師寧公碑銘
佛智弘辨禪師傑峰愚公石塔碑銘
華嚴法師古庭學公塔銘
杭州靈隱寺故輔良大師石塔碑銘
元故演福教寺住持瞽庵講師示公道行碑
銘
住持淨慈禪寺孤峰德公塔銘
阿育王山廣利禪寺大千禪師照公石墳碑
文
淨慈禪師竹庵渭公白塔碑銘
淨慈山報恩光孝禪寺住持仁公塔銘
淨慈禪寺第七十六代住持無旨禪師授公
碑銘
日本夢窗正宗普濟國師碑銘
日本建長禪寺古先原禪師道行碑
卷之三
元末大浮屠塔銘（凡十有一人）
妙果禪師塔銘
佛慧圓明廣照無邊普利大禪師塔銘
故文明海慧法師塔銘
普福法師天岸濟公塔銘
天竺靈山教寺慈光圓照法師若公塔銘
元故寶林禪師桐江大公行業碑銘
佛鑑圓照論師大用才公行業碑銘
天龍禪師無用貴公塔銘
徑山興聖萬壽禪寺住持竺遠源公塔銘
<pb n="198"/>
佛光普照大師塔銘
廣智全悟大禪師遷塔記
卷之四
碑
重興太平萬壽禪寺碑銘
句容奉聖禪寺興造碑銘
重建繩金寶塔院碑
蘇州萬壽禪寺重構佛殿碑
毘盧寶藏閣碑
四明阿育王山廣利禪寺碑銘
重塑釋迦文佛臥像碑銘
重建龍德大雄殿碑
官巖院碑
明覺寺碑
麗水陳孝女墓碑附
卷之五
記
蔣山廣薦佛會記（附跋三則）
日本瑞龍山重建轉法輪藏禪寺記
四明佛隴禪寺興修記
龍游重建證果寺記
重建龍興粵源寺記
杭州天龍寺石佛記
育王山廣利禪寺塗田記
吳門重建幻住禪庵記
蘭溪法海精舍記
仁和圓應庵記
浦陽栖靜精舍記
浦陽善應精舍記
金華安化院記
金華清隱禪林記
金華永寧禪庵記
寶蓋山實際禪居記
栖雲室記
松隱庵記
叢桂樓記
松風閣記
沖默齋記
卷之六
序
金剛般若經新解序
新刻楞伽經序
新注楞伽經後序
楞伽阿跋多羅寶經集註題辭
般若波羅密多心經文句引
善財南詢華藏海因緣序
大般若經通關法序
寶積三昧集序錄
傳法正宗記序
重刻護法論題辭
釋氏護教編後引
夾註輔教編序
旃檀大愛妙色三經小引
卷之七
序
瑞巖和尚語錄序
雪窗禪師語錄序
南堂禪師語錄序
千巖禪師語錄序
育王禪師裕公三會語錄序
古鼎和尚四會語錄序贊
徑山悅堂禪師四會語序
重刻寂照和尚四會語題辭
<pb n="199"/>
徑山愚庵禪師四會語序
楚石禪師六會語序
靈隱和尚復公禪師三會語序
靈隱大師復公文集序
用明禪師文集序
水雲亭小稿序
卷之八
序
送無逸勤公出使還鄉省親序
恭跋　御製詩後（附）
送覺初禪師還江心序
送慧日師入下竺靈山教寺受經序
送用明上人還四明序
贈令儀藏主序
送璞原師還越中序
送季芳聯上人東還四明序
送天淵禪師濬公還四明序
贈定巖上人入東序
送允師省母序
贈清源上人歸泉州覲省序
卷之九
誥
西天僧撒哈咱失理授善世禪師誥
和林國師孕兒只怯列失思巴藏卜授都綱
禪師誥
贊
血書華嚴經贊
金剛般若尊經序贊
金剛經靈異贊
新刻法華經序贊
八支了義淨戒序贊
寫經為像及血書心經贊
觀音大士觀瀑像贊
觀音菩薩畫像贊
吳道玄觀音贊
魚籃觀音像贊
童真觀音像贊
魚籃觀音靈照女二贊
十八應真贊
十八大阿羅漢贊
達摩大師贊
高峰妙禪師像贊
永明智覺禪師遺像贊
蒲菴禪師畫像贊
全室禪師像贊
約之禪師畫像贊
南堂禪師像贊
靈隱良禪師遺像贊
般若松贊
觀音石贊
銘
大慈山虎跑泉銘
唐鑄旃檀神王銅像銘
淨慈寺新鑄銅鐘銘
惠香寺新鑄銅鐘銘
清淨境亭銘
頌
夕佳樓頌
天台教宗圓具圖頌
偈
朽室偈
柳庵偈
清齋偈
<pb n="200"/>
贈簡中要師游江西偈
雲谷偈
說
聲外鍠師字說
報恩說
卷之十
題跋
恭題　賜和托缽歌後
跋新刻圓覺多羅了義經後
跋法華經
跋戒環師楞嚴經解後
跋金剛經後
題四十二分金剛經後
題何氏續書般若心經後
跋金剛經篆書後
題金書法華經後
跋七佛偈後
題錢舜舉應真圖
跋清源國師所書棲霞碑
題繼絕宗賦太璞詩後
跋一雨大師塔銘後
題江南八景圖後
題大慧禪師遺墨後
題慈受禪師遺墨後
題恩斷江端元叟手跡後
跋日本僧汝霖文稿後
題棲雲軒記後
跋德禪師船居詩後
跋佛頂托缽歌諸文後
跋廬阜三笑圖
跋匡廬結社圖

宋文憲公護法錄目錄終
<sarticle><article>宋文憲公護法錄卷第一</article></sarticle>
皇明金華宋濂著
雲棲袾宏　輯
虞山錢謙益訂
<other>國初應召大浮屠塔銘（凡十有三人）</other>
<other>大天界寺住持孚中禪師信公塔銘（有序）</other>
（至正十七年化即龍鳳三年）
大天界寺住持孚中禪師信公示寂之十四年其弟
子似桂謁濂于禁林合掌胡跪而為言曰先師之塔
在金陵牛首山者則真骨與設利之所藏其別分爪
髮衣履而瘞之則四明之太白山也太白之銘佛真
文懿大師國清噩公實為之而牛首乃師之全塔反
有石而無詞不幾於甚闕典歟居士深究內典為吾
徒之所信向海內尊宿多濬發其幽光豈宜於先師
獨漠然忘情乎庸敢援例以請濂來江表聞稱師之
德者人人不能殊則師誠有道之士也文辭固無益
於道後之人欲求其行業則將何所徵之哉因不敢
讓而謹書之師名懷信字孚中俗姓姜氏明之奉化
人父某嘗為某縣校官母劉氏夜夢大星墮室中有
光如火亟取而吞之覺即有孕及誕狀貌異凡子性
凝莊不妄舉動唯見沙門至其家必躍而親之稍長
受三經於宋進士戴公表元經旨悉暢達然非其好
也年十五離家從法華院僧子思執童子之役已而
祝髮為大僧受具戒於五臺寺聞延慶半巖全公弘
三觀十乘之旨復與之游久之且歎曰教相繁多浩
如煙海苟欲窮之是誠筭沙徒自困耳即棄去渡浙
河而西凡遇名叢林輒往參扣下語多枘鑿弗合不
勝憤悱華藏竺西坦公遷主明之天童景德禪寺師
隨質所疑竺西一見知為法器厲色待之不與交一
語師群疑愈熾一日上堂舉興化打克賓公案問師
<pb n="201"/>
師擬曰俊哉師子兒也師自是依止不忍去就維那
之職竺西入滅天寧雲外岫公來繼其席命師司經
藏管鑰文采漸致彰露不可掩遏泰定丙寅行宣政
院請師出世明之觀音師策勵徒眾視分陰若尺壁
唯恐其失之天曆己巳遷住補怛洛迦山師不以位
望之崇效它浮屠飭車輿盛徒御以誇衒於人自持
一缽丐食吳楚間鎮南王具香華迎至府中虛心問
道語中肯綮且出菩提達摩像求贊師運筆無停思
辭旨淵邃王甚嘆服宣讓王亦遣使者奉旃檀香紫
伽黎衣請示法要師隨其性資而導之二賢王雄藩
之望首加崇禮諸侯庶民無不望風瞻敬施資填委
姑蘇產奇石師遂購善工造多寶佛塔十三層載歸
海東俾信心者禮焉駙馬都尉高麗王繹而吉尼丞
相撒敦以師行上聞詔賜廣慧玅悟智寶弘教禪師
之號及金襴法衣一襲至正壬午升住中天竺山天
曆永祚寺乙酉遷天童不半載間百廢具舉佛殿之
役最鉅亦撤弊而更新之丹輝碧明照耀海濱師建
塔中峰之祖庭慨然有終焉之志己丑冬十月江表
大龍翔集慶寺虛席行御史臺奉疏迎師主之龍翔
文宗潛邸及至踐祚建佛剎於其地棟宇之麗甲天
下其秉住持事者若笑隱訢公曇芳忠公皆名德之
士舉行百丈清規為東南之楷則居亡何毀于火忠
公新之惟海會堂未就而化僉謂繼忠公之躅非師
無以厭眾心往反者三師始赴之暨升座提唱宗乘
萬耳聳聽委蛇不迫而玄機自融無小無大皆驩然
親戴之或謂龍翔初政稍示威嚴以懲驕慢之習師
笑而不答師度眾誠感孚乃出衣盂之私補前未建
之堂不日而集會元政大亂戎馬紛紜寺事日見艱
窘師處之裕如一不以屑意一旦晨興索蘭湯沐浴
更衣趺坐謂左右曰吾將歸矣汝等當以荷法自期
勵精進行可也言畢而瞑侍者撼且呼曰和尚去則
去矣寧不留片言以示人乎師復瞋目叱之侍者呼
不已師握筆書曰平生為人戾契七十八年漏洩今
朝撒手便行萬里晴空片雪書畢復瞑時丁酉秋八
月二十四日也壽七十八臘六十九停龕七日顏面
如生作禮者旁午而名薌蠟炬積如丘陵九月一日
荼毘於聚寶山前舍利如菽如麻五色燦爛雖煙所
及處亦累累然生貯以寶瓶光發瓶外其上足弟子
某以某月日坎牛首山東麓為宮藏之復建塔於其
上師賦性恬沖喜氣溢顏間生平未嘗以聲色忤人
人有犯之者頷首而已然進修極勤自壯至耄默誦
法華經一部雖暑爍金寒折膠無一日闕者屢感蓮
花香滿院芬郁異常非世間者可比當　大明兵下
金陵僧徒俱風雨散去師獨結跏晏坐目不四顧執
兵者滿前無不擲杖而拜　上嘗親幸寺中聽師說
法嘉師言行純愨特為改龍翔為大天界寺寺之逋
糧在民間者遣官為徵之師之將告終前一日　上
統兵駐江陰沙州　上當晝而寢夢師服褐色禪袍
來見　上問曰師胡為乎來也對曰將西歸故告別
耳　上還聞師遷化依與夢中正同大悅　詔出內
府帛幣助其喪事且命堪輿家賀齊叔為卜金藏舉
龕之夕　上親致奠送出都門之外其寵榮之加近
代無與同者師有五會語錄行于世其傳法上首則
雙林致凱江心慧恩大慈寶定某剎寶璋瑞岩文淵
保福宗秩翠山志理淨土永顯玅智淨琚定光文摭
某剎明晟天華士謙豐安至慶聖泉普彝福林道巽
五峰普錫石門永泰霞嶼元良廣祜永瑰皆其人也
惟昔天童坦公以一真之學上承松源四葉之傳黑
白趨慕儼如毛之有麟甲之有龜也師亦以真承之
故能樹精進幡持金剛劍入般若關巋然為一代人
天之師此無他真則不妄不妄則近佛之道矣宜乎
遭逢維新之朝上簡　帝心昭被殊渥至親枉乘輿
而臨幸之龍光赫奕絢耀吐吞至今山川尚有餘輝
<pb n="202"/>
是當揭之崇碑明示方來使學佛者有所歆豔而起
信焉系之以銘曰。
 乾竺之道貴乎一真真則非妄日趨精明煌煌松源
其道孔熾正暢旁達非真曷致惟廣慧師起於海東
歷抵諸師罕契其逢太白諸峰上摩穹碧舉頭觸之
堅如銕壁一喝轟霆豈直耳聾毫髮之端玅義俱融
天高日晶森羅萬象不即不離了明諸相五坐道場
六振其宗一音演法聞者心空此玅法華權實雙舉
我受我持忘其寒暑天香何來鼻觀先聞豈伊天女
吐茲奇芬誰謂靈通與道乖牾我尚不有亦何心故
世緣已竭幡然西歸夢寐潛通  皇情為怡烈火如
輪煆茲玄魄設利燦然逐煙而結在昔諸師何人不
然誕勝真漓多隨物遷師我藩維師我干櫓舍我而
逝有生孰度  寵恩聯翩來自九天師則何憾名與
道傳太史造銘建于牛首此山若移斯文方朽 
時　上為吳國公甫定金陵戎馬倥傯乃崇信法
門加禮于信公若此此國初護法第一盛事宜表
而出之。
<other>天界善世禪寺第四代覺原禪師遺衣塔銘</other>
（洪武四年化）
浮圖之為禪學者自隋唐以來初無定止惟借律院
以居（百丈大智禪師方建叢林規矩）至宋而樓觀方盛然猶不分等
第惟推在京鉅剎為之首南渡後始定江南為五山
十剎俾其拾級而升黃梅曹溪諸道場反不與其間
則其去古也益遠矣元氏有國文宗潛邸在金陵及
至臨　御詔建大龍翔集慶寺獨冠五山蓋矯其弊
也　國朝因乏錫以新額就寺建官摠轄天下僧尼
當是時覺原禪師實奉　詔蒞其職夫當興王之運
親受　聖皇付囑以統釋教之事誠優缽曇華千年
一現者也其順寂也惡可不勒群行以詒後世乎師
諱慧曇覺原其字也姓楊氏天台人父某母賈氏夢
明月自天而墮取而吞之遂有娠（夢吞明珠有娠）及生容貌
嶷如長不與群童狎每入塔廟輒對法王瞻禮父母
察其有方外緣俾依越之法果寺比丘某（法果寺苾芻大均）
年十六為大僧受具戒已而學律于明慶杲公習教
于高麗教公（聽止觀于上竺澄公）真積力久忽拊髀嘆曰毘尼
之嚴科文之繁固吾佛祖方便示人若欲截斷眾流
一超直入非禪波羅蜜曷能致之時廣智禪師笑隱
訢公敷揚大法于中天竺海內仰之如景星鳳凰師
往造焉備陳求道之切廣智斥曰從外入者即非家
珍道在自己奚向人求耶師退凝神獨坐一室久之
未有所入廣智一日舉百丈野狐語師大悟曰佛法
落我手矣只為分明極翻成所得遲廣智曰爾見何
道理敢爾大言耶師展雙手曰不直一文錢廣智頷
之乃命侍香（師造廣智智問曰何處來師對曰游山來智曰笠于下拶破洛浦遍參底作麼
生師曰未入門時呈似了也智曰即今因甚不拈出師擬議智便喝師當下脫然有省他日智展兩手示
師曰八字打開了也因甚不肯承當師曰休來鈍置智曰近前來為汝說師即掩耳而出智頷之）天
曆二年己巳龍翔新刱文宗命廣智為開山住持師
實從之為掌藏鑰（師隨至掌藏鑰繼分座相與激揚祖佛機緣裨贊法門綱紀識見出
群聲譽彰著）明年庚午廣智如燕都見文宗于奎章閣同
行者皆股栗不能前師獨神氣恬然廣智嘆曰真吾
家師子兒也及歸適寺新鑄銅鐘成廣智曰吾聞非
福慧雙全者莫先鳴鐘即令師擊之至順二年辛未
奉行臺檄出世牛頭山之祖堂寺師畚剔穢荒為之
起廢使殿閣一新且改其號為祖山寺至正三年癸
未遷住清涼廣慧禪寺師撙節諸用其起廢一如牛
頭帝師嘉之授以淨覺玅辯禪師之號十五年乙未
復遷保寧禪寺十六年丙申王師定建業師謁　皇
上于轅門　上見師氣貌異常歎曰此福德僧也命
主蔣山太平興國禪寺時當儉歲師化食以給其眾
無闕乏者山下田人多欲隸軍籍師懼寺田之蕪廢
也請于　上而歸之山之林木為樵者所剪伐師又
陳奏　上封一劍授師曰敢有伐木者斬至今蓋鬱
<pb n="203"/>
然云踰年丁酉賜改龍翔為大天界寺　詔師主之
每設廣薦法會師必升座舉宣秘法要　車駕親帥
群臣幸臨恩數優洽（吳元年丁未太內新成將登寶位　詔師引千二百眾披閱大
藏真經用嚴清淨覺地師升師子座舉揚大法　上親帥群臣幸臨瞻聽師法音洪暢玅契　皇情為之
大悅出內帑帛三十匹以施自是每設廣薦法會師必升座說法　車駕幸臨恩數優洽）遠邇學
徒聞風奔赴堂筵至無所容（凡祖庭規矩師備行之濟濟繩繩粲然攸敘觀
者唶唶曰三代禮樂無以加焉）先是僧堂寮庫有司權以貯戎器久
而不歸　上見焉亟命相國李韓公出之且　親御
翰墨書天下第一禪林六大字懸于三門洪武元年
戊申春三月開善世院特視從二品特授師演梵善
世利國崇教大禪師住持大天界寺統諸山釋教事
頒降　誥命俾服紫（詔師領院事服紫衣及金襴方袍御製誥命其略曰自予肇業
命爾匡宗德風振起于法門景運贊襄于家國特授演梵善世利國崇教大禪師住持大天界禪寺統諸
山釋教事當是時遴選有序銓衡至公宗社有志之流山林抱道之士聯鑣而迭出咸居名山大剎焉自
古崇尚法門于斯為盛）章縫之士以釋氏為世蠹請滅除之
上以其章示師師曰孔子以佛為西方聖人以此知
真儒必不非釋非釋必非真儒矣　上亦以佛之教
陰翊王度卻不聽　上聞寺僧多行非法命師嚴馭
之師但誘以善言諸郡沙門汙染習俗實悖教範或
勸當痛治師曰諺有云大林有不材之木能盡去乎
祗益釋門之累耳事呈露者勿恕可也二年乙酉冬
中風得瘖疾遂罷院事三年庚戌春三月病良已（燕處
東軒誘接來學匡弘祖道孜孜無少懈）夏六月奉使西域（廷議西域未臣伏　上以
彼域敦尚佛乘特命師往詔尚書趙某為之副師承命即日登途自浙閩而之洋凡歷國邑布宣　天子
威德莫不聞而來歸）四年辛亥秋七月至省合剌國（道憩僧伽羅國）布
宣　天子威德其國王喜甚館于佛山寺（佛山精舍）待以
師禮（寅夜參承令闔國臣民悉得瞻禮師隨機開導咸蒙法益）九月庚午示微疾
食飲弗進甲戌見王有欲歸之意王令名僧咸來相
慰（王命醫進藥餌師從容謝卻之王與群臣惶惶惕惕若失所恃）乙亥沐浴更衣呼
左右謂曰予不能復命矣（亟命尚書至謂曰某幻緣終此不能復命矣）跏
趺端坐夜參半問云日將出否曰未也已而復問至
于四三曰日出矣怡然而逝其日蓋丙子云壽若干
臘若于（世壽六十有八僧臘五十有三）踰五日（留七日）顏貌如生王大
敬嘆斲香為棺聚香代薪築壇而荼毘之王與百僚
送至壇下命比丘千餘旋繞誦諸陀羅尼咒至火滅
方已拾靈骨祔葬其國舍利塔中（時有白煙一道上燭于天薪盡火滅
舍利無筭舌根齒牙不壞迺收舍利靈骨及不壞者祔葬其國辟支佛塔先是彼佛曾亦懸記今之開祔
適符其言非偶然也）七年甲寅秋九月丙寅同門友天界住持
宗泐奉遺衣藏于南京聚寶山雨花臺之側云（甲寅冬尚
書趙某還朝奏陳其事皇上聞而嗟悼敕天界蔣山二寺住持宗泐等以師之遺衣藏于雨化臺之左云）
師廣顙豐頤平頂大耳面作紅玉色耳白如珂雪目
光爛爛射人學者見之不威而懾及即之也盎然而
春溫其遇禪徒隨機而應未嘗務為奇巧聞者自然
有所悟入（嘗示眾曰春風浩浩春日遲遲黃鸚啼在百花枝箇中無限意消息許誰知語未既
遽有僧問曰心意識遏捺不住時如何師厲聲曰是誰遏捺師室中謂僧曰二六時無你啗啄分無你趣
向分會麼僧罔措師曰未明三八九難免自沉吟師五會說法門人輯錄成書欲傳後學師則毅然斥去
之）遭際昌辰寵賚便蕃（凡位居臣列被召必以名惟師誥敕咸以大禪師為稱前
所未有也）雖位隆望重恒處之若寒素無毫髮自矜意為
人寡言笑喜怒任真不能以貴賤異其顏色當勾稽
簿書至不能辨真贗卒為下人所欺亦弗卹也然而
毘翊宗教無一息敢忘廣廈細旃之間從容召對據
經持論每罄竭其蘊蓄松園之復釋道私祖之免皆
師之所請也師平生不輕度弟子其嗣法上首蔣山
法印國清導升天寧純一道場願證中竺淨戒（天界行椿
育王常在）皆有聞叢林間願證應緣入仕為應奉翰林文
字（翰林李證親預入室）大懼師行泯沒件繫成書授之淨戒以
戒尚風義死生不易其操必能昭廓其幽潛今證已
亡矣戒果能謁濂求為塔上之銘濂嘗與師游而與
願戒交尤洽不得以不敏辭濂聞之龍翔禪林實甲
天下刱建之初非名德之重莫能主之是故廣智握
真如印柄道明宗常使輝光照燭于幽隱矣及今六
合載清真人撫運崇尚佛乘賜額建官以統馭其眾
非得法于廣智者亦孰能當其始乎嗚呼何其規重
<pb n="204"/>
矩疊而一倡一新也在昔馬駒蹴踏機用森嚴出其
門者無非龍象有是學者固有是師先德固亦然矣
由是方之廣智之傳實由正宗師之所契親得其髓
固非常情之可擬議然稱人之善必本具父師厚之
至也濂敢竊取茲義序其事而為之銘銘曰。
 金陵有寶剎昔為潛龍居飛翔起中天樓閣重重現
聖皇握金輪重馭四大海易為大天界以表正法故
惟師蚤修證廣智法會中（惟師乘願力示現優曇花）帝命作總
持欲符于前烈弘護法王法如寶雙眼目袛恐昏翳
蝕光明不遍照況能攝威儀見者生敬畏統率諸僧
伽無不從化者出持使者節直抵中印土道憩一王
城懇請為說法群羌如見佛膜拜稽首禮（佛法遍天下根本中
印土受命宣仁德以彼尚佛乘道憩僧伽羅群羌如見佛膜拜稽首禮懇請為說法）四大本假
合笑指空中雲聚散不留跡築壇聚眾香付之大火
聚沙門逾一千圍繞作梵唄收骨藏勝塔作鎮于異
域（闔國諸沙門圍繞作梵唄拾舍利靈骨祔葬辟支迦異域王臣眾瞻禮祈永鎮）睠此行道
所何以示四眾同袍有大德假物以顯理遺衣在故
篋見衣如見師瘞之雨華臺當與靈骨同我知此衣
中何啻千萬縷絲絲具煖性性圓即菩提師性千古
存是有無邊身譬之虛空相普現于一切何假有漏
形方號為真實實際是真空永離于言說我持不壞
筆太虛以為紙銘此無縫塔了不見一字若以兩耳
觀始造不二義 
雲棲刻本與翰苑續集稍異因附註之按洪武實
錄庚戌夏六月癸亥命僧克新等三人往西域招
諭吐番仍命圖其所過山川地形以歸蓋即曇公
奉使事也實錄與大政記俱不載趙尚書為副之
事洪武中列卿亦無所謂趙尚書者恐即是年三
月趙秩奉使之訛也集稱省合剌國即榜葛剌西
印度國為釋迦得道之所而雲棲本稱僧伽羅國
遍攷未聞也似當以翰苑續集為正志之以俟再
考洪武實錄二十一年二月重建天界善世禪寺
于城南初元文宗天曆元年始建大龍翔集慶寺
在今都城之龍河洪武元年春即本寺開設善世
院以僧慧曇領教事改賜額曰大天界寺　御書
天下第一禪林榜於外門四年改曰天下善世禪
寺五年又改為善世法門十四年革善世院十五
年設僧錄司于內至是燬于火　上命徙于京城
南定林寺故址仍舊額曰天界善世禪寺。
<other>李大猷傳（附）</other>
李願證字大猷姑熟人父深肥遯山林以書詩為教
自號靜軒母陶氏無嗣晝夜禱於觀自在佛夜夢一
比丘尼乘白鹿車抱嬰兒授之曰此福慧兒也善視
之既而有娠生未逾月兒忽身熱如火不進乳陶方
以為憂復夢前比丘尼持栗數顆嚼食之夢覺兒汗
如雨遂瘳年四歲嬉戲父膝下因授以記姓書兒曰
此有何義讀之將奚為父大驚更以孝經一誦即能
闇記稍長益駿發異常父嘗手書首楞嚴圓覺二經
逐卷取讀之力白父母學佛於城南頓覺蘭若祝髮
受具戒制今名願證走大石山中與僧法秀游秀有
高行願證期取法焉久之杖錫來南京謁淨覺師於
天界禪林師見其俊邁命為侍者謂之曰子才銳甚
宜留意文學他日期子弘宗扶教也於是獨坐一室
竺墳魯典無不研窮之著為文辭森然有奇氣一時
名公鉅卿皆愛敬之與其相倡酬師尋命掌書記洪
武戊申出世嘉興水西寺庚戌遷吳興之道場未幾
退居武康山中著觀幻子內外篇以合儒釋一貫之
玅其內篇曰釋教其目十則宗本教述會源非即必
悟示證最志古今不昧寂動也外篇曰循本其目如
釋教之數則性上性中性下人物道述克己至樂言
命為己學方也曰適治其目如循本之數則禮樂封
建井田兵問用刑尚德儒吏經權三尚圓象也曰史
論其目如適治之數而逾其二則宋襄儀秦秦漢文
<pb n="205"/>
武儒老魏吳漢晉虛玄梁上梁下隋唐後周也皆踔
厲前人其光燁燁不可襲秘聲名突起縉紳間癸丑
之冬願證還天界濂時侍　皇上升武樓遙望禪林
顧濂曰其中有良僧乎濂對曰近有二僧從吳越中
來皆能文辭　上曰其名謂何濂對曰一則願證一
則證傳　上曰試取觀之濂因進證傳文一編　上
親覽終卷曰是或儒者之所不及復問願證所著濂
對曰太常丞張丁家有往復論性書遂遺中官召丁
攜書至　上復覽如前喜曰論議甚高其鐵中錚錚
者乎明日　召見謹身殿慰勞備至　敕吏部皆除
應奉翰林文字賜第太平門及妻妾各二凡日用百
需之物無不周復命中秘給書籍令閉門習讀三月
俟髮長勝冠然後蒞職後三月願證有疾　上意其
沉鬱多痰賜藥吐之疾稍減已而復劇中使問疾者
絡繹于道竟不起病將革時唯仰首言曰死則死所
可憾者受　上之深恩不能報爾遂口授其友草謝
表表未終而逝　上夜夢願證來謝服大布寬衣巾
稍欹叩其家人服色正同因移棺撼巾不正　上尤
嗟異焉時洪武甲寅春二月也壽三十七云史官曰
昔在宋時仲靈嵩師鐔津李氏子也每夜戴觀自在
像誦其號十萬乃寢自是世間章句不學而能遂作
原教論明儒釋一貫以抗諸儒之說韓魏公琦歐陽
公修皆尊禮之今願證亦李氏子其母亦累禱觀音
而生亦博極群書亦著為論說以明儒釋之道亦異
天哉豈弘宗扶教代當有其人歟濂固不敢謂願證
之如仲靈也其志之所存抑果有不同者歟然仲靈
進正宗記僅得仁宗賜紫方袍及明教之號願證則
屢被龍光親拔為王官使其得壽則道行于時澤兼
被于烝黎不特如仲靈專輔本教而已木方榮而風
折之悲夫濂與願證交愛才之念不下於韓歐二公
弗忍其名不傳也故徇全室泐公之請具著其事於
篇。
高皇帝御製跋儒僧文云侍講學士宋濂言及有
僧名傳者儒釋俱長邇來以文求臣改益臣試開
展過目篇篇有意文奇句壯奚啻干專門之學臣
是以敢煩聖聽誦之再三果如濂言然僧所以求
改益者非也朕知僧之意有所精學卒無揚名之
處故特求名儒以改益之由此而揚名欲出為我
用濂曰恐無此乎朕謂濂曰云何如是觀人古賢
人君子託身隱居非止一端未必執于本業而不
為君用朕觀此僧之文文華燦爛若有光之照耀
無玄虛弄假之訛語句真誠貼體孔門之學安得
不為用哉洪武八年實錄亦同按傳即郭傳字文
遠會稽人與願證同召後陞脩起居注遷考功監
令　高皇帝號咷求賢不遺于禪衲正欲其居官
食祿輔君澤民闡揚如來博修之道非欲以儒易
釋以利祿破苦空也願證輩俱未竟厥施而姚恭
靖卒以比丘現身　高皇帝之作人遠矣哉至宗
泐辭官則又反覆讚嘆權實雙顯非大聖人不能
與于斯也。
<other>佛日普照慧辨禪師塔銘</other>
（洪武三年化）
皇帝端居穆清念四海兵爭將卒民庶多歿於非命
精爽無依非佛世尊不足以度之惟洪武元年秋九
月　詔江南大浮屠十餘人於蔣山禪寺作大法會
時楚石禪師實與其列師升座說法以聳人天龍鬼
之聽竣事近臣入奏　上大悅二年春三月復用元
年故事召師說法如初錫晏文樓下親承　顧問暨
還出內府白金以賜三年之秋　上以鬼神情狀幽
微難測意遺經當有明文玅揀僧中通三藏之說者
問焉師以夢堂噩公行中仁公等應　召而至館于
大天界寺　上命儀曹勞之既而援據經論成書將
入朝敷奏師忽示微疾越四日趣左右具浴更衣索
<pb n="206"/>
筆書偈曰真性圓明本無生滅木馬夜鳴西方日出
書畢謂夢堂曰師兄我將去矣夢堂曰子去何之師
曰西方爾夢堂曰西方有佛東方無佛耶師厲聲一
喝泊然而化時七月二十六日也天界住持西白金
公法門猶子也為治後事無不盡禮時制火葬有禁
禮部以聞　上特命從其教荼毘之餘齒牙舌根數
珠咸不壞設利羅粘綴遺骨纍纍然如珠其弟子文
晟奉骨及諸不壞者歸于海鹽卜以八月二十八日
建塔於天寧永祚禪寺葬焉嗣法上首景瓛復偕文
晟以仁公所造行狀來徵銘仁公博通內外典文辭
簡奧有西漢風其言當可信弗誣謹按狀師諱梵琦
楚石其字也小字曇耀明州象山人姓朱氏父杲母
張氏張夢日墮懷而生師方在襁褓中有神僧摩其
頂曰此佛日也他時能照燭昏衢乎人因名之為曇
耀云年七歲靈性穎發讀書即了大義或問所嗜何
言即應聲曰君子喻於義至於屬句倣書皆度越餘
子遠近號為奇童九歲棄俗入永祚受經於訥翁謨
師尋依晉翁詢師於湖之崇恩詢師師之從族祖也
趙魏公見師器之為鬻僧牒得薙染為沙門繼往杭
之昭慶受具足戒年已十有六矣詢師遷住道場師
為侍者居亡何命司藏室閱首楞嚴經至緣見因明
暗成無見處恍然有省歷覽群書不假師授文句自
通然膠於名相未能釋去纏縛聞元叟端公倡道雙
徑師往問云言發非聲色前不物其意何如元叟就
以師語詰之師方擬議欲答元叟叱之使出自是群
疑塞胸如填鉅石會元英宗詔粉黃金為泥書大藏
經有司以師善書選上燕都一夕聞西城樓鼓動汗
如雨下拊几笑曰徑山鼻孔今日入吾手矣因成一
偈有拾得紅爐一點雪卻是黃河六月冰之句翩然
南旋再入雙徑元叟見師氣貌充然謂曰西來密意
喜子得之矣遽處以第一第二座且言玅喜大法盡
在於師有來參叩者多令師辨決之元泰定中行宣
政院稔師之名命出世海鹽之福臻遂升主永祚永
祚師受經之地為創大寶閣範銅鑄賢劫千佛而毘
盧遮那及文殊師利普賢千手眼觀音諸像並寘其
中復造塔婆七級崇二百四十餘尺功垂就勢偏將
壓師禱之夜乃大雨風居氓聞鬼神相語曰天寧塔
偏亟往救之遲明塔正如初遷杭之報國轉嘉興之
本覺更搆萬佛閣九楹間宏偉壯麗儼如天宮下移
人世帝師嘉其行業賜以佛日普照慧辨禪師之號
佛日頗符昔日神僧之言識者異焉會報恩光孝虛
席僉謂報恩一郡巨剎非師莫能居之師勉徇眾請
而往尋退隱永祚築西齋為終焉之計至正癸卯州
大夫強師主其寺事時塔燬于兵師重成之景瓛為
鑄寶壺冠于顛感天花異香之祥師舉景瓛為代復
歸老于西齋云師為人形軀短小而神觀精朗舉明
正法滂沛演迤有不知其所窮凡所蒞之處黑白嚮
慕如水歸壑一彈指間湧殿飛樓上插雲際未嘗見
師有作君子謂師縱橫自如應物無跡山川出雲雷
蟠電掣神功收斂寂寞無聲由是內而燕齊秦楚外
而日本高麗咨決心要奔走座下得師片言裝潢襲
藏不翅拱璧師可謂無愧妙喜諸孫者矣師世壽七
十五僧臘六十三得法者曰祖光曰景瓛受度者曰
明誠曰正定等其說法機用則見於六會語其遊戲
翰墨則見于和天台三聖及永明壽陶潛林逋諸作
別有淨土詩慈氏上生偈北游鳳山西齋三集通合
若干卷並傳于世予慕師之道甚久近獲執手護龍
河上相與談玄因出賸語一編求正師覽已歎曰不
意儒者所造直至于此善自護持師之善誘推此一
端亦可概見及聞師歿與國史危公哀悼不自勝危
公亦深知師者也銘曰。 大鑒密旨餘十傳玅喜起蹴
龍象筵有如大將據中堅銕卒十萬佩櫜鞬或觸之
者命髮懸誰歟五世稱象賢佛日曉出瀛海𤲬紅燄
<pb n="207"/>
閃閃行中邊流光所至無幽玄憶初飛西來北燕彤
樓畫鼓金星纏一擊三際皆廓然火中新敷清淨蓮
紺色涵空絕蔓牽自茲口噴百丈泉洗滌五濁離腥
羶內而諸夏外朝鮮紛紛來者人駕肩示以實相非
空言塔廟赫赩名山川一佛能變萬與千會萬歸一
道則全不識誣為有漏緣帝敕中使來傳宣鍾山說
法超沉綿萬人瞻依曲兩拳一朝入滅同蛻蟬西方
彈指即現前白玉樓閣琉璃田金鈴寶樹演真詮師
之往矣神弗遷寂光常定無偏圓我作銘詩翠琰鐫
昭朗盛烈垂年年 
高皇帝每遇大浮屠輒諮詢鬼神情狀不一而足
其所以拔濟幽明制作禮樂蓋皆原本于此世之
儒者拾宋人唾餘便欲撥去一切輪迴因果多見
其不知量也。
雲棲曰本朝第一流宗師無尚於楚石築石室扁
曰西齋有西齋淨土詩一卷彼自號禪人而淺視
淨土者可以深長思矣。
愚庵及公有悼楚石和尚詩三首其一曰潦倒奚
翁的骨孫高年說法屢承恩麻鞋直上黃金殿鐵
錫時敲白下門煩惱海中垂雨露虛空背上立乾
坤秋風唱徹無生曲白牯狸奴亦斷魂其二曰
聖主從容問鬼神當機一默重千鈞荼毘直下金
門詔火聚全彰淨法身平地驚翻三世佛等閒瞎
卻一城人大悲願力知多少枯木花開別是春其
三曰匡床談笑坐跏趺遺偈親書若貫珠木馬夜
鳴端的別西方日出古今無分身何啻居天界弘
法毋忘在帝都白髮弟兄空老大剎竿倒卻要人
扶。
<other>寂照圓明大禪師壁峰金公設利塔碑銘</other>
（洪武五年化）
禪師諱寶金族姓石氏其號為壁峰生于乾州永壽
縣之名胄父通甫宅心從厚人號為長者母張氏亦
嗜善弗倦有桑門持缽乞食以觀音像授張且屬曰
汝謹事之當生智慧之男未幾果生禪師白光煜煜
然照室幻恒多疾纏綿衾枕間父母疑之曰此兒感
祥徵而生其宜歸之釋氏乎年六歲依雲寂溫法師
為弟子既薙落受具戒遍詣講肆窮性相之學對眾
演說纍纍如貫珠聞者解頤已而撫髀嘆曰三藏之
文皆標月之指爾昔者祖師說法天華繽紛金蓮湧
現尚未能出離生死況區區者邪即更衣入禪林時
如海真公樹正法幢於西蜀晉雲山中亟往見之公
示以道要禪師大起疑情二三年間寢食為廢偶攜
筐隨公擷蔬於園忽凝坐不動歷三時方寤公曰爾
入定耶禪師曰然曰汝何所見禪師曰有所悟爾曰
汝第言之禪師舉筐示公公非之禪師寘筐于地拱
手而立公又非之禪師厲聲一喝公奮前揕其胸使
速言禪師築公胸仆之公猶未之許笑曰塵勞暫息
定力未能深也必使心路絕祖關透然後大法可明
耳禪師聞之愈精進不懈遂出參諸方憩峨眉山誓
不復粒食日採松柏啖之脅不沾席者又三年一念
不生前後際斷照體獨立物我皆如自是入定或累
日不起嘗趺坐大樹下溪水橫逸人意禪師已溺死
越七日水遏競往視之禪師燕坐如平時唯衣濕耳
一日聽伐木聲通身汗下如雨嘆曰玅喜大悟十有
八小悟無算豈欺我哉未生前之事吾今日方知其
真耳急往求證於公反覆相辨詰甚力至于拽傾禪
榻而出公曰是則是矣翼日重勘之至期公于地上
畫一圓相禪師以袖拂去之公復畫一圓相禪師于
中增一畫又拂去之公再畫如前禪師又增一畫成
十字又拂去之公視之不語復畫如前禪師于十字
加四隅成卍文又拂去之公乃總畫三十圓相禪師
一一具答公曰汝今方知佛法宏勝如此也百餘年
間參學有悟者世豈無之能明大機用者寧復幾人
<pb n="208"/>
無用和尚有云座下當出三虎一彪一彪者豈非爾
邪爾宜往朔方其道當大行也無用蓋公之師云先
是禪師在定中見一山甚秀麗重樓傑閣金碧絢爛
諸佛五十二菩薩行道其中有招禪師謂曰此五臺
山秘魔巖也爾前身修道其中靈骨猶在何乃忘之
既寤遂遊五臺山道逢蓬首女子身被五綵獘衣赤
足徐行一黑獒隨其後禪師問曰子何之曰入山中
爾曰將何為曰一切不為良久乃沒叩之同行者皆
弗之見或謂為文殊化身云禪師乃就山建靈鷲庵
四方聞之不遠千里負餱糧來獻者日繽紛也禪師
悉儲之以食游學之僧多至千餘人雖丁歲大儉亦
不拒也至正戊子冬順帝遣使者召至燕都慰勞甚
至天竺僧指空久留燕相傳能前知號為三百歲人
敬之如神禪師往與叩擊空瞪視不答及出空嘆曰
此真有道者也冬夕大雪有紅光自禪師室中起上
接霄漢帝驚嘆賜以金紋伽黎衣遣歸明年己丑復
召見延春閣命建壇禱雨輒應贈以金繒若干禪師
受之即以拯饑乏民又明年庚寅特賜寂照圓明大
禪師之號詔主海印禪寺禪師力辭名香法衣之賜
殆無虛日自丞相而下以至武夫悍將無不以為依
皈已而懇求還山洪武戊申　大明皇帝即位于建
業明年己酉燕都平又明年庚戌詔禪師至南京夏
五月見　上于奉天殿且曰朕聞師名久以中州苦
寒特延師居南方爾遂留于大天界寺時召入問佛
法及鬼神情狀秦對稱　旨又二年辛亥冬十月朔
上將設普濟佛會于鍾山　命高行僧十人蒞其事
而禪師與焉賜伊蒲饌于崇禧寺　大駕幸臨移時
方還明年壬子春正月既望諸沙門方畢集　上服
皮弁服親行獻佛之禮夜將半　敕禪師于圜悟關
施摩陀伽斛法食竣事　寵賚優渥夏五月悉鬻衣
盂之資作佛事七日乃示微疾　上知之親御翰墨
賜詩十二韻有玄關盡悟已成正覺之言　天光昭
回人皆以為滎時疾已革不能詣闕謝至六月四日
沐浴更衣與四眾言別正襟危坐目將瞑弟子祖全
智信請曰和尚逝則逝矣不留一言何以暴白於後
世邪禪師曰三藏法寶尚為故紙吾言欲何為夷然
而逝世壽六十五僧臘五十又九後三日奉龕荼毘
於聚寶山傾城出送香幣積如丘陵或恐不得與執
紼之列露宿以俟之及至火滅獲五色舍利齒舌數
珠皆不壞紛然爭取灰土為盡禪師體貌豐偉端重
寡言笑福慧雙足所至化之故其在山也捧足頂禮
者項背相望其應供而出也持香華擊梵樂而迎者
在在如是不啻生佛出現其行事多可書弟子散之
四方無以會其同祖全等將以某年月建塔于某山
制掇其大略請安次王普為狀一通徵濂為之銘。
上祀方丘宿於齋居濂與禮部尚書陶凱實侍左右
上出賜禪師詩令觀之其稱禪師之德為甚備夫
聖人之言天也因知禪師之道上與天通下從人望
雖不獲遂名山大剎要可以無憾然而月林觀公遠
承臨濟正宗其第五傳曰無用寬公竺源盛公竺源
之道行于南無用之道著于北禪師蓋無用諸孫也
濂近銘竺源之墓今又述禪師之行而文諸碑嗚呼
哲人云亡奈何不興大法衰微之嘆乎銘曰。
 臨濟崇崇西來正宗益衍以鴻三虎怒投中有一彪
氣可吞牛教相紛拏爪蔓交加入海算沙乃易禪衣
乃抵勝師乃治其疵棲身孱顏絕去八還入第一關
河水侵淫趺坐樹陰爰濕我衿我松我粻我泉我漿
渴饑兩忘實相圓通無物不容悟其本空玄徵肇胎
涉彼五臺樓閣門開南奧北湖方衣圓顱水赴雲趨
無間儉豐香積之歲且妥其躬其名上聞便蕃宸恩
來自帝閽於赫  皇明遣使奉迎館于神京龍文成
章日晶月光鬱其寵榮  四眾所依胡不寧茲而亟
其歸泰山崔崔一且其頹靡人不哀有崇者岡白虹
<pb n="209"/>
吐芒設利之藏 
金陵梵剎志載嘉靖元年碧峰寺記云洪武五年
壬子敕工部黃侍郎重建先是碧峰禪師奏上建
寺請名　高皇帝御賜號因以題寺按建寺之年
即禪師示寂之歲也宋文憲碑文立于次年癸丑
七月既望何以不載建寺緣起章明法門盛事耶
國初工侍僅黃立恭一人攷之欽錄集洪武二十
年五月鞍轡局大使黃立恭于大庖西奉聖旨至
二十一年戊辰　御製修報恩寺塔記始稱工部
左侍郎黃立恭昔本技流今職工部安得于五年
先官工侍耶記稱師棄髮存鬚出使西洋諸國授
爵固辭俗所傳西洋記稱碧峰同三寶太監下西
洋事蓋委巷小人之語寺記殆承此訛也鄭和等
使西洋始自永樂七年師示寂久矣如有之則文
憲于天界曇公記奉使西域事甚詳何獨略于師
耶記又稱師祈雨靈異為真人所譖投之水火無
損後辭歸西域巳時陛辭期午時出潼關是日以
上賜袈裟遣守關吏奏上師生于乾州名族而曰
西域胡僧示寂金陵荼毗聚寶山而曰辭上西歸
師世壽六十五而記稱　高帝讚碧峰像云年逾
七十幾益又謬矣國初大浮屠惟碧峰最著流傳
神異未易更僕寺記所載皆非實錄他可知已示
現微權與諸法實相無二末法無正知見往往以
神通相眩惑請以文憲塔銘正之丙辰冬十一月
錢謙益謹跋。
<other>佛性圓辯禪師淨慈順公逆川瘞塔碑銘（有序）</other>
（洪武六年化）
濂自幼至壯飽閱三藏諸文粗識世雄氏所以見性
明心之旨及游仕中外頗以文辭為佛事由是南北
大浮屠其順世而去者多以塔上之銘為屬衰遲之
餘諸習皆空凡他有所請輒峻拒而不為獨於鋪敘
悟緣評騭梵行每若不敢後者蓋欲表般若之勝因
啟眾生之正信也有如佛性圓辨禪師者濂安得而
不銘諸按其嗣法弟子行圓所造年譜師諱智順字
逆川溫之瑞安陳氏子也有翁媼精修白業既沒蓮
華現門屏間師之大父母也翁生道羨娶婁氏屢至
哭子其情不勝哀乃塑智者大師像事之一夕夢僧
頂有圓光逆江流而上招婁氏謂曰吾當為汝之子
及寤而有娠師既生美質夙成年五歲即從季父學
季父引生徒渡溪抵萃墅師力欲相隨季父怒麾之
還已而溪暴漲季父生徒皆溺死然自少不喜畜髮
翛然有塵外趣婁氏弗能留七歲俾依仲父慧光於
崇興精舍稍長受具戒於天寧禪院其父亦樂脩淨
觀俄離俗同居精舍中精舍將圮師即協眾力葺之
時年甫十八君子固知其為適用之材暨習法華經
歷三月通誦其文慧光尤器之使出游永嘉無相院
覺源璿法師愛師俊朗挽其為嗣會橫雲岳法師大
弘三觀十乘之旨于水心法明寺師往而受其說眾
推為上首居亡何走鴈山雙峰不契所言復走千佛
寺毒海清法師方開演長坐御講請師為綱維之職
軌範為之肅然毒海入寂師感世相無常嘆曰義學
雖益多聞難禦生死即禦生死舍自性將奚明哉遂
更衣入禪復走閩之天寶山參鐵關樞公公圓悟八
世孫也授師以心要遵而行之似有階漸欲依公而
住公叱曰丈夫不於大叢林與人相頡頑局此蠡殼
中邪拂袖而入師下旦過寮潸然而泣或憫之慰曰
善知識門庭高峻拒之即進之也公聞其事笑曰吾
知其為法器姑相試爾乃延入僧堂中師壁立萬仞
無所回撓雖晝夜明暗亦不能辨踰月因如廁便旋
睹中園匏瓜觸發玅機四體輕清如新浴出室一一
毛孔皆出光明目前大地倏爾平沈喜幸之極亟上
方丈求證適公入府城師不往見水濱林下放曠自
如已而歷抵諸師皆不合又聞千巖長禪師鳴道烏
<pb n="210"/>
傷伏龍山往叩之其所酬應者皆涉理路飄然東歸
燃指作發願文細書於紳必欲見道乃已復自念非
公不足依洊走閩中見焉公偶出遊遙見師喜曰我
子今來也越翌日師舉所悟求證公曰此第入門耳
最上一乘則邈在萬里之外也乃囑之曰汝可悉棄
前解專於參提上致力則將自入閫奧矣師從公言
踰五閱月一日將晚參擬離禪榻忽豁然有省如虛
空玲瓏不可湊泊厲聲告公曰南泉敗闕今已見矣
公曰不是心不是佛不是物是何物師曰地上磚鋪
屋上瓦覆公曰即今南泉在何處師曰鷂子過新羅
公曰錯師亦曰錯公曰錯錯師觸禮一拜而退公曰
未然也公披大衣鳴鍾集四眾再行勘驗師笑曰未
吐辭之前已不相涉和尚眼目何在又為此一場戲
劇邪公曰要使眾皆知之遂將宗門諸語一一訊師
師一一具答公然之復囑曰善自護持勿輕泄也久
之令掌藏室尋請分座說法公既捐館師嗣住院事
非惟舉唱宗乘寺制有未備悉補足焉甓驛道達於
山門踰六七里擇地搆亭以增勝概眾方賴之忽爾
棄去過杉關抵百丈上迦葉峰渡江入淮禮諸祖之
塔經建業回浙中超然如野鶴孤雲無所留礙尋返
永嘉會王槐卿造報恩院于瑞安大龍山首延師為
之主參徒寢盛至八百指師建僧堂棟居之石室巖
禪師主江心豔師之為復以第一座處師師翩然而
往未幾又以何山精舍棟宇湫隘不足以容眾拓之
為大伽藍為建大雄寶殿及法堂三門兩廡方丈庫
院之屬而塑像繒壁諸莊嚴事亦次第告完平陽吳
德大創歸原寺歸原援報恩之例請師開山師慈憫
心切亦不欲拒既至為造小大鼓鍾魚板法器而叩
擊之授職分班升堂入室皆按清規而行時東海有
警元帥達忠介公帥師鎮台遣使聘師入行府師以
達公方有事干戈絕之弗見達公慕詠弗置篆逆川
二字遺之師因飯囚戒其勿萌遁逃心即重見日月
不久而赦書至周吳二囚以師為神其後山寇竊發
二囚實為渠魁所經之處焚毀欲盡歸原報恩以師
故獨存師終不遑寧處避入無礙菴又還歸原朝廷
為降院額賜師今號及金襴法衣師曾不以為悅悉
散其衣盂所畜退居一室掘地以為爐折竹以為箸
意澹如也溫城淨光塔雄鎮一方年久將壞方參政
初嘗戍其城欲賦民錢葺之命師蒞其事師曰民力
凋＆CB21407;久火燄炎炎而復加薪吾安忍為之必欲見用
官中勿擾吾事若無所聞知可也方諾之師乃定計
城中之戶餘二萬戶捐米月一升月獲米二百石陶
甓掄材若神運鬼輸紛然四集鎮心之木以尺計者
其長一百五十最難致之師談笑趣辦七成既粗完
其下仍築塔殿宏敞壯麗九斗之勢益雄一旦颶風
作其上一成挾之以入海濤眾咸傷之師曰塔終不
可以就乎持心益固遣其徒如閩鑄露盤輪相及燄
珠之類日就月將欄楯硐戶一一就緒金鮮碧明猶
天降而地涌也縻錢過十萬而工役弗與焉辨章燕
只不花出鎮閩省道過東甌夜觀塔燈熒煌知師所
造乃謁師問道并談般若經師用漢言而直解之辨
章甚悅顧謂左右曰西天諸師授我以密義尚不能
相協今聞逆川師言則心地開明矣亟呼舟同載入
閩宜政分院請師住東禪廢剎不一載間殿堂矗如
門廡森如藏庫燁如摶土以設諸像梵容穆沖各隨
相變現靈山一會儼然未散畢功之日省院臺府諸
官與大比丘眾共落其成師則曰未也復甃東南二
門通逵若干丈營福城東際花藏海南參初地三牌
門營普庵堂以施茗飲浚湯泉二所以利浴者限以
垣墉縈紆其徑路而馬牛無自而入補刊開元藏經
板仍印施之其可以弘濟人者無不為也先是淨業
慶成東報國舶塔寶月松峰諸寺兵燹之餘莽為荒
榛福建行中書將籍其產于官師言於辨章獲仍其
<pb n="211"/>
舊辨章欲閱大藏尊經于家或以几席什器難具為
辭師令浮屠一百七十人為什分辦於各剎表以題
號一時畢聚仍畫為圖使按圖序次列之給役於飲
饌間者亦更番而進每以鍾鼓為節後先不紊辨章
悅曰使吾師總戎則無敗北之患矣師俄散財如歸
原時恬然而退辨章留之不從會雪峰虛席辨章強
師補其處師不得已啟行未行先鳩工師二十人往
拯室廬之欹側者既至絲毫之費咸自己出緇素莫
不從化有徐子剛者據寺之安仁莊收粟萬斛聞師
至亟輸還之部使者橐驩自負通楞嚴寶積二經輕
視諸人師以關鍵詰之斂衽而去已而思還溫方參
政具船迎之千佛院災無有起其廢者師彈指頃千
佛閣成未幾前門左右廡又成俄東甌內附師潛居
林泉若將終身江心蘭隱逸禪師市材于山欲建萬
佛閣而年耄力不勝遂以屬師師起而應之亦不日
而成且為砌釋迦寶殿創解脫門以至蒙堂經室無
不具足初師采材於山道經普安院院燬已久唯山
門巋然煙雨中師見之笑曰吾為爾移山門為佛殿
何如眾皆合爪指謝之師為撒瓦輦致故基一毫無
所損徐取寺山之木重完僧堂而後返　皇上尊尚
佛乘召江南高行僧十人於鍾山建無遮法會師與
其列升座演說聽者數千大駕幸臨慰問備至號為
一時寵遇竣事還錢唐清遠渭公方主淨慈舉師以
為代師初不從繼而嘆曰所貴沙門行者隨緣應世
何所容心哉乃振錫而往淨慈當兵後凋落殊甚師
亟還鄉召匠計傭竭其筐篋而來欲大有設施而諸
僧負官逋者係累滿庭師為之出涕悉代償之會。
中朝徵有道浮屠以備顧問眾咸推師師至南京僅
四閱月沐浴書偈而逝實洪武六年八月二十日也
世壽若干僧臘若干二十一日闍維于聚寶山獲設
利無筭得其法者曰文顯曰興富曰某其一即行圓
於是持靈骨而歸建塔干某處以明年　月　日藏
焉師有五會語若干卷善財五十三參偈一卷皆傳
于世大雄氏之道不即世間不離世間烏可岐而二
之我心空邪則凡世間諸相高下洪纖動靜浮沉無
非自玅性光中發現苟為不然雖法主所說經教與
夫諸祖印心密旨皆為障礙矣嗚呼道喪人亡埃風
渺瀰焉得逢理事不二有無雙泯者相與論斯事哉
師自得道之後坐紫檀座既已說法度人出其餘力
往往莊嚴塔廟使人為遠罪遷善之歸斯蓋近之矣
或者不知專委為人天有漏之因夫豈可哉夫豈可
哉銘曰。
 大法雖無外兮收攝在一門玄漠不可象兮視之儼
若存了不分精粗兮無對乃為尊若涉有情見兮雜
糅成盈虧理事本不二兮縱橫隨所之渾涵造大同
兮遍照光陸離東甌見休徵兮蓮華出屏間異僧佩
圓光兮逆流踏波瀾玄符既敻拔兮何能滯塵寰峨
峨天寶山兮鑄鐵為關扉奮迅一朝入兮窺破生死
機盡洗結習垢兮真體露巍巍方知有為相兮不離
無為宗彈指幻塔廟兮毗盧樓閣同因敬乃生悟兮
自外而廓中歷坐古道場兮手執青楊枝甘露恒四
灑兮餐之甘若飴木石被霑潤兮談玄分五時  大
明麗中天兮佛日同輝昭所資生育功兮欲使陰泠
消爰集清淨眾兮梵音撼海潮唯師所說法兮無耳
亦當聞一言歷耳根兮千劫不作塵天光下照燭兮
恩寵何便蕃卷舒每隨時兮孤雲本何心生滅已兩
空兮遺蹤邈難尋勒辭在中林兮振德無古今 
<other>大天界寺住持白庵禪師行業碑銘（有序）</other>
（洪武六年化）
大天界寺住持白庵禪師諱力金字西白吳郡姚氏
子其母周氏夢一龐眉僧類應真者直趍房闥摩斥
弗退因驚呼而覺遂懷娠時至而育奇芬馥郁滿庭
年臨五六方頰圓額白皙如玉琢見者無不憐愛縣
<pb n="212"/>
大夫時抱載車上歸與妻妾環玩之欲索為子父母
靳弗與逮七歲穎悟異常凡書一覽即能記憶或見
佛像輒五體投地作禮而退一日請于母曰兒患世
相起滅不常將求出世間法可乎母曰出家甚苦爾
年幼豈能堪乎曰兒心自樂之想無苦也自後請之
不已父母知志不可奪俾依吳縣寶積院道原衍法
師為弟子十一歲祝髮受具戒精研三觀十乘之旨
領其樞要衍公主秀之德藏師為綱維之職軌範肅
然忽喟然嘆曰名相之學略諳之矣盍棄諸緣而往
躋覺路乎遂更衣入虎林謁古鼎銘公于雙徑古鼎
一見輒以法器相期示以德山見龍潭語師奮迅踊
躍直觸其機從而有契銘公俾掌記室曾未幾何分
座後堂敷宣大法如山川出雲靈雨霑潤四眾信服
復陞居前堂聲光燁燁起叢林間至正丁酉出世住
蘇之瑞光寺會嘉興天寧寺災郡守貳咸曰非師不
足起其廢具禮幣遣使者力邀致之師至未久儼如
兜率天宮下現人世道路過者莫不瞻禮贊嘆帝師
大寶法王聞師之賢授以圓通普濟禪師之號師之
幼喪父唯有母存乃去城東一舍築孤雲庵以奉養
焉同袍或議之師呵之曰爾不見編蒲陳尊宿乎何
言之易易也洪武改元　皇帝御大寶曆弘闡佛乘
首開善世院俾擢有道浮屠蒞天下名山杭之淨慈
主席尚虛僉欲起師居之疏與幣交至浙江省丞復
遣使趣之師皆力辭乃退居同歸庵迎母以養僕夫
忽夢庵前有瑞花如芙蓉然光彩絕異或謂夢者曰
此花天子當取之而去旦而述其事人以為誕已而
有　旨起師住持大天界寺命將下之日乃僕夫所
夢之宵也師應　詔至闕見　上于外朝慰勞優渥
即令內官送其入院賜以天廚法饌萬機暇時召入
禁庭奏對　稱旨蓋師精通西竺典及東魯諸書其
與薦紳談論霏霏如吐玉屑故咸樂與之游至于勘
辨學子務以直指心源宗說兼行機用迭發尤使聽
者敬仰不置四年春　詔集三宗名僧十人及其徒
二千建廣薦法會干鍾山命師總持齋事師能靈承
上旨凡儀制規式皆堪傳永久尋以母年耄舉徑山
泐公自代復還庵居五年冬詔復建會如四年　大
駕臨幸詔師闡揚第一義諦自公侯以至庶僚環而
聽之靡不悅服一日忽示門弟子曰吾有夙因未了
必當酬之汝等勿以世相逼我未幾示微疾謝去醫
藥飲食手書一偈委順而化實六年十二月二十四
日也停龕六旬始行荼毗之法視其貌如生數珠齒
牙不壞于火設利羅無筭觀者競取之而去世壽四
十有七僧臘三十又六所度弟子某等二十餘人嗣
法上首出住名山者保寧覺慧等又二十餘人三會
語有錄謀建塔於嘉興城西環翠蘭巖以某年月日
舉靈骨及不壞者藏焉師神觀秀偉智辨縱橫以宗
教為己任不畜私財每得財施輒舉以給貧者嘗以
楞伽經及法寶壇經乃釋門心要當毒暑時揮汗謄
鈔鍥梓以傳師既歿覺慧惟恐其遺行泯泯晝夜弗
自寧件繫群行為書乞予為塔上之銘予惟臨濟之
傳至于寂照大師其道益光明盛大故其子若孫亡
慮數十人各主名山務識本源至今接武而奮者尚
未已也如師者亦其一人焉此無它傳授之真穎悟
之正而無它岐之惑也夫塔之有銘始于梁而尤盛
於唐以為不若是無以繫學者之思而景先哲之行
也予不敢廢此義遂因慧覺之請為造銘曰。
 一真玅心兮圓同太虛迷者自蝕兮唯塵之拘曷治
曷攻兮在靜其慮禪斯有學兮流于中土臨濟正宗
兮奕葉其光傳至寂照兮愈亢厥宗  子孫蟄蟄兮
各闡化機要使青蓮兮出于汙渠唯師之生兮孰乘
願輪豈伊應真兮憫世度人學兼內外兮卓然名家
轉彼名相兮為德之華紺目一瞬兮大法畢具見者
悟之兮無句之句寶華樓閣兮彈指即成示現世間
<pb n="213"/>
兮何經何營三蒞精藍兮其法益崇曷以徵之兮設
利青紅生死去來兮不礙真圓飛鴻印雪兮瓜趾宛
然塔婆新建兮下瘞靈骨銘以揭之兮來者是則 
<other>上天竺慈光玅應普濟大師東溟日公碑銘</other>
（洪武十二年化）
皇帝受　天明命奄有方夏鴻仁惠澤覃及幽明于
是有學僧伽奉　詔入京　上御奉天殿丞相御史
大夫暨百僚咸在而僧伽魚貫而見時東溟大師年
最高白眉朱顏其班前列　上親問以升濟沉冥之
道師備述其故　上悅顧眾而言曰邇來學佛者唯
飽食優游沉薶歲月而已如金剛楞伽諸經皆攝心
之要典何不研窮其義苟有不通質諸白眉法師可
也自後數　召見字而不名人皆以為師榮及建鍾
山法會請師說毗尼淨戒聞者開懌時洪武五年春
正月之望也師辭歸杭之上天竺山日修西方安養
之學冥心合道不雜一念十二年秋七月朔日夢青
蓮華生方池中華色敷瘦清芬襲人既寤召弟子妙
修曰此生淨土之祥也吾去人間世殆不遠乎至四
日趺坐書頌合爪而寂世壽八十又九僧臘七十有
三其月十日奉全身藏于山之西峰玅應塔院玅修
乃具行業來言曰先師有墜言吾死非宋學士不可
以銘吾塔執事嘗與先師游敢援斯故竊有所請濂
前年幸謁師見師精神浮動眉宇間戲謂師曰法力
所攝師之四體當益強濂歲歲上京師必過虎林必
與師談辨如今日也師曰學士固未艾老身石火電
光爾烏能久乎遂一笑而別豈意師果翛然而西往
乎銘何敢辭師諱慧日號東溟天台赤城人宋丞相
賈魏公諸孫志慕空門往縣之廣嚴依平山等公落
髮為桑門時子庭訓公講台衡之學于赤城師走輪
下而受其說依科指授便能領其大義觸類而長日
增而日益子庭嘆曰投凡下峻阪不足以喻其迅疾
也北峰之道其藉之以大昌乎自是子庭一屬意于
師歷代相承微旨所以扶正斥邪伐異歸同者無不
言之師之學沉浸醲郁而名動一時矣一旦假寐似
見有竹橫地下竹上所凝者白粥粲然師因臥而餐
之及覺言于子庭子庭曰竹粥與竺同音子得就地
以食其緣殆在上下兩天竺之間乎子宜亟行師即
持瓶錫而出遠度浙河拜竹屋淨公于上竺觀音教
寺竹屋見師俊穎輒留之所處頗卑濕師賦詩以述
其事竹屋見之謂其眾曰此郎不凡他日當嗣主茲
山不可以少年易之為遷燥剛之地遇之如賓友會
有營繕之役而施金帛者接踵而至勤舊僧欲偈示
氏名以勵其餘選工書者眾卒無以應師揚袂出曰
吾試為之霞布雲舒精采煥發竹屋見之尤喜且曰
吾前言果不謬矣翹翹蒼松挺出于荊榛之上者非
其類也邪命典賓客尋更掌僧籍竹屋既示寂越溪
澄公自演福來繼其後越溪甚器師延居後堂之板
首未幾出世吳山聖水越溪念之弗忍舍復招還山
處以上座以表儀四眾吳楚閩蜀之士趼足而至者
動以百計師隨其性竇淺深而疏導之作人之盛當
時罕有其比元重紀至元四年行宣政院采諸人望
以主列剎而師獲住薦福歷三暑寒下竺靈山教寺
災至正元年宣政使高公納麟謂非師無以膺起廢
之任移師蒞之師至修普賢大士殿雲間大姓蔡氏
邀師至家施錢十萬緡師過姑蘇大致香楠為材曾
未幾何大雄寶殿成蔡卒其妻夏氏為刻佛菩薩洎
觀自在大阿羅漢諸像黃文獻公溍實為之記四年
高公又遷住上天竺子庭所謂上下兩天竺之徵至
是益驗矣師知緣契在斯夙夜注心罔敢怠遑走募
多金之家初修大殿次建三解脫門次鑄巨鍾搆危
樓以冠之次營重閣講堂上祠諸祖下為講法之所
他若白雲堂選佛場及諸寮宇一一皆完復罄已橐
甓通塗自普門達于三門凡寺制所宜有無不具焉
<pb n="214"/>
帝師大寶法王嘉師法行賜以金襴法衣及慈光玅
應普濟大師之號十六年師自念人貴知止汲將焉
求竟撾鼓而退隱于會稽山水間飄飄然如野鶴孤
雲人不知其為師江浙行省丞相達識帖穆爾公方
領宣政院事遣使者以物色訪之力請還山躬帥僚
屬香華以迎師知其誠復再正法席前後所住凡二
十五年　國朝洪武改元始獲謝事于塔院云師軀
斡脩偉眉長一寸餘其白勝雪目睛閃閃射人道德
餘光所照不問耄倪見師經行輒曰我白眉和尚來
也爭持香華以為供養居常顏面嚴冷片言不妄發
即發雖對王公大臣未嘗出一軟媚語至于誘掖後
進色溫如春陽天台四明所著諸書循環開授止而
復初聽者咸謂披青雲而見白日其在京時輿論以
瓦官昇元教寺乃天台初釋法華道場不可久廢乃
以其事上聞即天界禪林別建室廬以存舊號請師
開山師為升座說法九府大浮屠皆俯首以聽風聲
所被遐邇翕然歸心師所度弟子甚眾其在下竺則
圓具等十人上竺近二百人而玅思玅本妙脩為最
先嗣其法系者則思齊行樞允鑑允忠良謹普知文
會元琇景梵各闡化于一方今繼師住上天竺者即
玅修也濂聞法智尊者中興天台之道五傳至北峰
為尤盛北峰諸子無不競爽而佛光桐州剡源為最
良剡源之孫曰越溪而桐州之孫則玉岡也師為佛
光再傳之嗣視越溪玉岡為法門兄弟先後同荷大
法攝受有情法筵特為江南之最柰何越溪玉岡同
年化去而耆德偉望唯師之存巋然如魯靈光聳人
瞻敬三十八年之間其弘宗助教有功多矣苟不勒
諸圓廟之碑何以垂示罔極而慰學者之思哉乃從
玅修之請而述銘曰。
 人天之際所貴惟誠能貫鐵石可達潛冥世之修學
思證無生舍此不務其將孰營倬彼大師為時俊英
依科攻義分疏尋經春蒸卉木水翻建瓴天延法胤
神夢符禎出演鴻寶丕昭性靈龍鬼夜聽寶華晝零
肯昧道器一混渭涇飛樓矗矗湧殿亭亭棟吻獸攫
桯礎螭擎琅函飾鳳華虡鏗鯨一實所感百物交并
有仆必起無廢不興惟心所證諸緣莫攖塵毫無累
體用咸貞罄竭表裏吻合幽明出言石墜轉𦕎霜凝
釋門蓍蔡剎海章程屬茲像末倚作金城豈期蓮萼
遽生淨泓三宗抱戚四眾含情魂游樂國魄閟泉扃
世相莫廢人文是徵後千百載尚信斯銘 
<other>佛心慈濟玅辨大師別峰同公塔銘</other>
（洪武二年化）
華嚴建宗始于帝心大士帝心作法界觀門及妄盡
還源觀以傳雲華雲華傳賢首賢首既終而其徒慧
苑等悉叛師說後百有餘年僧統清涼國師遙遵遐
軌丕弘教緒國師傳圭峰圭峰傳奧奧之後又復廢
逸朗現父子相繼而作補葺粗完現傳璿璿傳源二
師陰搜陽闡其宗于是乎中興源傳沖沖傳觀觀傳
會會傳心心傳悟悟號竹坡自吳來越開法景德教
寺越之有賢首教自悟始悟傳介介傳瓊瓊傳南山
萃冥承國師之旨大能發越受學者至千餘人萃傳
春谷遇遇傳今佛心慈濟玅辨大師同公上溯圭峰
凡一十六代矣公諱大同字一雲其號別峰越之上
虞王氏子世推簪纓之族父有樵母陳氏妊師已十
月父見龐眉僧振錫而行問僧來自何所曰崑崙山
也竟排闥而入父急追之寂然無有也暨出聞房中
兒啼聲笑曰兒豈向來浮屠也幼極俊爽覽諸載籍
輒會其玄奧父授以辭章之訣握筆翩翩輒有可觀
遂以纘承家學屬之母獨嘆曰是子般若種也可俾
其纏繞塵勞乎命捨家入會稽崇勝寺從僧貴游已
而剃落受菩薩戒會春谷講經景德公復往依之獲
受五教儀玄談二書又謁懷古肇師受四種法界觀
懷古春谷皆南山大弟子深于華嚴之學者也公天
<pb n="215"/>
分既高又加精進之功凡清涼一家疏章悉攝其會
通而領其樞要義趣消融智光發現識者心服之春
谷陞主寶林華嚴教院召公謂曰子學精且博矣恐
滯于心胸以成麤執曷從事思惟修以剷滌之乎公
即出錢塘見佛智熙禪師于慧日峰下舊所記憶者
一切棄絕唯存孤明耿耿自照如是者閱六暑寒佛
智嘉其有成欲縻以上職不聽而去俄上天目山禮
普應本禪師普應見已期之如佛智公將久留普應
曰賢首之宗日遠而日微矣子之器量足以張大之
母久淹乎此也為贊清涼像而遣之公喜曰吾今始
知萬法皆本一心不識孰為禪那而孰為教乘內外
自此空矣亟還寶林見春谷且告之故春谷曰可矣
乃命之司賓尋陞上座當時相從者皆宏偉之龍象
公為分講雜華玄門會要統宗必極其所言宋故官
徐天祐王易簡聞之相與崇獎莫置聲光煥著五尺
童子皆能知其名郡守范侯某憐春谷僧臘已高風
之使讓＆unrec;席公毅然不答侯設伊蒲供延公親與之
語公曰有是哉所貴乎道者在明師弟子之分垂訓
後人苟乘其耄而攘其位豈人之所為乎明公縱愛
我厚名義不可犯也侯不覺離席把公臂曰別峰誠
非常人也元延祐初始用薦者出世蕭山淨土寺公
自念圭峰以來累葉相承其間或絕或續繫執法者
之賢否遂發弘誓力持大法晨講夕演雖至于勞＆CB21757;
弗敢少懈天曆初朝廷新設廣教都總管府遴選名
山主僧一歸至公陞公住景德重紀至元中行宣政
院遷主嘉禾之東塔公不赴時宰臣領院事乃改寶
林寶林清涼肄業之地人咸為公榮公固守謙退遲
回不上州牧邑尹山林友社交疏延請亦不允至第
二疏始投袂而起倣終南山草堂故事建高齋闢幽
舍招徠俊乂浙水東西莫不擔簦躡屩爭集輪下公
竭忱開授比景德為尤勤法筵之盛不減東山時公
復念許玄度皮道輿蕭詧三公程師孟汪仲舉二郡
守有修建塔廟之勳立五賢祠以世祀焉至正初順
帝御宣文閣近臣有以公之道行聞者帝嘉之特賜
金襴伽黎衣帝師大寶法王亦俾以六字師號隱然
作鎮江南宗門恒倚之以為重狀元忠介公泰不華
守越病旱無以𧟄僉謂非公不可公為爇香臂上以
請雨即澍公蒞事一紀餘以疾固辭堅臥崇福庵中
未幾部使者持節行郡迫起之元季寺焚于兵公奮
然有為創演法堂及方丈室皆六楹間堂以實三藏
梵典室以修首楞嚴期殿閣門廡將次第經營而時
事日棘公因退處瞻博迦室年垂及於八十矣　皇
明御極四海更化設無遮大會于鍾山名浮屠咸應
詔集　闕下入見于武樓獨免公拜跽之禮命善世
院護視之次日復　召賜食禁中及還復有白金之
賜洪武二年冬十二月得疾久不瘳口占辭眾語端
坐而蛻實三年春三月十日也世壽八十一僧年六
十五越七日遵治命就城南竹山準法闍維收餘燼
瘞焉所度弟子泰來元善如坻性徵慧朗智僊真詣
總該其嗣法分布列剎者則玅心大衍皋亭善現高
麗若蘭景德仁靜姜山明善延壽師顗南塔國琛福
城大慧景福性澄玅相道偁法雲道悅小寶林日益
淨土梵翱也公神宇超邁伏犀插腦長身而玉立美
談吐遇王公貴人輕重教門者發論袞袞弗休其挺
已衛道理或不直雖斧鑕在前不少挫其氣中歲稍
涉魔事至中之以危法公不顧下帷卻掃日味華嚴
其人一旦自斃然其游心文翰賓接賢公卿燕饗贐
遺唯恐不盡其意永康胡公長孺吳興趙文敏公孟
頫巴西鄧文肅公文原長沙歐陽文公玄烏傷黃文
獻公溍武威余忠宣公闕咸樂與公交函詩往來無
虛歲晚歲與安陽韓莊節公性李著作孝光唱酬于
水光山色間尤極其情趣扶㨁他宗無塵毛猜忌聞
其賢也斂衽不暇斷江恩師少林學也薦之主天衣
<pb n="216"/>
天岸濟師台衡教也挽之尸圓通至于甄別人品摩
厲後進三宗屢得其人古林茂師之主保寧馭下過
嚴楚僧無賴者數人將愬之于公府公偶遇于旅邸
設豐食食之從容謂曰吾雖不識古林聞其為禪林
名德子等將不利之君子以為何如人不如且己否
則恐罹大咎也眾沉吟良久稽首列拜而去事遂寢
公性至孝自恨蚤喪父養母純至及亡春秋祭禮無
闕且請名臣書父母群行樹碑于墓生平無躁進意
高麗瀋王遣參軍洪瀹施大藏經于二浙瀹自負通
內外典不復下人入越見公茫然如有失力言于王
邀公游燕都將振拔之過吳辭以疾而還持律甚嚴
不敢違越撫世酬物終始如一不以久近為礙而散
其誠逮革代之後囊無一錢唯存書史五千卷盡散
其徒之能文者著述頗多未脫稿輒為人持去其外
集曰天柱稿錄公自制詩文曰寶林編類聚古今人
為寺所作者也嗚呼賢首之宗不振久矣凜乎若九
鼎一絲之懸公獨能撐支震耀使孤宗植立于十餘
傳之後凡五十年非賢者其能致是乎濂總脩元史
時開局于善世院始獲識公公以濂為文獻公門人
時相過從慰勞者甚厚及公既歿公之徒總該久與
濂仲子中書舍人璲游乃奉天衣萬壽禪寺住持元
淨狀來求銘濂久未及為而璲為該請之愈力今該
以材獲選俾返初服為河間長蘆都轉運鹽使司判
官又移書申言之今家食多暇據狀所書推原傳授
行業之詳而為銘文辭雖繁而不敢殺者稱人之善
法當如爾也銘曰。
 中天調御說大華嚴最勝種智萬有俱含煌煌帝心
冥承遐受昏蒙之中鑿開戶牖熾極而衰微燄欲灰
不有清涼曷振其頹黃龍入夢鱗鬣照日首枕尾蟠
臺之南北曾未再傳離而去之諸師繼興是考是毗
載之則升委之則墜不弘在人道何行廢奕葉之餘
靈承者公搴華茹滋號為法雄謂彼雜華如來智海
於覺定中而得自在帝珠出現寶鏡臨空交光互照
真俗俱融不善效之或膠於相若不剷除孰非吾障
旋光內燭耿耿孤明一法不立廓落無營安住毗盧
靈慧自發內外皆空觀心無物出世度人從者如林
據摩尼座揚清淨音旃檀熏心醍醐灌頂香味所加
動靜雙領  詔下九門召入  禁廷  恩光赫赩佛
日增＆CB21764;賢首之宗非公誰寄慧力之施茲焉為至報
緣已終輕如脫蟬定光常寂白虹在天龍鬼護塔陰
飆颯爽塵沙有生望門稽顙 
<other>扶宗宏辨禪師育王裕公生塔之碑（有序）</other>
（洪武十一年立示寂年未攷）
我如來設教騁威神玅智之力示超絕極致之理視
萬劫為且暮剎那之頃三際現前是故以生滅為一
雖出入靡常而真如之性炯然長存既無染淨亦無
寡多習其學者往往深入禪定後天地而不凋不知
孰謂之死孰謂之生也扶宗宏辨禪師現坐玉几道
場說法度人而絕去來之相預建塔於廬山石耳峰
下期他日為設利之藏其上首弟子師秀持岳林佳
山良珵所聚事行徵濂為銘勒諸塔上嗚呼有若師
者其殆能齊死生晝夜之理者乎師名崇裕字約之
毗陵陳氏子其母某氏夢龐眉異僧乘肩輿直叩寢
門呼曰吾將假館于斯母覺時有娠十月而生四歲
始學步七歲入小學資識超群童上十六解通儒家
言然體素尪弱十日而九疾每睹佛菩薩像輒胡跪
瞻禮依戀不忍舍父母以其應夢冀徼靈釋氏愈之
命從壽昌院東林曉公為沙彌院有大梨木三十年
不發花及師之來花開滿枝結實大如斝東林知為
祥徵度為大僧俾受具足戒俄蓬累而出登雙徑山
謁寂照端公鞠明究曛唯以觀心為急務閱二年未
有所證入偶遊東坡池因操觚成一偈寂照見之喜
云此龍象器也命為侍者使其便于咨叩師弗從復
<pb n="217"/>
走天目山見佛慧義公佛慧受以萬法歸一語師淬
礪益力雖金墻鐵壁必欲拓開乃已佛慧亦期師有
立所以警發者甚至又三年師急于求證復走中天
竺山參廣智訢公一造戶庭如膠漆相入即決以超
脫死生大事廣智為舉臨濟無位真人之言且詰之
云爾還知否師不覺下拜廣智云爾何所見而作禮
耶師答云拜者非是佗人廣智云從門入者豈家珍
耶師云和尚慎毋欺人也廣智首肯者久之越五年
元文宗詔建大龍翔集慶寺于金陵起廣智為開山
第十世師復往依焉選充維那之職未幾陞主藏室
留廣智左右者十餘年盡得其所為道御史中丞張
公起巖問廣智云選佛場中僧伽如此眾多其有弗
悖般若者乎廣智云戒律精嚴言行不相背馳唯崇
裕一人自受度以來脅不沾席者三十載矣張公深
加獎嘆師之聲光自是日起叢林中朵兒只國王時
以江浙行省右丞相領行宣政院事遴選諸方住持
名既上猶恐其未公也投鉤而定之師始出世太平
南禪報恩光孝禪寺瓣香之祝蓋嗣廣智云師以誠
遇物黑白翕然宗之一日令圬人塓壁壁中隆然如
有物函＆CB21768;抆之已而復然抉之獲悉達多太子像乃
佛牙所刻成師召工傳以黃金金迸裂設利從中涌
出寺僧覺阜雕小香殿奉之遐邇施者日新月盛數
載之內百廢具舉名聞于朝帝師大寶法王錫以今
號尋遷九江圓通崇勝禪寺宋之初有神僧道濟德
公將示寂累青石為塔語其徒曰此塔若紅即吾再
來暨圓機旻公來鎮法席塔果紅色人異之旻公人
號為古佛及其臨終復爾懸記有三百年後大興佛
事之讖師入院之夕眾僧夢旻公至而其塔燁然有
光者彌月人尤異之先是寺之獅子巖大樹皆枯澗
泉亦竭至是樹則重榮泉則再湧識者謂自旻公至
師正踰三百之數其能動物蓋不徒然也寺當菑毀
之後唯佛殿法堂粗立餘皆瓦礫之區師會歲之入
庀匠傭工創僧堂旃檀林以居學子新梵音閣七間
中塑觀音大士傍列二十五圓通像若三門鯨音樓
經藏寶閣及上下塔院屬勤舊協心而成之時榮國
公火你赤以朝之重臣總戎江西慕豔師之慈行洊
請敷宣大法申弟子之禮受持五戒而退洪武九年
上即皇帝位發號施令雷動雲合開善世院以統攝
釋教命大浮屠主之諸方以師名聞移主四明阿育
王山廣利禪寺寺居五山之一領其事者若大覺璉
公大慧杲公無準範公橫川琪公俱一時名德風動
四方繼之者頗難其人聞師之臨少長咸悅香華遠
迎者接踵于道時當仲冬風恬日妍天樂四聞萬口
稱頌爭言見未曾有及其接引未悟專指單提向上
之功棒喝縱橫逢者膽落兩序之眾自慶獲所憑依
相與戮力凡宮室之傾仆者起之缺者補之＆CB21761;昧而
剝蝕者完飾之五彩彰施赫奕亦既美矣而元輿智
起二師復營田七千餘畝以資食輪議者謂猶慈明
之有楊岐宏智之有石窗也五年秋　上敕儀曹建
廣薦法會於鍾山遣使者徵高行僧十人而師居其
首師至　召至便殿問以佛法大意師以偈獻　上
覽之大悅因命師書天界寺額賜食　上前師或假
寐鼻息微有聲鄰坐引裾覺之　上嘆曰此老人無
機心誠善知識也師容貌魁梧日用之間服麤食櫔
一出於天性無所勉強生於大德甲辰今年七十有
五而康寧如六十餘人屢欲撾鼓而退為眾所擁留
而止三會語各有錄行之于學者所度弟子曰某曰
某云惟我昭覺大師上紹臨濟正傳得法者固多而
虎丘大慧為最盛虎丘四傳而為破庵為松源二宗
角立子孫繁庶大慧五傳至佛智晦機師大辨明慧
洞徹心源實與二宗抗衡而大中大夫廣智全悟大
禪師出承其後師表人天上膺帝眷而聲名愈彰矣
師以敦篤之資凝定之學當皇明建國之初作鎮名
<pb n="218"/>
山續佛慧命歷十春秋輝光益衍非有大福德者不
能與於斯也古佛乘願輪而再至意者或其然乎是
宜有以昭示方來不當拘泥常情而弗預圖之也濂
耄矣以辭章為口業有來謁者力拒閉之今特徇師
秀所請而為之者嚮真乘之善果締般若之正因也
銘曰。
 廣智人天師普度有情眾天華散毫端無非作佛事
光明覆一切盛大莫與等若非古佛生定無能繼者
懸記若燭照皦皦不可誣不然龐眉者何以叩吾寢
庭梨久絕華何以發祥徵歷抵於諸家氣如獅子王
一聲哮吼間頓使百獸伏出世方為人佛牙薦靈異
脫彼泥塗內設利自然露俄入圓通頂種種示方便
俯視九江水欲以一口吞塔放百寶光彌月光益熾
起行庭宇間故物若宛然巖樹與澗泉本是無知物
誰知枯竭餘重榮亦重涌譬諸籥中灰時至氣斯應
不假於外來實由因中起言言有徵驗建立大道場
所以彈指頃宮殿而一成移住玉几峰非惟緇素集
鬼神若相迎天樂半空聞咸謂未曾有以法作布施
有如大雲興遍周河沙界震雷虩虩鳴甘雨沛然下
大根與小莖無不賴霑潤大乘境界中諱言神異事
我今備說之欲警闡提者植此窣堵波不異青蓮花
上品上生者佗時來示現 
<other>故靈隱住持樸隱禪師淨公塔銘</other>
（洪武十一年化）
嗚呼人之生也出沒氣化之中因成果隨夙有一定
之業世雄氏所謂假使百千劫所作業不亡者一且
遇合雖大覺法王亦或有所不免故濂于樸隱禪師
之事恒若有傷焉師住杭之靈隱入院甫浹日寺之
左右序言曰寺政實繁乏都寺僧司之師曰若等盍
選其人乎眾咸曰有德現者稱多才昔掌崇德莊田
能闢其萊蕪以食四眾儻以功舉其誰曰不然師諾
之先是勒舊有聞歆現之獲田利率無賴比丘請于
前主僧代之及現之被選也大懼發其奸私走崇德
縣列現過失縣令丞寘不問未幾有健令至上其事
刑部刑部訊鞫既得實以師為寺長失于檢察法當
緣坐移符逮師或謂師曰此三年前事爾況師實不
知且不識聞宜自辨訴可也師笑曰定業其可逃乎
至部部主吏問曰現之犯禁爾知之乎曰知之曰既
知之當書責款以上師即操觚如吏言尚書暨侍郎
覽之大驚咸曰師當今名德也惡宜有是洊審之務
得其情師了無異辭于是皆謫陝西為民聞亦大悔
且泣曰聞草芥耳豈意上累師德蚤知至此雖萬死
不為也師弗顧行至寶應謂從者道昇曰吾四體稍
異常時報身殆將盡乎夜宿寧國禪寺寺之住持總
虛了公與師為舊游一見甚讙師女弟之夫陳義安
時為青州衛知事移戍鳳陽以道經寺中師悅曰吾
遺骸有所托矣是夕共飯猶備言遷謫之故不見有
備色明旦忽端坐合爪連稱無量壽佛之名泊然而
逝實洪武十一年正月十九日也義安與總虛為其
龕斂以俟師之季父至道衋然傷心遣其法孫梵譯
走寶應梵攜骨而還骨間舍利叢布如珠縣大夫及
薦紳之流來觀皆嘆息而去其年四月八日至道同
其徒結竁于山陰和塔祖隴之側瘞焉嗚呼師初以
童子從弘教大師立公于至大報恩寺大師使其祝
髮受戒于昭慶濡律師師嶷然有遠志韓莊節公性
以道德辭章下帷授徒師亟往從之韓公察其精敏
首開以群經要旨次訓以為文程度俯仰變化開闔
曲折悉洞然于心胸伸紙引墨思源源而不可遏韓
公為之撫几稱善天岸濟法師以佛海大弟子通台
衡止觀諸書開講于虎林之集慶師又往從之法師
為析三千性具之義及四明孤山同異之辨波瀾浩
蕩廉陛高嚴師能一一領解台宗諸大老競以書聘
之欲令出門下師不從元叟端禪師說法雙徑山人
<pb n="219"/>
尊之為當代玅喜師又往從之入門叟厲聲一喝師
若聞雷霆聲黏縛盡脫遽稽首作禮叟曰汝果何所
見邪復問答四三轉皆愜叟意叟顧左右曰是般若
位中人也遂錄為子命歸侍司尋遷掌記室師年已
二十七矣久之出遊建業大龍翔寺寺主廣智全悟
訢公精貫儒釋二家行文為世模範不輕與人見師
特盛稱之繼往臨川謁虞文靖公集虞公尤稱之一
留九十日乃還他若黃文獻公溍蒙古忠介公泰不
華翰林學士危公素其同辭稱師無異于虞公名聞
行宣政院元至正十六年請師出世會稽長慶寺陞
天衣萬壽禪寺四方問道者聞風來歸師以氣衰倦
于將迎營精舍一區而歸老焉即前所謂和塔處也
元亡　皇明龍興　詔天下名桑門建會鍾阜升濟
幽靈輪番說戒師與上竺東溟日公五臺壁峰金公
特被　召入內庭從容問道賜食而退已而辭歸和
塔若將終身焉洪武九年冬十二月靈隱虛席諸山
交致疏幣延師主之師不得已而赴未及期年而崇
德之禍作矣嗚呼世之學浮屠者不為不多習教者
不必修禪修禪者未嘗聞教師則兼而有之且通儒
家言文又足以達其意敷闡大論發揮先哲釋門每
于師是賴千百人中不能一二見焉竟以無罪謫死
苟不歸之于定業將誰尤哉師歿後一年譯請虎丘
大師仁公疏為事狀以某與師友也來徵銘嗚呼師
于死生空矣譬如雲影谷音曾無繁著何假于銘哉
然不見諸紀載恐無以白師于天下後世濂因詳著
其事而勒諸碑蓋誠有傷于中也師生于越會稽縣
父倪機母嚴氏皆號士族其諱元淨其字天鏡別號
為樸隱一時文勝多紀詠之容貌魁偉襟懷煦然如
春世間機阱捭闔之術不識為何物性尚風義斷江
恩公與師締忘年交斷江卒師為刊布詩集復請虞
公銘其塔三主名山起廢補壞具有成績壽六十七
臘五十三三會語有錄二卷詩文曰樸園集葺若干
卷所度徒弟曰自宗曰梵詠曰梵諤等若干人嗣法
而住院者曰禪慧智湛曰龍山普明曰昭福楚馨等
又若干云銘曰。
 我觀群生所作惟業黑白雖殊影響無別因緣合并
如磁引鐵神應自然牢不可脫干越之墟降生良緇
氣量軒然欲吞虹霓義理蠶絲自何而推闢其通塗
非東魯書乃經乃史載攻載讀擿其幽微罔不昭燭
形諸萹翰龍錦盈束擲地鏗然聲逾金玉此亦麤跡
盍返其真性具之旨何玅弗臻圓通萬類不隔絲塵
從而學之捷如轉輪文橐教筌弸中彪外苟或滯之
觸境斯礙曷若觀空超然無對拔劍一麾千軍咸退
本既茂矣末則有光手握玄珠三鎮道場扶衰振弊
作世法幢以何因緣魔力遂疆訾金非純斥玉多璺
笑談受之容色非慍我初無生死亦無忿執亦斬風
于風奚損古先至人橫罹凶危委以大順理亦類斯
顧茲有眾倚若蓍龜身亡道隨寧不遐思天能勝人
是非自定外物去來豈傷吾正我造銘文用白師行
萬里無雲一天如鏡 
續傳燈云師自謂從上諸老多由教入禪吾亦究
別傳之旨乎豋華頂參無見睹又如玉几見石室
瑛室與語大奇之曰吾法叔徑山元叟和尚具大
眼目今代妙喜也子欲了巳躬事往見勿後師遂
參叟于不動軒又云杭諸山請居靈隱辭再四僉
曰而祖佛照妙峰而父寂照而兄了幻皆說法靈
隱于今振墜緒提宏綱捨和尚其誰哉師幡然而
起。
<other>處州福林院白雲禪師度公塔銘</other>
（洪武三年化）
師諱智度號白雲因以為字處之麗水人族吳氏年
十五慨然有出塵之趣欲就浮屠學其父德大與母
葉氏咸鍾愛師峻辭拒斥之師不火食者累日若將
<pb n="220"/>
滅性者父母知志不可奪使歸禪智寺空中假公薙
髮受具戒即寺側楞伽庵深習禪定每趺坐達旦不
寐如是者四三春秋已而嘆曰六合之大如此頹然
滯一室可乎遂出游七閩遍歷諸山無有契其意者
復還郡之白雲山因澄禪師道場遺址築福林院以
為憩息之所日取楞嚴圓覺二經鈔疏而熟讀之不
假師授章旨自通已而復嘆曰拘泥文字中如油入
麵了無出期德山所謂窮諸玄辨若一毫置於太虛
者信不誣也盍去之乎又出遊浙河之西見靈石芝
公於淨慈未幾又上天目山參斷崖義公談鋒銛利
人莫之敢攖時無見睹公說法天台華頂峰大振圓
悟之道師復踰濤江往拜之問曰西來密意未審何
如無見曰待娑羅峰點頭卻與汝言師以手搖曳欲
答無見遽喝師曰娑羅峰頂白浪滔天花開芒種後
葉落立秋前無見曰我家無殘羹剩飯也師曰此非
殘羹剩飯而何無見頷之服勤數載翩然將辭還無
見囑之曰昔南嶽十五歲出家受大鑒記莂後得馬
祖授之以心法針芥相投豈在多言邪勿掉三寸舌
誑人須真正見解著於行履方為報佛之深恩耳師
佩服之弗敢忘師既有所證入儼然如白雲在天卷
舒無礙又走長沙見無方普公走雲居見小隱大公
凡當機問答無異華頂時至正甲申縣令長徇緇素
之請迎師旋福林與毒種曇成山欽二公互相策勵
如恐失之甲午復隱楞伽菴壬寅王府參軍胡公深
安安翼元帥王君佑復請至福林甲辰御史中丞章
公溢招致龍泉之普慈僧徒相從雲輸川臻多至八
百人檀施日集食飲無闕者乙巳移茅山丙午遷武
峰從者恒如初國朝吳元年丁未復隱禪智之岑樓
洪武己酉適建法會於蔣山有詔起天下名僧敷宣
大法而師與焉師初力辭戌將強起之師曰心境雙
忘隨緣去住復何拘礙耶遂行暨師至而會事解嚴
遂還杭杭人奉師居虎跑度夏始入秋輒趍華頂明
年春二月示微疾浩然有歸志四眾堅留之師曰葉
落歸根吾所願也遂回福林五日忽沐浴易衣索筆
書偈曰無世可辭有眾可別太虛空中何必釘橛遂
擲筆而逝是歲三月一日也壽六十七臘五十二龕
奉五日顏色鮮潤闍維之夕送者千餘人火餘得五
色舍利及齒牙數珠等法弟大賢上足仁哲奉骨以
某年月日瘞于院西若干步善女人唐淨德為建塔
其上禪師靜謐寡言機用莫測臨眾無切督之威嚴
厲之色唯以實相示人所至之處人皆傾慕如見古
德或持香華供養或繪師像事之不可以數計空中
無見歿師皆為建塔求名公卿撰銘表之師度弟子
凡二十人平日隨機開導所作偈頌不容人錄故今
無傳者予聞信心為一切功德之母苟能信焉奚道
之不造奚法之不明自圓悟八傳至於無見究其所
得所證何莫不由於此也師自幼齡即能信吾佛之
道決可脫離死生一息不少怠所以卒能徹究心源
而縱橫自在也世之知師者孰不曰無見有子而方
山有孫者乎誠可尚也予嘗接師護龍河上無懈容
無蔓辭有問則言無則終日澄坐而已因語二三子
曰其所謂信人也哉今弟子某奉道巖之狀求予為
銘予頗知師銘蓋不可不作也銘曰。
 華頂之峰有道所居隨時演法太音鏗如入其門者
無非獅子我福林師聞風而起當機一喝兩耳為聾
法體如如情識頓空歷觸諸師見者驚愕言出霆奔
無蟄不作振錫而歸我亦何心舉首睇之白雲在岑
形雖遁藏文采日露學徒烝烝雲輸川赴解爾纏縛
袪爾翳昏其心濯濯其容誾誾乘運而游或出或處
葉落歸根古今一軌塵緣既盡翛然而化（協）擲筆坐
脫如人赴家世相有滅其性常在若謂師亡青山可
改 
<other>佛真文懿禪師無夢和尚碑銘</other>
<pb n="221"/>
（洪武六年化）
洪武六年二月甲申佛真文懿禪師年已八十有九
一旦無疾忽戒浴易衣出器物分遺叢林諸友命弟
子曰三界空華如風捲煙六塵幻影如湯澆雪亙古
亙今唯一性獨存吾將入滅聽吾偈曰吾有一物無
頭無面要得分明涅槃後看言訖斂目危坐而逝當
是時師寓象山瑞龍之別室其嗣法住持能仁寺智
巖與所度弟子全體等共闍維之以是年某月日窆
于天台國清某山體懼無以昭示來裔請恕中慍公
評騭群行成書介方外友用堂楩公虛白杲公詣余
求塔上之文師諱曇噩字無夢自號為酉庵慈溪王
氏子也祖申宋某年進士真州六合縣主簿父祿元
慶元路稅課大使母周氏夫人師生六年而稅課君
歿夫人命從鄉校師游氣岸高騫有一日千里之意
洎長窮覽儒藉徹其義髓人有叩者竭其始終而語
之蟬聯不能休自以為無書不探知解具至遂學文
於修道先生胡公胡公諱長孺其文為時所宗見師
大加賞識久之藻思濬發縱橫順逆隨意之所欲言
聲名頓出諸老生上已而心有所感彈指歎曰攻書
修辭此世間相爾曷若求出世間法乎乃白夫人走
奉化廣法院禮子文良公為師聞雪庭傳公主真之
長蘆乃往依焉遂薙除鬚髮為大僧師之春秋二十
有三矣繼受具足戒於杭之昭慶凡釋氏契經與台
衡賢首慈恩諸文晝夜摩研不知有饑渴寒暑已而
復歎曰教相如海苟執著不回是覓繩自纏爾曷若
求明本心乎於是篤意禪觀又久之雪庭遷住靈隱
師往侍左右雪庭示寂元叟端公由中天竺來補其
處元叟風規嚴峻非宿學之士莫敢闖其門師直前
咨叩了無畏懼機鋒交觸情想路絕迅電一掣怒霆
隨擊內外如一靡間毫忽自一轉至於六七語愈朗
烈元叟欣然頷之命掌內記延祐初詔建水陸大會
於金山浙名浮圖及賢士大夫皆集師佐元叟敷陳
法要及與群公辨論義趣英發莫不推敬鎮南王聞
之延師至廣陵尊禮備至彌年方遣徑山虛谷陵公
道價傾東南慎選書記之職絕難其人既得師緇白
交慶重紀至元五年浙東帥閫合府公邑令請師出
世慶元之保聖再遷慈溪之開壽三轉於國清帝師
大寶法王嘉師之高行錫以今號師之所至皆以擔
荷大法為己任煆煉學徒孳孳如不及多有開悟之
者瑞龍院欲易甲乙住持為禪剎師為開山院因賴
以增重直與名伽藍相齊海上颶風發驟雨如注層
樓脩廊俱仆師所居亦就壓人意作虀粉矣亟撤其
覆索之一鉅木橫榰榻上師危坐其下若神物為之
者師凡四坐道場去留信緣皆略無凝滯不久引退
叢林中慕其名德之高每闢室以居之師數戒諸徒
曰吾與爾等研究空宗當外形骸忘寢食以消累劫
宿習然後心地光明耳自是日惟一食終夜凝坐以
達於旦　國朝洪武二年　詔徵江南有道僧而師
與焉館于天界寺既　奏對　上憫其年耄放令還
山越四年而終師脩身廣顙昂然如野鶴之在雞群
文思泉湧有持卷軸求詩文者積如束筍當風自清
美師從容就席縱筆疾揮須臾皆盡長短精觕無不
合作鄉先生袁文清公桷指師謂人曰此阿羅漢中
人也觀其所作驃騎山疊秀軒列清軒三賦駸駸逼
古作者渡江以來諸賢蹈襲蘇李學以雄快直致為
誇相師成風積弊幾二百年不意山林枯稿之士乃
能自奮而能至於斯也翰林學士承旨河東張公翥
曰噩師儀觀偉而重戒行嚴而潔文章簡而古禪海
尊宿今一人耳其為縉紳所推許類若此日本國王
雖僻在東夷亦慕師道行屢發疏迎致之師堅不往
王與左右謀欲劫以歸浙江宣慰使完者都藏之獲
免自時厥後凡遇師手蹟必重購之而去且詫其能
放異光云師平生製作甚富悉不存稿晚年重修歷
<pb n="222"/>
代高僧傳鍥梓行世筆力遒勁識者謂有得於大史
遷嗚呼真如性海無不⿱尒口攝玅用流行見諸文句其
與實相不相違背苟欲岐而二之失之遠矣唯師達
理事之無礙本性既明所寓皆法辭章散落於四方
者俊偉光明無非佛事特用表而著之以見不二門
中本來一體無分別異同者猶未能泯本跡而忘物
我也其視師為何如哉銘曰。
 惟釋迦文說法如雲雨被大千百物咸仁弟子結集
為一藏教言之不文曷資化導末流相承纏蔽語言
所以達摩直探心源救弊扶衰吾道爾翼豈以饐故
并忘其食師生名閥研究儒書洊攻竺典無幽不攄
終入空宗縛習禪定出抵諸方以正性命如獅子兒
哮吼一聲凡情盡喪何有死生剎那之頃法身呈露
以何因緣為無著故曰吾有作依佛為師敷宣大法
非文孰宜咳唾之間無非玅義或縱或橫理事不二
有文之文人所易知無文而文識者其誰四坐道場
機用由此無舌而談震驚百里颶風揚威裂屋駕濤
梁木其壞不損絲毛古云有道靈物呵護豈惟人欽
神亦歆慕世相有盡起滅空華白月在天一塵不遮
我施文辭以作佛事書窣堵波庶幾無愧 
續傳燈載師遺言曰三界空華云云吾之幻軀今
將入滅滅後闍維煆骨為塵不可建塔以累後世。
<other>明辯正宗廣慧禪師徑山和尚及公塔銘</other>
（洪武十二年化）
姑蘇之區山川清妍其所毓人物性多敏慧學禪那
者以攻辭翰辨器物為尚雖據位稱大師亦莫不皆
然自宋季以迄于今提唱達摩正傳追配先哲者唯
明辨正宗廣慧禪師一人而已師諱智及字以中蘇
之吳縣顧氏子父茂卿母周氏師之始生靈夢發祥
及入海雲院為童子智光日顯釋書與儒典並進其
師嘉之同見閩國王清獻公都中公大賞異留居外
館撫之如己子使其祝髮受具足戒師聞賢首家講
法界觀往聽之未及終章莞爾而笑曰一真法界圓
同太虛但涉言辭即成賸法縱獲天雨寶華于我奚
益哉遂走建業見廣智訢公于大龍翔集慶寺廣智
以文章道德傾動一世如張文穆公起巖張潞公翥
危左丞素皆與之游以聲詩倡酬為樂師微露文彩
珠潔璧光廣智及群公見之大驚交相延譽唯恐後
師之同袍聚上人訶曰子才俊爽若此不思負荷正
法甘作詩騷奴僕乎無盡燈偈所謂黃葉飄飄者不
知作何見解師舌噤不能答即歸海雲胸中如礙巨
石目不交睫者踰月忽見秋葉吹墜于庭豁然有省
機用彰明觸目無障師雖自慶幸然不取正有道恐
涉偏執于是杖策游虎林升雙徑山謁寂照端公自
列其所證甚悉初寂照嘗以法器期師聞其言喜甚
因勘辨之師隨機而答如隼落秋空而兔走荒原也
精神參會不間一髮未幾命執侍左右以便咨叩俄
遷主藏室師取三乘十二分教益溫繹之宗通說貫
袞袞如縣江河聲光煒燁頓超諸老上至正壬午江
南行宣政院舉師出世昌國之隆教海濱之民暨清
淨四眾手持香華百里驩迎如見諸佛師為升座說
法不翅大將樹建旗鼓申令發號聞者靡不畏服乙
酉轉鄰剎普慈其激揚誘掖如隆教時戊戌江浙行
省左丞相達識帖穆爾兼領院事延師主杭之淨慈
兵燹之餘艱窘危厲人所不能堪師運量有方軌範
峻整綽有承平遺風較之普慈君子恒謂過之丞相
猶謂未盡尊師之道辛丑之秋復請住持徑山補寂
照故處師亦不辭而往風動四方考德者愈眾亡賴
男子瞿範日饕盤飧主庖者厭之瞿御而去赴部使
者訴院之僚屬受賕誣師為通裏私使者攝師問狀
師了無懼色癸卯省憲二府白其冤強師復還徑山
緇素駿奔如戴父母至有樂極而悲泣者　皇明龍
興洪武癸丑　詔有道浮屠十人集京師大天界寺
<pb n="223"/>
而師實居其首以病不及召對乙卯　賜還窮隆山
山即海雲所在也戊午八月忽示微疾至九月四日
索筆書偈而逝九日行荼毗法火燄化成五色有氣
襲人如沉水香齒牙數珠不壞遺骨紺澤類青琉璃
色室利羅交綴于上是日其徒大均士龍等藏于所
居山之陰寶盈分爪髮歸徑山卜于無等才公塔右
瘞焉世壽六十八年為僧五十一夏度弟子若干人
嗣其法者若干人師長身山立昂然如孤松在壑威
令嚴肅其下無敢方命故所至百廢具興然處事達
變接引後進又如春風時雨之及物使人不自知元
帝師以為賢為錫今號云師在天界時濂頗獲聞其
緒論于其歿也上首弟子普慶住持道衍藉是之故
自狀其行來請銘夫圓明妙性實具三千四聖六凡
悉從中現諸佛不得已而說經雷動蟄驚風行草偃
者為明此性也諸祖不得已而忘經絕其枝末直探
其本根者亦明此性也性在是則道在是矣柰何道
喪性乖非惟學徒為然至于師表當世者一從事于
末學曲藝之間以資清玩其去佛祖之道蓋亦遠矣
有如師者可不表之以為東南龜鏡哉師出世時窮
隆山石夜走及蒞普慈神降于人述師清嚴之狀天
之生師殆不偶然四會語有錄其機緣已備載之茲
不敢勦入也銘曰。
 華梵諸祖所了唯心函乾蓋坤開陽闔陰萬彙芸芸
靡不苞括肯捐全軀而局一髮奕葉相仍軌轍弗殊
融通小大無礙無拘猗歟禪師神觀孤聳文彩漸彰
雲流山涌一旦易慮面壁自治攝念入定如斬棼絲
秋葉之零飄墮庭戺仰視青天一碧萬里我性之覺
證諸碩師機鋒交觸劍戟差差出世海濱人天拱手
發祥⿱尒口徵白石夜走全提正印法鼓頻撾以眼聞者
斷除空華由其見凝轉識為智珠璣落紙亦第一義
方嶽大臣遣使候迎陟于南屏惟德之馨名山列五
首曰雙徑匪私于師東南龜鏡輕儇小夫憯不自懲
皦皦白璧何憂蒼蠅風騰波掀萬辭嗟惜是非既昭
重蒞舊席昔師之去泉流哭聲師今之旋卉木⿱尒口榮
世緣已終微笑而滅設利如珠綴于紺骨末學競奔
曲藝宏施胡不反觀本實在斯遺光所被千載猶淺
瞻之仰之誰敢不勉 

宋文憲公護法錄卷第一終

（＆unrec;虞居士楊＆unrec;捐貲刻
護法錄第一卷　計字三萬一千五百零四箇
該銀一十五兩七錢五分零三厘
＆unrec;楊釋元韜對句容潘省耕書上元許一科刻
天啟辛酉元年春二月徑山化城寺識）

<sarticle><article>宋文憲公護法錄卷第二</article></sarticle>
皇明金華宋濂著
雲棲袾宏　輯
虞山錢謙益訂
<other>國初大浮屠塔銘（凡十有五人）</other>
<other>佛心普濟禪師緣公塔銘</other>
（洪武二年化）
我佛如來演說三乘十二分教蓋欲利益有情絕類
離倫直躋覺路同涉不思議妙境至有插一莖茅設
一淨食亦號為佛事者夫事有大小而心無大小一
念之起即遍三千三千融攝終歸實際又烏可以形
跡論哉予于佛心普濟禪師之事不能忘言焉師諱
自緣其號曰會堂俗姓陳氏台之臨海人父某以書
詩為業人稱為石泉處士母某氏感奇夢而生師氣
骨不凡翛然有出塵之趣每入招提見像變梵夾必
胡跪合爪作皈依狀處士君見之謂其母曰是子如
青蓮花水不能沾豈俗能淹邪乃命從四明白雪寺
<pb n="224"/>
觀公為弟子觀公愛其容止修雅言辭溫簡以內典
授之讀年十七薙髮受具足戒趺坐一室日以縛禪
為事已而還台謁同郡天寧日溪泳公泳公一見輒
加獎予使居左右為執侍尋陞掌鑰泳遷住杭之淨
慈師從其行淨慈居五山之列號大叢林四方龍象
咸來棲止師自是咨決心要知解且日至漸息群念
期造于無念時處士君春秋高師欲盡覲省之禮已
而復還台道經寧海日已暮悲風號林莽間師遑遑
急走欲求憩泊之地竟不可得夜行三里所乃逢逆
旅主人破屋一間不能蔽風雨師竟夕不寐明發指
天自誓曰所不能建庵廬以延旦過者有如日闤闠
中有妙相古寺兩廡蕭然不留一物師往還視喜曰
是足以遂吾志矣白于主僧明公假其西偏糞除廡
薉具床几設衾褥下至庖廚溷湢之屬罔不整潔吳
楚閩浙之士肩摩袂接而至或一宿焉或信宿焉或
浹旬焉皆飫其食飲而去其費皆出師之經畫明公
及其同袍印公義師之為亦傾助不倦先是縣東有
桃源橋跨廣度河上故有圓通閣歲久將壓縣人李
斯民撤而新之邀致師為主師遂遷至其處遇過客
如初師猶以為未足儉衣削食建華嚴寶閣月集善
士閱華嚴經橋之南復築彌陀閣像淨土十六觀相
覽者觀相興行啟發極樂正因閣道行空朱甍耀日
儼然如化人天宮矣事聞于朝授師金襴法衣及錫
今號仍畀報恩寺額以寵異之師既受命復自念曰
上之恩侈矣顧塵居雜遝塵氛襲人無以稱清淨宏
偉之觀爰擇地縣北五里而近大橋之陽林樾蒼潤
蔚為神靈之壤新建報恩禪院一區晨夕帥其徒以
祝釐報上為務由是兩地之間鍾魚互答有若西東
家焉元季政亂海上兵動烽火漲天三閣與寺皆＆unrec;
為茂草之場師盡然傷心又以興復為己任持缽行
化聚落中隨其地建華嚴傳經之會演說因果屠沽
為之易業于是施者四集師仍于桃源夾河兩隄悉
甃以石建傑閣三楹間命工塑佛菩薩天神諸像畢
工未久而師厭世矣師一旦早作無疾如平時索浴
更衣屬諸弟子以見性為急且曰吾明日將逝至期
呼筆書偈怡然委順時國朝洪武戊申三月某日世
壽五十九僧臘四十二龕留七日顏貌如生荼毘得
舍利無算其上首祖溢智榮正珪等以其年六月二
十一日奉遺殖樹塔于寺界相之西北偏祖溢以鄉
先生夏克復所序行業介予學子方孝孺來徵銘予
聞華嚴有四種法界其三曰理事無礙所謂理事無
礙者在有而不廢無雖動而不離靜譬如水與波焉
真空不礙幻有即水以辨波幻有不礙真空即波以
明水緣生假有二相雙存者也師今熾然建立雖隨
事為而能無所染著竟全于真理其有得華嚴者歟
銘以昭之以示後之人銘曰。
 臨海有上士夙依如來智自著福田衣晝夜為佛事
憫諸求法者經行山澤中倀倀無所依乃就古伽藍
汛掃得清淨床第及衾枕以至觸器等無不皆現前
來者一如歸了不生怖畏非惟身安穩饑虛獲充實
雜華與淨土最是方便門建閣造經像俾人生敬信
更闡大伽藍普施無量法入者輒攝受共趨涅槃城
豈知劫火起盡化為煨燼中心鐵石堅誓圖興復計
未能暢本懷竟歸寂滅海四眾悉悲慟大法無繫故
奉此設利羅樹塔安置之龍鬼當訶護時現大神通
有如住世時不示生滅相生滅二皆空是名三昧力 
憨山云此篇未列見性因緣惟崇事行至末後一
段光明束歸華嚴以示夙習因地正是作者別出
手眼。
<other>無盡燈禪師行業碑銘</other>
（洪武二年化）
天台有上雲峰在川城西南十餘里重崖疊巘如雲
旓翠蕤盪摩于空濛而靈巖龍湫吐納光景尤號勝
<pb n="225"/>
絕是宜有道者之所棲息五季時東甌大士永安來
居之疏釋經論多至百餘卷皈依者日眾遂闢地為
鉅剎錢忠懿王賜額曰證道三百年間洊罹焚毀唯
存斷礎于斜照荒煙中無盡禪師傷之周覽故址歎
曰大士韶國師之法嗣也吾可不遵行遺轍乎延祐
甲寅縛草為庵廬宴坐其間虎狼蛇豕交跡于戶外
禪師攝伏之不能加害日與其徒修苦行以自給冬
一裘夏一葛朝夕飯一盂影不出山者踰五十春秋
人多化之以勤勞修持為第一義荊棘之區變為寶
坊金碧交輝上矗天際而諸禪林環列于其下上雲
之境于是為尤勝有以土田為布施者則辭之曰先
佛以乞食為事吾焉用此為南堂欲公名重一時作
長偈寄之謂禪師行業不讓大士然天性尢孝謹迎
母童氏養山中年九十四而終眾以非沙門行讓之
禪師曰世尊尚升忉利天為母說經我何人斯敢忘
所自哉洪武己酉春正月忽示微疾召其嗣法惠峰
主僧普饒繼其席二月八日復作書與同袍道別夜
將半顧左右曰天向明乎對曰未也或曰和尚正當
此際何如禪師破顏微笑曰昔古德坐疾有問者云
還有不病者乎古德云有又問云何物是不病者古
德云阿爺阿爺禪師既舉此語良久又曰如此喚做
病得否眾皆無言禪師祝曰色身無常早求證悟時
至吾將去矣侍者執紙乞偈禪師曰終不無偈便未
可死邪侍者請之益堅乃書曰生滅與去來本是如
來藏拶倒五須彌廓然無背向投筆端坐而逝時是
月九日也壽七十八臘五十七火化異香襲人所獲
舍利不可勝計其弟子智宗善守道成及今住持普
饒以某月日建塔于峰之左原大河衛鎮撫林君性
宗嘗從禪師游師勉以忠孝迄能為國宣勞為時顯
人恐禪師之行不白于叢林以隆恩大師道原所為
狀來徵文謹按狀禪師諱祖燈無盡其字也族王氏
四明人父好謙嘗寫華嚴經五色設利見于筆端禪
師年方幼歎曰般若之驗一至于斯邪年十四即求
出家依郡之天寧僧良偉尋事其寺住持東白明公
既得度復受具戒于開元奎律師已而日溪泳公來
代明公說法命掌綱維司藏鑰日溪升堂禪師出問
曰生死事大無常迅速乞賜指示日溪曰十二時中
密密參究忽然觸著卻來再問禪師抗聲曰無常迅
速生死事大語未終日溪便喝禪師遽禮拜日溪曰
見何道理便爾作禮禪師曰開口即錯日溪頷之禪
師服勤數載復出參名德以驗其所證時中峰本公
在天目方山瑤公居淨慈無見睹公住華頂斗巖芳
公主景星禪師皆與之辨詰其所印蓋不異日溪云
禪師得道已思韜晦而護持之及遇上雲峰勝地卓
錫其中遂至終身焉嗚呼若禪師者可謂能守道而
弗遷者矣古之僧伽多寄跡巖穴友煙霞而侶泉石
至有蹞步不與塵俗接者治內之功純務外之意絕
也風教日偷學者始不知自立榮名利養之念日交
蝕于心胸奔競干請無所不至是以來有識者之詘
侮可勝歎哉禪師一缽自將策厲學徒于寂寞之濱
雖施者填委振起頹廢重樓傑閣彈指現前亦未嘗
見其有為震黃鍾于瓦釜雷鳴之際翔靈鳳于眾禽
紛飛之時謂為禪師矯弊之功非邪評騭成章繫之
以銘庶幾能箴末法之膏育也歟銘曰。
 台有聞僧幼輒弗群能感雜華思樂正因棄白趨緇
鞠明究矄務治心垢甚救首焚頓忘色聲敻絕見聞
歷抵諸師如提孤軍背水設陣瀕亡獲存有矗者山
是曰上雲高摩翠旻低壓紫氛昔之開士來疏竺墳
我追軌轍志符隱淪起廢為功策怠以勤寶殿高騫
華宮糊紋丹雘絢麗觚稜紛紜此本無作彼應自臻
一榻危坐八窗凝塵影不出庭錫常挂軒跡處恬曠
俗慚競奔逢時而逝若臂之伸凡濟覺海實探心源
外動苟息內靜方敦非有獨行曷昭群昏左原演迤
<pb n="226"/>
白塔嶙峋凡入道者來視刻文 
<other>杭州集慶教寺原璞法師璋公圓塚碑銘</other>
（洪武元年化）
洪武元年夏六月二十七日杭之顯慈集慶教寺原
璞法師滅度于京城大天界寺父母所生四十六年
在菩提位中二十八夏其上首弟子住持圓覺一印
昇元克勤等以某年月日奉舍利靈骨歸窆于郡之
龍井辨才塔南遵像法也後七年克勤奉　詔往使
日本　上嘉其不辱命俾反初服列官于朝濂時待
罪禁林克勤數以法師塔銘為屬未幾克勤出鎮方
嶽承宣山西瀕行又復諄諄言之繼而一印結集白
業成書千餘言遣使者申言之於戲台衡之學佛法
之太宗有若法師乃中流之舟楫觀化而往銘其可
不造邪不造何以為訓邪法師諱士璋原璞其字也
受生于海寧王氏伏犀貫頂目光炯炯射人自幼即
決去羶葷弗御即御輒嘔逆不能勝唯日取天竺書
習讀之鄰寺僧伽競曰此釋氏種也盍以乞我其父
某怒曰吾兒非若倫也俾投城東太平興國傳法寺
服五戒服其師某與翰林待制柳公貫遊公嘗憩止
寺中親授法師儒家群經為正句讀敷繹旨要法師
聞之有如破竹數節之後皆迎刃而解年一十九始
除鬚髮著僧伽黎尋稟持犯于某師時佛護宣覺憲
慈匡道大師自四明延慶遷主武林上天竺觀音教
寺大師諱本無字我庵佛海法師湛堂澄公之嫡子
令譽隆洽一時名浮圖爭擁輪下法師將擔簦趨之
忽夢游寶所大乘菩薩教之胡跪作禮口唱懺辭覺
而思之乃普賢淨行品偈文也法師以為祥徵佛護
一見果刮目相視凡天台大小部書以次環授之志
慮專一饑則親狎釜鬵以事烹飪一飽而止寒暑晝
夜若不知切身佛護如三吳俾法師遷丈室之西以
便飲食逮還見白煙一抹起其寢所則自爨猶故故
佛護陰鑒其勤以遠大期之佛護之門人曰天心瑩
素高亢不服人亦歆豔法師之行約共燈火磨切詰
難極于毫絲餘子皆望風而畏稱為雙璧佛護既示
寂東溟日公來補其處大演摩訶止觀陶治生徒夏
中集讀選法師為之開科譬陟彼山顛仟陌溝邃雖
詰曲鉤聯粲然辨數聽者心地朗融如飲甘露東溟
性嚴毅而寡許可為之喜動顏色遂命其司賓繼陞
領懺摩事纓緌之士皆願與法師交聲華由此日重
元至正十三年江南行宣政院命主州之棲真教寺
棲真與南天竺演福鄰古稱教海而大用才公絕宗
繼公二三大長老皆在焉法師猶以學之未足時往
叩其所未至凡部味教觀之奧偏圓本跡之微疇昔
有疑而未徹者二老無不條分縷析以喻之法師彈
指歎曰佛法教藏渺如煙海固非獨善偏長所能究
使吾自畫而不加進其能免於專門寡陋乎二十年
移住旌德教寺元季兵亂人多為自藏計法師竭心
寺事不以世相為累彰善癉惡風采為之改觀日納
清淨之眾共講諸經玄疏銷文入相洪纖弗遺才辨
清發言與理冥往往推為義中之虎大方自是益斂
衽矣　皇明龍興當建元洪武之初三宗以今寺主
席尚虛白于李曹公文忠公時戍杭遂從所請法師
提唱接引如旌德時有過無弗及焉未幾中書被。
旨俾浙水西五府浮屠道流共甓京城立善世院以
統僧尼同將作監交董其役時方內附相視莫知所
為法師獨出方略具有條序十萬之眾多倣之以集
事不幸報緣已盡竟入涅槃緇素翕然嗟惜之法師
器局瀟灑論議慷慨據直道行不樂俯徇流俗意氣
吻合即出肺肝相示否則白眼怒視俊乂來依推食
解衣以遇之不計蓋藏有無然精練世故勇于有為
棲賢敝陋殿堂門序為之一新旌德籍券久不白乃
為鉤稽欺隱使有文可覈暴橫之徒束手待命始免
捧漏沃焦之患每懲諸剎樹徒植黨而為怨尤之府
<pb n="227"/>
誓不薙度弟子私建退休之室終身踐其言弗渝初
法師受經佛護歷職東溟佛護既歿或者微以為諷
法師笑曰丈夫制行當以義為斷豈可隨世浮沉哉
終嗣佛護法師所著書多未脫稿詩文有別錄若干
卷嗣法而出世者昇元圓覺之外曰某曰某共若干
人云嗚呼圓頓法門實般若之樞機奈何傳失其宗
指真心而名境認理性以為總論心有具造而遺于
色似此之類紊亂真乘法智一起而麾之然後天台
之道復盛曾未六傳習者流于知解之說務新騁奇
頗駸駸近于山外慈辨再起而正之然後法智之教
益明擔負大法之任者其所繫蓋甚重也近代以來
佛海以純愨之質一以法智為師最號能守家法者
故其授受真切出其門者咸赫然發聞于時法師乃
其嫡孫其行解似無讓于前人孰不望其大振玄風
而世壽僅僅若此銘以昭之一以傷斯道一以勉來
裔云銘曰。
 天台之學空假中一心三觀乃其宗如大火聚光彤
彤五金遇之無不鎔渣滓渾化內外紅佛海援起建
寶幢摩尼遍照天南東入其室者膽力雄披精進鎧
手挾弓一戰欲死魔軍降誰為嫡胤躡狐蹤伏犀貫
頂水剪瞳震旦群書貯心胸一朝易轍梵夾攻日狎
井灶劬厥躬白煙上出橫晴虹五章四釋昭厥矇事
理即具靡弗同肯綮一中萬里融行解雙至方建功
三鎮名山黑白從龍興致雲虎嘯風輪下瓶錫無地
容法水灌頂障執通亭亭淨植青芙蓉似此良師不
易逢火風分散報緣終水月鏡像索還空作銘者濂
碑則豐千百億劫鎮幽宮 
<other>佛心了悟本覺妙明真淨大禪師寧公碑銘（有序）</other>
（洪武二年化）
臨濟正宗九傳至於東山演公全機大用譬猶日月
行天罅隙畢照其弟子上承法印開拓覺源固不可
一二數就其傳派尤著者言之其一為圓悟勤其一
為天目齊其一為開福寧圓悟而下又岐而為三曰
虎丘隆曰此庵元曰大慧杲其道多行於南天目六
傳至海雲簡開福六傳至金牛真其道多行於北佛
性無南北而佛法亦然其融通混合覃被無際震盪
鏗鍧靡間幽顯論者未易多此而少彼也金牛世適
實太湖無用寬其又鐵中之錚錚者歟無用之子則
吾一源師其人也師諱永寧一源字也自號虛幻子
俗姓朱氏淮東通州人世為宦族父某母隴西李氏
師既生舅氏吉安郡守某愛其黠慧命為嗣年六歲
入鄉校經籍即能暗記且了其大意然非性之所樂
也聞人舉佛陀號遽注耳聳聽九歲懇求離俗父母
弗之許輒連日不火食乃使依族姻模上人於利和
廣慧寺利和州之望剎宋有淮海肇禪師說法度人
聲聞當時前一夕寺眾同夢迎禪師次日而師至識
者異之謂禪師乘願輪而再世焉十二歲游揚之雍
熙寺會主僧來峰泰編禪林類聚成師覽之笑曰此
古人糟粕耳點檢何為河南王童童奇其幼而器之
屬僧錄司給牒薙度為沙門尋受具足戒自時厥後
蓬累出游浙河西見諸大老下語無所契中峰海方
柄法蘇之萬壽留之經年已而入穹窿山謁克翁紹
克翁察其志不凡俾掌藏室時年已十九年一旦欲
歸鄉行省覲禮至毘陵約明極昶於焦子山精修禪
定稍涉睡昏則戴沙運甓懸版坐空如是者五年明
極曰藏主見解且至宜往參人遂至淮西太湖山求
印可於無用無用門庭嚴峻師方入戶厲聲叱出之
師作禮於門外合爪而立久之乃許入見問曰何處
人師曰通州曰淮海近日盈虛若何曰沃日滔天不
存涓滴曰不著㷮道曰請和尚道無用便喝師退就
禪室徹夜不寐一旦聞無用舉雲門一念不起語聲
未絕而有省急趨入堂無用便打然知師頓悟令造
偈拈趙州師立成曰趙州狗子無佛性萬象森羅齊
<pb n="228"/>
乞命無底籃兒盛死蛇多添少減無餘剩無用塔然
一笑復舉證道偈問師曰掣電飛來全身不顧擬議
之間聖凡無路速道速道師曰火迸星飛有何擬議
敵面當機不是不是無用振威一喝師曰喝作麼無
用曰東瓜山前吞匾擔捉住清風剝了皮師不覺通
身汗下亟五體投地曰今日方知和尚用處無用曰
閉著口自是侍左右者三年且以斷崖義所贊已像
親署一花書授師曰汝緣在浙逢龍即住遇池便居
師遂還浙時虛谷陵元叟端瀨翁慶幻住本天如則
各據名山遞展化機師皆往叩擊道相吻合而幻住
尤譽師弗置元祐庚申延師往廣德縛茆於大洞中
洞左有實相寺馬祖弟子澄公道場師為起廢重新
之同時有無一全遯跡於石溪石溪與大洞相望人
謂廣德二甘露門至治癸亥宜興之龍池請師建立
禪居師以名符懸記欣然赴之作室以間計者凡數
十命之曰禹門興化庵先是山顛有龍池其深叵測
龍出每大水民甚苦之師召龍受三皈依戒龍不復
出師居之久復厭其未幽邃也擇絕巘作室以居至
壁立如削處斲木為棧鉤環連鎖棲板於空中不日
告成師足不越戶限者二年學徒聞風遐邇坌集師
亦不能悉拒也帝師大寶法王稔師之道行降師號
曰弘教普濟禪師泰定乙丑州西之九里有地曰青
山山明水秀前僧副周某延師之至為創寺一區因
以九里名之師曰善則善矣僅二紀必當變遷時人
蓋不之信也至順庚午出世住李山禪寺辦香酬恩
卒歸之於無用俄有詔集桑門千七百人閱毘羅大
藏經一七日師陞座敷繹正法天降甘露之祥甫三
年退歸龍池時元叟主雙徑月江印主雲峰皆招居
第一座辭不赴元統甲戌淛西江東道廣教總管府
具疏請主常之天寧萬壽州守戍將敦勸尢力師漠
若無聞或激曰大法火冷灰寒師乃欲自暇自逸耶
師為蹶然而寺常災方議經營前住持幽巖靜夢殿
楹仆地師以隻手搘之暨師之至果為新釋迦寶殿
塑佛菩薩天神諸像雄冠諸剎踰八年有言師於順
帝者錫號曰本覺妙明真淨禪師至正壬午江南行
宣政院命師主大華藏寺師舉龍門膺代之明年復
命補天童景德禪寺師堅以疾辭又退歸龍池宜興
銅棺山舊有北嶽菩提院燬於會昌士潘敬之重搆
焉師以九里寺助建法堂丈室之屬以年稽之正二
紀矣人益嗟愕謂師能前知戊子有旨趣入覲說法
於龍光殿上悅賜金襴法衣兼以玉環加師號曰佛
心了悟大禪師帝師亦有絳袍毳帽之賜居無何奉
旨函香至五臺山曼殊大士為現祥光五道明年陛
辭南還道過維揚鎮南王波羅普化率妃嬪等延師
入宮稟受大戒賜以白金盂及僧伽黎衣遣司馬護
還龍池庚子師為慕道者所逼出領善權寺寺已弊
師施塗塈丹雘之功且甓其寶街明年募善士萬人
為萬善同歸會二晝夜及瘞兵後枯骨至無萬數壬
寅又退歸龍池癸卯廣德大旱師徇鄉民之求結壇
誦咒梵唄未終大雨如瀉歲乃登眾愈知師有道不
容其還強住麻蕻山慈慧禪庵未幾成大叢林國朝
洪武戊申又退歸龍池己酉夏六月師示微疾屬弟
子宗珦裁紙製內外衣且曰吾將逝矣或以藥劑進
麾去之十五日自興化庵移龕至絕巘所居十七日
昧爽師起沐浴服紙衣索筆書偈云七十八年守拙
明明一場敗闕泥牛海底翻身六月炎炎飛雪書畢
側臥而化停龕七日容貌如生先一月龍池水忽竭
及師順寂噴湧異常時君子知為異徵黑白戀慕各
衣衰麻繞龕悲啼如喪考妣至有然頂灼臂以為供
養者執紼之人盈萬茶毘有五色光現齒牙舌輪及
所持數珠皆不壞設利無算煙到中林亦纍纍然生
人競折枝取之至於灰土亦掬取淘汰獲者亦眾於
是門人志舜志思等各分餘骨與不壞者以某年月
<pb n="229"/>
日就龍池太平齊山紫雲山麻蕻山五所建塔藏焉
世壽七十有八僧臘六十有五師氣貌雄偉身長七
尺有餘音吐鴻亮其接物也不以貴賤異其心所至
者無不傾向若中書右丞相朵兒只若江淛行省左
丞相別不花若趙文敏公孟頫若馮內翰子振尤所
賓禮者也四民來獻薌幣衣履者肩摩而袂接既無
虛日師既受即以施人曾無毫髮係吝其自處則布
袍糲食沛然若有餘凡發為文偈了不經意引紙行
墨而空義自彰有四會語行於世其嗣法弟子則季
山之仁奉報本之詔洪芙蓉之志恭顯德之紹善也
其所度弟子已出世者則祥符之紹密天寧之仁性
竹山之祖瑛南禪之祖勤也未出世者則祖玟維祖
宗會紹仁祖瑜祖林等也師之道德所霑丐者可謂
侈矣師示寂後之七年仁性親撰行業記子通同祖
玟謁余於禁林以塔上之銘為囑嗚呼古之學者孳
孳為已及覺門已證懼失其傳無以續佛慧命不得
已而出世為人後世乃藉是以為榮觀豪攘巧取無
所不用其極果何為者耶有若師者得法之後固拳
拳以度人為急及主大剎屢退養龍池雖天童實廁
五山亦搖首弗顧其高風峻節如祥麟威鳳可望而
不可即何其賢耶人疑為淮海之後身信不誣也聞
師之風者可以自省矣是宜銘銘曰。
 東山紹法統大弘臨濟宗一燈百千燈充滿於南北
太湖鬱蔥蘢中有善知識怒罵作佛事見者輒畏縮
唯師膽如山深入了不礙振威聞一喝有若霹靂飛
凡情亦喪失通身汗如雨縛茅巖洞居說戒毒龍聽
文彩漸彰露屢典大伽藍蔚為人天師皈依者如雲
師以方便力破除煩惱障沃沃甘露漿隨量各充足
況示莊嚴相隨處起樓閣五色雲中現若兜率天宮
人見稱有為我以無為故應物而見形中心儼不動
孤雲本無著動靜皆自然不識世間事何者為利聲
但觀龍池水如我性清淨預言化期至剪紙以為衣
坐脫目微瞑入彼寂滅場荼毘顯祥異神光互旋繞
白煙及林木皆生設舍羅四輩悉號慟五處藏靈骨
以表正法幢千古無壞者此以何因緣本無生滅故
我出廣長舌贊述師功德鑱諸無縫塔鬼神共訶護 
<other>佛智弘辨禪師傑峰愚公石塔碑銘</other>
（洪武三年化）
禪師諱世愚號傑峰衢之西安人其父姓余諱某以
書詩傳家母毛氏嘗有妊夢觀世音送青衣童子覺
而生師自幼好禮佛塔迨長遂入蘭溪顯教禪寺從
孤嶽嵩公供灑掃之役已而薙除鬚髮為大僧受具
足戒晝夜奉香燈惟謹用針出指端血書金剛般若
尊經忽抵几歎曰縱能盡書一大藏教亦屬有為絕
如夢幻不可控搏盍學無為以明心宗乎出謁古崖
純公石門剛公涕淚悲泣祈以求端用力之要二公
欣然語之師佩受其言不分明暗兀坐如枯株時年
二十五矣師復歎曰年日以增而學日以退豈非聞
見未充無以啟發知解乎踏濤江而西見諸善知識
時布衲雍公斷崖義公中峰本公大弘雪巖高峰之
道師一一咨叩下語不契中心懋亂遂止南屏山中
三年不踰戶限聞止巖成公倡道大慈山定慧禪寺
門庭雖高峻而獲證悟者甚眾亟往謁焉止巖曰南
泉有云不是心不是佛不是物是何物師聞而愈疑
仍還南屏諸緣盡捨類氣絕之人行坐寢食不徇覺
知唯一念歷然在太虛中如此者久之一夕坐至夜
分聞鄰席僧唱證道歌至不除妄想不求真處豁然
如釋重負舉目洞照不見一物留礙喜躍不自勝且
曰佛法元在目前秪為太近故人自遠之耳即操觚
成偈有夜半忽然忘月指虛空迸出日輪紅之句乃
走見止巖會止巖游姑蘇走天池求證于元翁信公
元翁止巖之師也元翁問曰上士從何來師曰大慈
元翁曰大慈鼻孔甚深多少師卓錫杖一下元翁曰
<pb n="230"/>
拗折錫杖爾將何卓師因作禮元翁曰爾可歸見止
巖師既見備陳悟由止巖喝曰何處見神見鬼師曰
今日捉了賊也止巖曰賊在何處師便喝止巖曰開
口合口都不是向上舉將一句來師曰遍界明明不
覆藏止巖豎起竹篦請師指名師便掀倒禪床止巖
曰爾欲來捋虎鬚邪師復作禮止巖連打三下囑曰
善自護持他日說法度人續佛慧命次日命為侍者
服勤三年又還南屏住山樵隱逸公請司藏鑰尋入
大慈為上座元至順二年師歸西安西安烏石山有
福慧古剎久廢為瓦礫之區師獨結茅廬以居蛇虎
縱橫了無恐怖意鄉民以為有道者負餱糧鹽醯以
遺之師燈居攝念影不出山者一十六載聲光日振
緇素之士坌集座下恒至二三千指其地或無所容
縣大姓陳君嗣宗為造殿堂門廡及經藏鍾樓之屬
其制如大伽藍且置山若田取其食以給眾帝師大
寶法王聞之賜師佛智弘辨禪師之號至正六年冬
江南行宣政院亦錄師之行業請主廣德石溪興龍
禪寺師祝香報恩歸之于止巖表其自證也嚮化之
盛不下烏石時連留三夏烏石之眾念師去鄉里者
久如子失母力迎其還適郡境新建佛剎者四曰古
望曰龍眼曰寶蓋曰普潤皆延師開山為第一祖師
起應之無不感慕而奮迅　國朝洪武三年冬十二
月郡守黃君鎮戍將徐君與啟普度水陸大齋五晝
夜僉謂非師不足拯拔沉淪師勉強成行竣事而返
略示微疾召門弟子勉以精進入道索筆書偈云生
本不生滅本不滅撒手便行一天明月擲筆而逝是
月之十日也越七日奉師全身藏于烏石慈雲塔院
師處菩提場中歷五十夏住人間世閱七十春秋四
方參學莫知其數能其法者則慧觀慧進德隨等一
十五人也所度弟子尤多其存則慧實道達等二十
又三人也二會語四卷已刊行叢林中云師道價傾
四方非惟禪林奔湊而公卿大夫若大尉高公納麟
若中書兵部尚書黃公德昭若浙江行省左丞老老
若江東廉訪副使伯顏不花或函香致敬或馳書問
道或上謁親問玄要得其片言隻字寶之不翅南金
師之施及可謂博矣使其正席名山則惠利所被宜
益廣今乃僅止于斯有識者恒傷之紀載遺行以昭
示來裔要不得而遽略也德隨既出世西安之崇壽
佩師之德不忘與道達共圖不朽計結集成狀徵予
為之銘予聞圓悟之道實發臨濟心髓之秘其五傳
至荊叟功用益弘際遇穆陵寵遇甚至荊叟再傳而
至天池以慈憫之故誘引初機恒俯而就之不為高
絕難攀之行使人望門而還所以其弟子布滿東南
者甚夥若師者則天池之嫡孫也師求道深切如救
頭燃本心既明出語皆法彈指之頃起大道場于久
廢之餘非其福慧具足為人天師疇克若是邪造銘
以勒諸塔一以著師之善繼一以勵來者之進修當
有惕然自省者矣銘曰。
 先佛振靈青童應徵拓化原兮生而質美逢佛輒禮
性之存兮歷抵諸師答問難疑入無門兮大慈雲矗
遮山絡谷法雨均兮奮襼直前一死敢捐心逾痻兮
如藥瞑眩有眼不見耳無聞兮其指頓忘夜半月明
（協）如日輪兮周遍法界無內無外顯一真兮百千妙
玄開目洞然照無垠兮為法出世附者川至度迷群
兮瓦礫之業化為寶宮金碧文兮公侯之貴馳書奉
贄祈普熏兮生滅兩非去住一機漫云云兮大虛凝
碧萬里無跡絕纖塵兮烏石聿崇清泉不窮示法身
兮遺行有煒表者大史勒堅玟兮 
<other>華嚴法師古庭學公塔銘</other>
（洪武三年化）
吳郡有高行浮屠曰古庭學師傳華嚴之教于寶覺
法師簡公凡清涼大疏鈔及圓覺楞嚴起信諸部皆
能融會甚深微玅之旨遐邇嗜學之子斂衽溯瞻不
<pb n="231"/>
翅卿雲德星以獲一見為快師因造十玄門賦以示
圓中大旨叢林傳誦以為能發越賢首諸祖之意他
師好為立異有以應觀法界性為十界差別事唯心
造為真如之理者師彈指曰真如生滅倒置錯亂一
至于此耶是可為太息也其于匡衛宗乘唯恐稊稗
之混黍苗固若甚嚴然其植心平易不肯沉溺專家
以殊戶異軌為高理之所在輒翻然從之每升堂示
眾曰吾宗法界還源非徒事于空言能于禪定而獲
證入者乃為有得耳既而又曰吾蚤通法華雖累入
法華三昧然長水璿問道於琅琊覺又從靈光敏傳
賢首教靈光天台之人也古人為法乃爾吾徒可專
守一門乎君子美其至公無我一掃近代互相矛盾
之陋故師見諸著述者咸有可觀師嘗與同學原澄
以一乘同別之義更質疊難為法華問答若干篇復
因主修法華期懺撰法華隨品贊三十篇辨正教門
關鍵錄若干卷及詩文並行于世嗚呼有若師者其
與不可傳者沒矣可使之弗耀于來裔乎宜其弟子
處仁法慧圖之之堅也謹按九皋聲公啟宗佑公所
造行業記師諱善學自號為古庭生儒家馬氏自幼
離俗往大覺院學出世間法恍若青蓮花超出淤泥
亭亭淨植至治癸亥師年已十七矣始受度為大僧
投華嚴諸師而窮其說久未有所入時寶覺講經曹
溪師亟從之慧解濬發聞其演說勢若破竹然數節
之後皆迎刃而解寶覺善甄別人物絲毫不少貸獨
譽公不置間勉其門人曰學上人可謂名實相副矣
爾曹能如其賢吾宗庶幾其復振乎自是名稱勃然
而興老師宿學亦推之為人望別傳教公在報恩遂
聘之出典賓客久之滸溪之光福偶乏首懺者古田
滋公命師司之又久之無言宣公來繼報恩之席復
延之於上座分筵說經聲采一時震動江南行宣政
院請師開法崑山薦福寺宣公欲攝受為弟子師笑
曰吾得法于寶覺忍背之乎力拒不聽賦曹溪水四
章以見志越二年即棄去還東林隱居專修白業謂
同志曰吾始習晉水源華嚴懺法行之已久及觀天
竺慈雲式淨土懺儀明白簡要五悔諸文皆出華嚴
吾欲藉是以祈生安養耳掌教者尊師之道不容肥
遯自逸強主陽山之大慈光聲所被非惟天人具欽
而山川草木亦若動色相慶　皇明龍興庶事一新
滸溪人戀嫪師為尤切聚黑白若干眾具疏幣雜以
香華威儀請師居之師亦將大弘賢首之教以續佛
慧命雖當儉歲躬分衛以食眾會天復旱院有觀世
音銅像素著靈異郡二千石率僚屬迎致府廨屬師
如其法禜之大雨三日由是士民知禎祥所致施者
接踵而集師方思有所建置院僧以官賦違期當徙
虔州有司知師專任講道欲與辨析之師曰吾為主
僧法當坐敢累他人邪遂毅然請行或讓師為迂師
曰宿業已定不可逭也行抵池陽馬當山示疾而化
洪武庚戌四月二十日也春秋六十有四以某年月
日建塔于某處藏焉師形貌尪瘠退然若不勝衣戒
檢精嚴護持三業唯恐有所染汙獨居屋漏法衣不
離體三藏諸文未嘗釋手雖盎無斗儲處之裕如謙
恭自牧豎子來見亦無惰容勤于誘掖有不領解者
方便比喻至于反覆數四必俟其心悟始罷云嗚呼
大覺如來設為度門雖萬別千差不過因機應化如
大醫王隨病制方初非有所同異也其立異同者乃
末流之弊耳唯我清涼大士一遵如來遺教學無常
師問律于澧公受南山行事于曇一傳涅槃起信論
法界觀還源記于瓦官咨雜華于大詵習天台止觀
法華維摩等疏于荊溪參決南宗禪法于牛頭忠徑
山欽如此之類復不一而足所以群機盡攝萬理俱
融卓然為一代人天之師今觀師升堂示眾之言蓋
深自契于大士者也曾不得大行其志于時而夙因
已不可逃矣哀哉濂于諸宗之文頗嘗習讀每病台
<pb n="232"/>
衡賢首二家不能相通欲和會而融貫之恨鮮有可
言斯事者不知世上乃復有師乎于是發不及見之
之歎既序其事復綴之以銘曰。
 賢首之學雜華為尊建立六相條分十門固自以為
瑣瑣而不可易至若天台性善性惡三觀三德之旨
一念三千之文又曷嘗不引之而示人況修門之注
釋乃止觀熏習次第亦不外之而立言念古昔之諸
祖皆契經之由循初何心于矛盾唯欲鑒于群昏或
謂無斷伏分齊而失修證之道乃後裔之紛紜卓哉
學師所見離倫剪剔其末枝融通其本根談諸法之
相即含性具之緣因庶幾森萬象于寸心合千江于
一源觀會通于大府闢局隘之專門柰之何道未克
施而遂遘于邅逆安養之生固知可以無憾但學子
之亡師譬獨渡河而失筏登陸而折轅企瞻弗及鬱
邑難伸評群行以成章命勒之翠玟 
<other>杭州靈隱寺故輔良大師石塔碑銘（有序）</other>
（洪武四年化）
洪武四年正月十六日靈隱釋氏大師滅度報年五
十又五僧夏四十龕留五日頂有煖氣體貌如生又
二日用闍維法從事齒牙堅潔舌根紅潤皆無壞者
及火既滅諸設利羅珠圓玉皦將至盈升四眾爭取
灰燼為盡其弟子某等涕淚悲泣攀號無從於是俯
從世禮以是年某月日瘞骨於歸雲塔中實在寺東
偏若干步初大師未告寂之先以書屬後事于其同
門今天界善世禪師泐公曰吾大期已至子宜速還
若稍遲遲不復相見矣時公留姑蘇謂大師精神尚
彊豈遽如其所言及治任來歸大師火化已數日矣
公于塔前自誓必期有以白大師之行傳芳不朽垂
範將來乃加評騭輯成簡編持示其友金華宋濂曰
是大師也始終俊偉不愧龍象子通吾宗其言當見
信于世盍為文揭之塔上然公以叢林碩德立冠五
山護持正法不翅堅城乃不屬之他人而惟區區是
托非相知之至深邪其又何辭大師諱輔良字用貞
其號曰介菴蘇州吳縣人姓范氏文正公之十葉孫
也父諱伯和母鄭氏大師誕種粹氣聰悟夙發見浮
圖氏書輒躍然朗誦若所素習有挾相形術者謂父
母曰是兒骨骼清聳緊峭恐非世間法可縛若使之
學佛必能弘大宗乘矣父母方鍾愛不信其言大師
之里多阿蘭若大師日與群童遨遊其間徘徊愛慕
終日不忍去父察其志與相者言合乃謂之曰在昔
范蜀公好與名僧交嘗勉圓悟勤公參叩道要卒為
天下禪宗吾能惜爾而不使遂其志乎年十五俾從
同里迎福院僧壽彌薙落及受具戒即慨然曰學佛
將以明心心非師無以示肯綮終日墻面可乎去從
北禪澤法師習天台教觀所謂三乘十二分研其精
華攝其密微充然若有所契士瞻杓公時住天平山
白雲寺寺蓋范氏所建以奉先者大師數至其間士
瞻誨之曰教乘固當學若沉溺不返如入海筭沙徒
自困耳何不更衣以事禪寂乎大師曰吾將焉從曰
笑隱訢公見主龍翔集慶寺其道大被東南緇白信
從如予歸母朝廷嘉之賜以廣智全悟大禪師之號
汝曷不往依焉於是大師往見廣智即以全器法寶
期之問答之際棒喝兼施弦發而箭馳雷舂而電掃
剎那之頃凡情頓喪雖未至清淨覺地而所入正塗
超然出於物表他日廣智再有所問大師發言愈厲
廣智笑曰得則得矣終居第二義也大師弗懈益虔
久之遂契其心法雲空川流了無留礙尋掌藏鑰於
四明阿育王山與住持石室瑛公縱橫相叩擊石室
極推譽之至正壬午行宣政院檄大師出世嘉興資
聖寺陞座說法終歸恩於廣智云時大師年始二十
有六眾頗易之大師殺衣黜食為修建之計崇基廣
搆文甓雕甍金碧燁然前後相照往來觀者始皆信
服居十三年遷越之天章僅閱四春秋移杭之中天
<pb n="233"/>
竺其傾嚮者益多有踰資聖天章時會海內大亂兵
燹相仍南北兩山諸剎皆化於烈焰靈隱古稱絕勝
覺場涼煙白草凄迷於夕照之間過者為之慨歎康
里公為江淛行省丞相妙揀名僧能任起廢者莫大
師為宜遣使者命居之既至剪剔荊叢葺茅為廬以
棲四方學者雖當凋零之秋開示徒眾語尤激切其
言有曰達磨一宗陵夷殆盡汝等用力如救頭然可
也然百千法門無量玅義於一毫端可以周知如知
之變大地為黃金受之當無所讓否則貽素餐之愧
矣歲月流電向上之事汝等急自進修參學之士多
有因其語而入者化緣既周手疏衣貲入公帑散交
游及治喪斂之事顧謂左右曰翼日巳時吾將逝矣
及期澡浴端坐書偈而歿大師四坐道場解結發覆
如利刃之破骨索甘露之灑稠林無不斷絕無不霑
潤故所度弟子心果等若干人說法住山明宗等若
干人頗號繼跡重輝者也大師性簡直雖面折人過
而胸中無留物與人交無少長一以誠相遇所造偈
辭初不經意而語出渾成有若宿搆舉揚大法不務
緣飾而西來之旨自明復以淨土觀門苦海舟航時
兼修之未嘗少怠其所見蓋卓然云嗚呼道行無跡
玅極無象求而即之吻契本真未定之先則萬緣鼎
沸發慧之後則一性洞虛所謂不用其力而無所不
力則神器化於玄冥而忠信發乎天光矣有如大師
和粹外形淵懿內朗造請之間因言懸解證不染不
遷之域泯差別次第之門非上智宿植惡乎至此哉
濂也不敏蚤從諸老游欲假般若為宅心之地夙障
已深竟為世諦文字之所纏縛雞鳴而起唯倀倀逐
物而已操觚而銘大師之塔豈不惕然以自憐悵然
而遐思者乎銘曰。
 真體如如絕待離分妄識所膠攪為法塵譬猶飆風
鼓埃揚氛化晝作夜觸目重昏佛啟覺塗高懸慧日
白光爛然下銷群慝破相玄門最為勝特能定諸緣
即超秘密昭昭大師上承禪宗一真歸源萬幻咸空
染淨兩寘本跡俱融廣智之傳其學遂東昭昭大師
為法出世嬉笑怒罵皆真實諦湧殿崇峨飛樓弘麗
假相以昭非與道戾昭昭大師變通弗拘緣盡即滅
視世為虛死生者誰出沒在吾化為舍利如摩尼珠
來也非留去焉非逝白雲在天周流無滯法象既亡
勒石為偈式播徽音用垂來裔 
憨山云未見如何參究即能少年了手豈多生功
用純熟乎古人云參禪一生不悟來生出頭現成
殆可知矣。
<other>元故演福教寺住持瞽庵講師示公道行碑銘</other>
（洪武四年化）
台衡之學至佛海大師澄公光明俊偉如日出扶桑
四方之人無不瞻仰故其入室弟子各能具大無畏
得無礙智而闡教于十方及其化去予多摭群行而
銘其塔若今瞽庵示公之歿其烏得無辭乎瞽庵壽
六十九　國朝洪武四年出游虎林以某月日順寂
于太平興國傳法教寺神思不亂而返故廬六年三
月七日其徒子延慶住持智曉函靈骨歸藏受經祖
塔之側復恐無以傳來裔持狀來徵銘按狀台之寧
海有盧某者謹敕之士也其娶金氏金夢寶阤大士
現五色雲中覺而有娠及生一男子自幼逮長灑然
有出塵之思眾咸曰是子從佛乘中來耶年二十一
投會稽悟本院為沙彌一山元公為之脫白一山度
弟子四人取醍醐經開示悟入為之名而瞽庵遂名
顯示號之曰瞽庵元天曆初受毘尼大戒即踰濤江
而西欲講天台教觀時天岸濟公方主萬壽圓覺寺
瞽庵往事焉久之濟公見其天機峻利有一瀉千里
之勢乃曰子盍從吾師游乎他日大顯南嶽一宗吾
于子有望矣濟公之師即佛海也佛海倡道于上天
竺靈感觀音教寺來受經者雲蒸海湧瞽庵廁多士
<pb n="234"/>
中晝夜研摩三觀十乘之旨察其密微至于蠶絲牛
毛設有疑悶進質諸佛海退與四方俊彥縱橫講切
不至于洞達弗措也精積日久大小乘部文義句悉
貯心胸有叩之者辯口如水東注不見其所窮朋類
推服恒以為不可及佛海器之命其司賓及佛海退
居南天竺虎巖頤公來紹其後升掌懺摩而賢叟思
公又延居第一座鍊徒牧眾不異于常時至正五年
始出世隆壽教寺疆畝人侵者復之殿序僧毀者葺
之一坐十二春秋雖蕞爾小剎聲望頓增遷雷峰顯
嚴教寺破屋殘僧觸目皆凄涼之境瞽庵既至學徒
散者漸集迄復伽藍舊規人以為難越六年江浙省
丞力聘主崇恩演福教寺寺當兵燹之餘鞠為荒墟
瞽庵創丈室五楹間以納負笈之士遇有咨問者悉
竭平昔所蘊亹亹而語之至于南屏霅川之同異尢
嚴于斷制歷引諸家經疏辨證無遺或譏其過勞輒
笑曰為法忘軀桑門之常事爾子以為勞乎已而兵
禍日亟飄然東邁向悟本樵山祖塔棲焉屏絕人事
顓志於西方淨土之學終日繫念未嘗少忘屢有靈
瑞之應瞽庵古貌長身寡言笑清儉自持一榻二十
年瀟然如在逆旅當時齒臘相亞職業相肖咸據席
名山瞽庵視之澹然雅不事于謁其出世為人皆迫
于群情不得已而起性不樂俗藻麗章句凡有述作
一本山家諸師之論其所度弟子某等若干人其嗣
法者祥符思賢等若干人嗟夫大化絪縕變合無垠
而獲生人道為難既幸為人得服福田衣又難雖服
福田衣從桑門之後而聞諸大法又難法或可以治
諸躬至于收攝一切有情使其解脫則又難之最難
者也瞽庵於此數者皆可以無憾狀謂能衍佛海之
道傳之方來動靜出處綽有可觀者誠可信不誣也
序而銘之孰謂非宜銘曰。
 維木之生兮處乎鄧林雨露所滋兮其崇百尋材既
足用兮嘉聞孔章締搆攸宜兮清廟明堂取以媲師
兮彿彷類之道積厥躬兮位亦克施玄風四播兮象
龍駿奔足躡紺蓮兮口舒霠雲一氣回斡兮造化發
機區萌畢造兮有鬯無夷安養固遐兮最邇者心彈
指即至兮何間古今幻生終滅兮有弗滅存一真獨
露兮無身而身樵山不老兮青色如藍銘其塔婆兮
來者是監 
<other>住持淨慈禪寺孤峰德公塔銘</other>
（洪武五年化）
古者住持各據席說法以利益有情未嘗有崇卑之
位焉逮乎宋季史衛王奏立五山十剎如世之所謂
官署其服勞於其間者必出世小院侯其聲華彰著
然後使之拾級而升其得至於五名山殆猶仕宦而
至將相為人情之至榮無復有所增加緇素之人往
往歆豔之然非行業敻出常倫則有未易臻此者矣
此濂與淨慈禪師之事頗願識焉師諱明德其號為
孤峰族姓朱氏世家明之昌國父有成母黃氏父與
補怛洛迦山僧玠公交玠聞雞聲入道凡說法必鼓
翅為雞號玠亡已久母夢玠來託宿覺而有娠歷十
四月而生在童幼兒不好嬉弄每結跏端坐不動天
童司藏慧明師諸叔也乃訶之曰童子不知誦詩讀
書癡坐將焉求師曰欲學坐禪求作佛爾明奇之挾
至鄞縣金鵝院俾給灑掃之役時師年十二矣越五
載得度為大僧為橫山錫公弟子已而詣五臺受具
足戒慨然有求道之志杖錫而出首謁竺西坦公於
天童竺西問云汝從何方來曰金鵝來曰金鵝山高
多少曰不見其頂竺西斥之師益自策厲以必證為
期竺西一日升座舉世尊拈花之事師於眾中聞之
忽若有解遽造偈以呈竺西竺西頷之而師弗自是
也復如淨慈見晦機熙公晦機道價傾東南湊其門
者如蝟晦機見師至問曰什麼人恁麼來師曰胡張
三黑李四又問汝從朝至暮著衣喫飯還認自己否
<pb n="235"/>
師又曰胡張三黑李四晦機拈棒欲打師拂袖竟出
抵雙林見明極俊公一見之頃塤箎協應而了無障
礙命歸侍司繼付藏鑰令掌之會日本遣使迎明極
為國師師送至海濱而竺田霖公亦自雪竇至見師
氣貌不凡延歸山中以第一座處之竺田上堂敷揚
正法眼藏舉隱山泥牛入海公案諄諄誘掖音聲如
雷師不覺慶快群疑頓釋因以偈呈竺田竺田歎曰
人天眼目儼然猶在自是提唱宗乘稱性而說且邀
仲方倫公結庵於桃花塢相與激揚暇則翻閱華嚴
大經足不踰戶限者凡五春秋名稱日聞寢不可掩
行宣政院請住松江之東禪禪寺師起應之然香以
嗣竺田不忘所證也久之再遷集慶之保寧師一座
十五夏煆煉來學曲盡善巧有餘力則為之興廢補
壞細大不遺帝師聞師之令譽授之圓明定慧之號
副以金襴法衣大司徒楚國文公歐陽玄亦賦詩遠
寄且為作內外錄序一時名薦紳莫不願與之交三
遷湖之道場閱二年寺災僧徒無以自寧托缽四出
造祖師堂暨伽藍神祠而蒙堂前資寮亦次第就緒
方將大施營造之功會杭之淨慈虛席江淛行省丞
相康里公以謂淨慈乃五山之一非師不可居罔請
主之時當元季戎馬紛紜國事已不可為矣逮入
聖朝師以耄年謝歸道場竹林庵一日示微疾戒其
徒曰吾身雖微一真圓性與如來等世相起滅無異
石火電光晝夜勤行毋生退轉吾歿後當遵佛制付
之茶毘勿令四眾衣麻而哭也言畢索觚翰寫頌一
首泊然入滅時洪武五年二月二十七日也世壽七
十又九僧臘六十有二烈火之餘頂骨不壞舍利羅
累累出灰燼中某月某日建塔瘞靈骨於東岡所度
弟子若干人得法分居列剎者若干人四會語有錄
行於學者後四年其弟子大用恐其師之名不傳持
佛頂康公所聚群行一通介保寧慧公謁余詞垣請
為塔上之銘嗚呼從無始來人於其間生化出歿無
數矣何者為名何者為相何者為真我若復計我我
所將以何者為定乎銘勿作焉可也雖然師之行業
敻出常倫致位名山垂芳當世苟不有以顯著之則
無以表大法之寄慰來學之思也雖欲勿銘惡得而
勿銘銘曰。
 我觀禪那之所至即是一乘圓頓旨其中無二亦無
三真體無麤悉玄妙秪緣根性分利鈍所以造詣有
異同曹溪而下分五家震動鏗鍧獨臨濟至今子孫
如星繁執持大法使弗墜如師脫白金鵝山歷抵諸
方苦參叩孰知枘鑿不相投東西遑遑競奔走其後
乃自音聲入卻見泥牛鬥入海桃花開時春滿塢更
了雜花六相義文采漸彰不可遏出世說法度有情
四遷直上南屏山作大獅王日哮吼一起一滅世間
相倏然變幻如煙雲盡付闍維三昧火一彈指頃等
虛空虛空無盡難名言苟加讚詠愚且惑太史述辭
鐫白塔不過欲慰學子思有無雙遣入玄門言至無
言乃真際 
<other>阿育王山廣利禪寺大千禪師照公石墳碑文</other>
（洪武六年化）
西方聖人示現世間百億三昧無非度門而禪定之
宗實為之館轄蓋覺性圓朗本來充滿包三界而不
礙窮萬劫而不昏非涉善惡了無顯晦巖栖澗飲之
士能泯諸塵剎那之頃證入一實境界光明殊勝與
虛空同體不起不滅所以其教熾然常盛而不衰有
能知之而又能遵行之者其我大千師乎師諱慧照
大千其字也永嘉麻氏子麻號積慶之家宜生上士
父均母黃氏既誕育師寶之勝摩尼珠師自童年亦
駿利倍常堅欲入道聞人誦習契經合爪諦聽年十
五往依沙門了定于縣之瑞光院了定師從兄也長
老良公知為法器即剃落為弟子明年稟持犯於處
之天寧蟬蛻萬緣誓究大不思議事首謁晦機熙公
<pb n="236"/>
於杭之淨慈未契圓證一日閱真淨語至頭陀石擲
筆峰處默識懸解流汗浹背時東嶼海公以石林鞏
公世嫡提唱於蘇之薦嚴師杖錫往謁東嶼問曰東
奔西走將欲何為師曰特來參禮爾東嶼曰天無四
壁地絕八荒汝於何地措足耶師抵掌於几而退東
嶼知其夙有所悟尋復召至反覆勘辨師如宜僚擲
丸飛舞空中東嶼甚嘉之遂留執侍左右師以為心
法既通不閱修多羅藏無以闡揚正教聳人天之聽
乃主藏室於郡之萬壽及東嶼遷淨慈邀師分座以
表儀四眾已而無言宣公主溫之江心豔師高行復
招師至處之如淨慈天曆戊辰出世樂清之明慶據
師子座集諸僧伽而誨之曰佛法欲得現前莫存知
解縛禪看教未免皆為障礙何如一物不立而起居
自在乎所以德山之棒臨濟之喝亦有甚不得已爾
聞者說繹而去至正乙未遷四明之寶陀先是寺以
搆訟而廢師以訟興在乎辨難太迫一處之以寬慈
絕弗與較且曰我佛得無諍三昧所以超出群品我
為佛子可不遵其教耶眾服其化寶陀僧夢一神人
衣冠甚偉飛空而來僧作禮問之神人曰我從阿育
王山來欲請大千師赴供耳未幾行宣政院署師往
是山識者以為玄應師既至群疑景附遠眾響臻師
亦憫大法陵夷孳孳誘掖不遺餘力嘗垂三關語以
驗參學其一曰山中猛虎以肉為命何故不食其子
其二曰虛空無向背何緣有南北東西其三曰飲乳
等四大海水積骨如毘富羅山何者是汝最初父母
此第三關最為峻切惜未有契其機者居九年退于
妙喜泉上築室曰夢庵因自號為夢世叟掩關獨處
凝塵滿席不顧也洪武癸丑十月朔召門弟子曰吾
將西歸汝輩有在外者宜趣其還越七月屬後事于
住持約之裕公沐浴更衣索紙書記書已恬然化滅
在菩提位中歷七十夏示人間壽相八十五年經三
日用茶毘法焚之牙齒眼睛及數珠不壞餘成設利
羅五色爛然約之因造四偈贊之且竭力為治喪事
云師三坐道場有語錄若干卷行世凡一燈所傳一
雨所潤雖淺深有殊各得分願弟子某等若干人得
法上首某某等若干人是年十二月九日葬靈骨于
夢庵之後者至大也師智度沖深機神坦邁晝則凝
坐夜則兼修淨業真積力久至于三際不住覺觀湛
然非言辭之可擬議且服用儉約不如恒僧雖不與
時俗低昂賢士大夫知其誠實不事矯飾多傾心為
外護其遇學徒亦以真率或以事忤之而聲色不變
動出語質朴不尚葩藻而指意超於言外名聞燕都
帝師被以佛德圓明廣濟之號師略不少動于中初
橫川珙公入滅之年師始生及其受業又同在瑞光
至於歿也又同住阿育王山君子或異之嗟夫禪定
之宗至宋季而敝膠滯局促無以振拔精明使直趍
于覺路橫川當斯時密受天目法印持降魔杵樹真
正幢升堂入室者不翅受靈山之所付囑佛法號為
中興橫川之同門有石林者奮興實角立東西共斡
化機西來之道于斯為盛師蓋石林之諸孫也故其
死生之際光明盛大有如此者豈無自而然哉某雖
不敏每以文辭為佛事今因文妥之請故歷序師之
行業勒諸琬琰而復繫之以銘用勸方來繼師而興
起焉者世當有其人乎銘曰。
 萬緣紛紜逐物而競曷以攝之實惟禪定禪定斯何
言辭罔宣浮翳盡斂月輪在天初分一燈千燄交映
如百鍊餘金色逾勝師之挺生銳思絕塵萬里只尺
欲趍頓門片簡雖微中具全體瞥爾觸之凡情盡死
從抵碩師勇決其私振迅奮擲類獅子兒出世為人
澍大甘雨法雷轟轟震驚百里海岸孤絕潮音吐吞
與此大法殊流同源神人飛空持疏來謁孰知玄微
若合符節彼舍利羅寶塔晝扃助我發機靈光晶熒
翩然西歸趺坐而滅示不壞相火中珠結生死之關
<pb n="237"/>
鮮執其樞坦然弗惑如人歸廬前修漸遐後武思厲
不有昭之遺則淪墜太史著銘勒石山樊虛空有盡
師道永存 
<other>淨慈禪師竹庵渭公白塔碑銘</other>
（洪武八年化）
濟北正宗傳至我大慧普覺禪師以大乘根器總攝
天上人間諸文字相化為慈雲遍布索訶世界鼓以
雷風澍為法雨有識含靈咸被霑潤既而圓鑑光師
為其世適自時厥後以次相傳若光孝簡師若育王
觀師若佛智熙師若廣智全悟訢師後先勃興荷擔
正法其所以黼黻宗綱折衝外侮皆兼用辭章為佛
事至今聲聞烜著于霄壤間爛然如日星之光何其
雄哉今清遠師則全悟俗姓之甥而法門之嗣子也
初清遠之生有靈芝產于庭槐占者云芝乃靈秀所
凝是子將以文顯乎＆unrec;而果英發誦書攻文不待師
授而知解日勝時全悟以大中大夫住持集慶大龍
翔寺聞之喜曰此吾宗千里駒也亟挽致座下集慶
為東南都會而行御史臺蒞焉四方名薦紳無不翕
聚無不與全悟游初科第一人張公起巖來為中丞
尢號最厚翰林承旨張公翥中書左丞危公素時尚
布衣亦往來乎其中四三君子或發天人性命之秘
或談古今治忽之幾或論文辭開闔之法清遠咸得
與聞之反覆參求益探其閫奧其學于是大進形諸
篇翰如千葩競放錦麗霞張而不見春風煦嫗之跡
沉冥盡斂精明自然老干文學者爭歆慕之曰此文
中虎也清遠恚曰公等謂吾專攻是業耶佛法與世
法不相違背故以餘力及之將光潤其宗教爾苟用
此相夸豈知我哉一日全悟警勵諸徒眾未有對清
遠直前肆言如俊鶻橫秋目無留行全悟振威叱之
眾為駭愕清遠氣不少沮如是詰難至于二三全悟
莞爾而笑曰汝可入吾室矣命為記室向之歆慕者
則又曰清遠所證悟已造殊勝徒以文夸之宜其恚
也全悟瀕沒亦呼而告之曰吾據師位者四十餘年
接人非不夥能弘大慧之道使不墜者唯爾與宗泐
爾汝其＆CB17577;哉宗泐字季潭今大天界寺主僧也寺即
故龍翔云全悟既示寂清遠肆為汗漫游見虞文靖
公集于臨川謁大司徒楚國歐陽文公玄于瀏陽二
公聞其雄辨螽起文彩彰露僉曰是無忝于舅氏者
也浙江行省丞相康里公重其文行遣使者具書弊
延主會稽之寶相未幾遷杭之報國轉湖之道場雖
當兵燹相仍之際為法求人無少退轉國朝洪武初
淨慈禪林虛席四眾一心復請為主持會儀曹奉
詔設無遮大會于鍾山二浙名浮屠咸集清遠一至
京師遂退居錢塘之梁渚梁渚乃全悟藏瓜髮之地
問道者接踵而至不翅住山時八年十二月四大若
有所惱召門弟子善解屬以後事怡然而逝是月之
十六日也踰七日火化得不壞者三曰牙齒曰缽塞
莫曰室利羅十年十二月二十六日祔葬爪髮塔之
東若干步所度弟子某某嗣師之道出主名山者某
等若干人四會語有錄其詩文曰外集者凡若干篇
不待結集而盛行于時所書草隸亦遍流四方清遠
善鼓琴同袍以無益諷之清遠笑曰非爾所知是亦
般若所寓也清遠軀分短小神宇超朗終身持誦金
剛般若經未嘗虛日報國入院季秋而山丹發花一
枝五萼如佛手然淨慈行化有陳氏婦預夢神僧臨
其門及清遠至稽首作禮願為尼以相依清遠舉大
法以開導之其婦恍若有所悟入清遠行未百步而
婦竟與家人別坐脫而去生平守道弗變元至正末
避地匡廬悍兵來索金帛清遠瞋目訶之曰浮屠烏
有是物耶兵怒拔劍欲殺之清遠引頸就劍兵歎息
而去清遠偉行甚眾舉此例知餘不詳載也清遠諱
懷渭清遠其字也晚自號竹庵南昌魏氏子世壽五
十又九僧臘四十云濂聞之世間萬事皆可偽唯死
<pb n="238"/>
生之際不可偽有若清遠凡夫俗子孰不以文辭僧
目之及其亡也三事不壞光明熾盛驚動當世非有
證入毘盧性海寧有靈驗哉大慧以來累葉相承蓋
亦若斯而已濂長清遠八歲雖屢承容色官守所拘
不暇以宗乘相叩今九京不可作矣其入室弟子報
國道謙特自為事狀同鍾山德瓊以塔上之文為請
因略其細而掇其大書而遺之使刻焉銘曰。
 大慧正攴七葉相承焜燿鏗鍧以文華稱文非徒文
般若為體其本既弘用則自偉譬諸雲氣遙映日光
東西照之霞纈錦章所以達人兼治弗廢黼黻折衝
莫非佛事堂堂渭師結秀之姿庭槐有知應在瑞芝
既抵碩師日交簪組文彩聲明一時彰著人見其粗
玉貫珠聯我窺其精說法熾然持此應緣隨時順逆
飛鴻度空曾無一跡報身已滅大火方融舍利粲粲
叢生其中矧是三德熏修所致世間萬理唯此無偽
靈明上通所遺者文因文而入不限見聞山色溪聲
皆歸實相于此見師是謂無妄梁渚之墟雙塔巍巍
惟舅洎甥先後聯輝山石可泐川流可息此人天師
永保貞吉 
<other>淨慈山報恩光孝禪寺住持仁公塔銘</other>
（洪武八年化）
佛滅度後波羅奈王收佛舍利用七寶造塔為作銘
記名曰達舍婆陵迦有塔之有銘尚矣後世學佛者
道尊行崇其歿也因刻石以表其藏自大法入中國
晉宋以來嘗間一見焉碑版焜煌始盛於唐宋之際
及今淨慈禪師之示滅既葬舍利靈骨於金華北山
隨世變遷理則然也山之麓其上首弟子件繫得悟
出世之因來徵塔上之文其義實應古法濂不敢辭
師諱普仁字德隱族趙氏婺之蘭溪人父端母楊淑
貞皆名宦家師生有出塵之思年十歲往依金華寶
石演法院月公月公號秋潭嘗主閩之囊山于人慎
許與獨以遠大期師俾習讀東魯西竺諸書師性爽
朗即能領解義趣十四祝髮受具足戒二十有慨然
求道之志危坐達且期息妄緣時鄰院智者住山了
然義公以大辨之子慧朗之孫丕振臨濟之宗師往
造焉入室問答機鋒遞相奮觸電掣霆奔義公命為
侍香久之出游閩浙江湘凡名剎所在必求諸尊宿
以證其所悟無不改容禮之東陽輝公方主湖之道
場豔師之能文請掌外記自是聲稱籍籍起叢林間
武林雙徑江南諸寺之最主僧南楚說公召師分座
說法及說公遷化古鼎銘公來補其處益推敬師且
謂相見之晚師猶不敢自足聞月江印公在育王雲
外岫公居天童亟走四明見之相與辨詰無虛日徵
以宗門機緣大而沙界小而毫芒無不收攝已而還
浙水西相羊于名山水間達人勝士日游衍而激揚
正法旁及于辭章者唯覺隱誠公笑隱訢公為最密
風簷月牖語蟬連不能休至忘寢食元至正乙丑始
遷寶石山中乙未從部使者之請出世金華西峰淨
土禪寺瓣香酬恩實歸于義公蓋表其所自得也時
天下大亂師知事不可為鳴鼓而退戊戌冬大明皇
帝親帥六師取婺州己亥春　幸智者禪寺見其山
川深秀而法席尚虛特　詔師住之一坐十五夏唱
道之外小大室宇咸為補葺一新別築燕居于寺之
西麓曰潛庵將有終焉之志吳元年丁未處之連雲
持公府檄起師主持不聽洪武戊申韶之南華不遠
三千里致州侯之命來聘亦不從杭之中竺其請如
南華又加勒焉師惠然欲往郡守鍾某意惜其行從
容問師曰佛法有重輕邪曰否曰佛法既無重輕師
位寧有崇卑邪師一笑而止淨慈居五山之一非耆
學碩望莫堪戶之甲寅之秋使者自武林凡三至師
乃起而應之開法筵之日黑白環聽者千人各挹深
飲醲歎詠而去師尤以興壞起廢為急時有化主安
淨者頗有人緣施者麋至師以禮延致之方將大見
<pb n="239"/>
設施乙卯春秘書事起有誣智者寺僧購名畫以歸
者事下刑曹刑曹以師舊主智者當知其是非逮而
質焉事將白師忽示微疾于京師寓舍屈指計曰今
夏五月矣左右曰然曰此八月八日最良吾將逝矣
至朝整衣端坐而逝雖當溽暑容色不變其徒用茶
毘法從事收骨還葬其年某月日也僧臘五十世壽
六十有四師風指孤峭不樂與非類狎逢學行之士
輒敬之如賓師縱無儋石儲亦必久留不厭故薦紳
服其偉度樂與過從如王御史叔善胡教授仲申二
公名德重當世尤與師為金石交善談論終日不倦
玉貫珠聯纚纚絕可聽尤能汲引後進隨資誘掖克
底于成有三會語若干卷山居詩一百首傳于世其
嗣法上首智者志文景德原昭云云所度弟子＆CB17577;建
云云云濂竊惟大辨之道門庭森嚴氣局苞斂故出
其輪下者多內衷誠愨而直趨最上菩提初不假葩
澤衒鬻于外如義公者亦其人也師既因之得法見
其真實可信不疑於是出世度人聲聞流布無間北
南雖以百越之遠亦願一臨其地師之為人所企慕
者從可知矣晚蒞南屏道價益重巋然如魯之靈光
柰何緣業僅止于斯而師無意於人世矣惜哉濂與
師交者頗久歸為序其盡靈語以傳復書其事俾鐫
諸塔其不可知者不敢妄意而勦入之也銘曰。
 大辨之門總攝群機棒喝交施飆旋雲飛誰為之孫
乃克肖似奮迅直前是真獅子大方巖巖高風莫攀
一彈指間衝破命關掌記集雲分席雙徑出世西峰
大施政令繼遷靈源芳泉可＆CB21762;灑以楊枝普潤焦枯
聲光四達爭相挽致百越之區亦來交疏南屏崔崔
名列五山龍鬼護經非賢孰于四眾驩呼迎師往住
旛華塞塗觀者如蝟擊大法鼓出大音聲百蟄方冥
一雷盡驚我法將隆我緣已滅生滅何心紅爐飛雪
寶幢之仆聞者心摧翠竹黃花亦若茹哀實際如如
哀則何有仰瞻中天白月在斗 
<other>淨慈禪寺第七十六代住持無旨禪師授公碑
銘</other>
（洪武八年化）
臨濟之道十一傳至圓悟而益盛圓悟又五傳至破
庵松源兩支分峙譬諸南北二斗爛然在天光芒參
列瞻者目眩由是子孫布滿四海之內執法輪樞機
晝夜弗停大法昭明若觀世尊于耆闍崛山一切有
情無不攝受可謂極光明盛大者矣有如無旨禪師
授公則松源六葉孫其授受分明證悟真切梵行有
足書者入室弟子門郁不遠千里持法藏大師壽公
所為狀來徵銘狀文淵愨而無誇辭是用據之以成
序序曰公諱可授無旨其字也一號休庵台之臨海
季氏子自幼處童子中屹然如稚松超乎嵩葭不與
之齊然慕空王之法視塵坌膠轕若將溷焉年十二
即思舍族而去時季父仲智為僧于同里石門寺乃
往為驅烏仲智奇其風骨亢爽俾至越之九巖從萬
壑觀公游授之內外典皆了達大旨十九得度受具
為大僧已而歎曰所貴為比丘者務欲究明心宗爾
苟纏蔽文字相中何時能脫離邪竟杖策而出遍歷
諸名山下語多不契復退潛一室加澄靜之力久之
參普覺明公于靈隱靈隱列在五山僧指盈萬其門
庭嚴峻未易叩擊公直入無畏問答之頃疑情盡釋
普覺以其俊爽欣然印可之特命充堂司公不復辭
振挈綱維四眾悅服尋還石門白巖真公主真如艷
禪師制行之堅延居上座助揚正化聲聞燁然騰緇
素間元重紀至元六年出世大雄山之安聖執香自
敘實上嗣普覺世人信之無異辭閱五年遷隆恩又
二年補白巖故處明年行宣政院選主龍華一坐十
三春秋百廢具興山門為之改觀公凡四坐道場皆
不出乎台境諸方將倚之以為重競來敷致漠然若
不聞作休庵于西塢日修淨土法門念佛三昧且曰
<pb n="240"/>
此即禪定之功也惡可強分同異哉　國朝洪武六
年杭之中天竺寺以府侯之命起公主寺事公勉強
應之行至錢塘江濱淨慈諸勤舊相與謀曰此大善
知識胡可失也天竺尚可致吾屬獨不能邪帥眾邀
于道擁居其位公屢卻之不聽色頹然不怡時當歲
儉問道者如雲糗粻方患不繼而施者踵至居二載
擊鍵椎集眾再三申精進之戒手撾鼓而退歸臥竹
院忽示微疾端坐西向召左右謂曰吾將逝矣左右
進觚翰請書偈公麾去之曰吾宗本無言說乃合爪
連稱佛號至聲漸微而寂時八年八月十一日也世
壽六十九僧臘五十龕留七日顏貌不變用闍維法
從事齒牙貫珠不壞設利羅光色晶瑩如金銀水精
者遍滿于地見者聞者無不哀慕太息其徒自省等
斂其不壞者并遺骼歸龍塔而藏焉公儀觀雄碩識
見敻卓其于榮名利養視之如無物出專法席皆迫
于不得已會　朝廷設善世院總統天下釋教事或
勸公求檄以主名山公笑而不答然其所蒞之處不
以恬退而不加之意必革其弊習新其規制使可貽
於悠久所度弟子某等若干人得其法者則某某也
五會語多肆口而說曾不經思四方先已傳誦不俟
刊行平居遇物成詠率出人意表自省與文介類為
十卷公戒勿示人亦不敢流布公之言論屢行為當
時推重至于尊賢尚德推己及物有非人之所及叢
林孰不能言之茲可略云嗚呼大雄氏之設教法門
雖廣其所以攝妄念明真性者則一而已因根器之
或不齊而誘掖化導之方不容不異有若思惟修之
道與期生安養之功咸能拔迷津而升覺岸者也是
故先德恒並行而不相悖宗照壽公得法于天台韶
國師圓照本公傳道于天衣懷禪師二公兼修淨土
之業俱有上品受生之徵載諸方策可考不誣今吾
授公瀕沒之際又跏趺西向念佛而化然而三公皆
主乎淨慈者也何其重徽而疊照哉當必有其故矣
昧者不察強謂觀念之未能忘于形跡乃好誇過高
之論非事實也于是直書其故使知佛法無二致以
為後來者之勸銘曰。
 能仁立教廣開度門萬別千差終歸一源禪那之修
曰袪妄慮觀念之勤亦依真住均為攝念奚分異同
一心既昭眾法自融所以先德內而不外破妄顯真
兼行無礙公由幼齡挺然弗群有慕空宗留神竺墳
法海冥茫屢形嘆息掬沙算之數何能畢持智慧刃
斷其縶維八荒洞然不懸毫絲安養導師實我依怙
一塵不立即為淨土空有俱息能所亦捐至無念處
三昧現前出世鄉邦四占淨域化熱惱場入清涼國
黑白歆豔如渴思漿飛錫所及熙如春陽腳踏濤江
來赴天竺中道要遮奪去何速南屏草木大根小莖
法雨普沾軋者皆萌俄結雙趺稱佛而化金臺來迎
白光交射何以驗之見于茶毘設利繽紜光如琉璃
龍華之阿有塔如筍琢石鐫文為此規準 
<other>日本夢窗正宗普濟國師碑銘</other>
（洪武八年立碑）
恭惟　大明皇帝執金輪以御寶曆聲教所授與如
來化境相為遠邇乃洪武八年秋七月日本國遣使
者來貢方物考功監丞華克勤奏曰日本有高行僧
夢窗禪師其入滅已若干年而白塔未有勒銘其弟
子中津法孫中巽有慕中華文物之懿特因使者而
求之然人臣無外交非奉　敕旨不敢遽從所請敢
拜手稽首以聞　皇上欣然可其奏特　詔詞臣宋
濂為之文濂按其弟子住持善福寺周信狀云禪師
諱智曤姓源氏勢州人宇多天王九世孫父某其母
某氏無嗣默禱觀音大士夢吞金色光而孕歷十又
三月始生有祥光盈室之異九歲出家依平鹽教院
以居授之群書一覽輒能記暨長繪死屍九變之相
獨坐觀想知色身不異空華慨然有求道之志十八
<pb n="241"/>
為大僧禮慈觀律師受具足戒尋學顯密二教垂三
年未久然恐執滯名相建修期道場以求玄應滿百
日夢遊中國疏山石頭二剎一龐眉僧持達摩像授
之曰爾善事之既寤拊髀歎曰洞明吾本心者其唯
禪觀乎遂更名疏石字夢窗謁無隱範公於建仁寺
繼至相州巨福山山之名院曰建長錙錫之所萃止
時一山寧公主之一山見師甚相器重令為侍者朝
夕便於咨決俄出游奧州聞有講天台止觀者師往
聽之且曰斯亦何儗實相乎自是融攝諸部昭揭一
乘之旨辨才無礙然終以心地未明倀倀然若無所
歸洊修懺摩法期至七日感神人見空中益加振拔
時一山自建長遷主圓覺寺師復蓬累而往備陳求
法之故至於涕泣一山曰我宗無語言亦無一法與
人師曰願和尚慈悲方便開示一山曰本來廓然清
淨雖慈悲方便亦無如是者三返師疑悶不聊結跏
澄坐視夜如晝目絕不交睫久之往萬壽禪不寺見
佛國高峰日公扣請如前高峰曰一山云何師述其
問答語甚悉高峰厲喝曰汝何不云和尚漏逗不少
師於言下有省辭歸舊隱常牧山唯分陰是競誓不
見道不止嘉元三年夏五月一夕坐久偶作倚壁勢
身忽仆去師豁然大悟平生礙膺之物冰解雪融心
眼爛然如月佛祖玄機一時爍破乃作偈自慶有等
閑擊碎虛空骨之句亟見高峰求印可高峰喜溢顏
面囑曰西來密意汝今已得之善自護持出其師佛
光無學元公手書一通畀之以寓相傳付囑之意師
回棲甲州龍山庵高峰招住上野州之長樂寺師力
辭卓庵濃州古溪都元帥平公某之母覺海夫人某
氏慕師有道欲一見之師竟入五臺山縛吸江庵既
而遯入海嶼夫人遣使索得之俾出世雲巖寺師復
辭搆泊船庵於臥龍山退耕庵於總州有終身丘壑
之志正中二年師春秋五十一國主後醍醐天王命
宮使起師領南禪禪寺入見王賜坐師自言志在煙
霞出世非所願王曰吾心非有他欲朝夕問道耳師
不得已應命王時幸臨之相與談玄竟日乃去將及
期王遜位師又引退道經勢州會新建善應寺成延
師開山未幾棄去抵相州樞府郡公逼主淨智寺尋
歸錦屏山營瑞泉蘭若元德元年圓覺四眾必欲致
師師為勉強一出又復棄去二年羽州守藤道蘊初
創慧林寺迫師蒞其事元弘元年達官貴人又有以
建長請師者師復辭二年瑞光寺援善應故事求師
為第一代三年王既復辟召師入見以介子都督親
王之邸更為靈龜山臨川禪院命師為其長賜以國
師之號建武元年秋王妃薨王留師宮中二七日罷
政而講法因請師宣說大戒執弟子之禮彌謹及還
強師再入南禪王親率群臣至山見群僧入禪定秩
然有序次第行食靜而不譁王悅師升座提唱音聲
鴻朗辭意警策王愈喜給腴田若干畝以飯僧先是
近臣有毀斥禪宗者王舉問師師以自性三寶何必
強生分別為對王已信之至是益知禪學為貴謗言
無自而入忽退處兜率內院而建仁禪寺又欲逼起
之師笑不答曆應二年攝州守某革西芳教寺為禪
僉言非師無以厭眾望師振錫而往舉揚達摩氏之
道聽者改容為建無縫閣以水晶寶塔安置舍利萬
夥其中他若奇勝之地多冠以亭榭以憩四方游士
規制燦然可觀師夢王作沙門相乘寶車往靈龜山
已而即世征夷大將軍源公某造天龍資聖禪寺以
助冥福聘師住持遂與前夢協阿州守源公某新立
補陀院師亦俯徇其意為之說法即還天龍康永元
年春太倉天王親往受戒願為弟子三年建八幡菩
薩靈廟於寺側貞和元年王復帥群臣來聽法敷宣
之際有二星降於庭光如白日賜以金襴紫衣二年
春令弟子志玄補其處退歸雲居庵冬召師入宮加
以正覺之號觀應元年春兩宮國母請師於仙洞受
<pb n="242"/>
五戒二年春師謂左右曰天龍宮室幸皆就緒唯僧
堂猶闕當力為之堂成可容七百人廷議重師名德
復強師入天龍師百丈清規聲振朝野王遣使復加
心宗普濟之號且遺以手書其略有曰道振三朝名
飛四海主天龍席再轉法輪秉佛祖權數摧魔壘國
中以為榮師以年高又復引退兜率內院九月朔召
門弟子曰吾世壽七十又七僧臘亦六十矣旦夕將
西歸凡有所疑可頻叩焉於是集座下者如雲師隨
機開示皆充然有得而去越七日示以微疾兩宮洊
臨問起居師為陳攝心正因精神不少衰至二十九
日遺誡授門人作偈別大將軍源公囑令外護復書
辭世頌一首三十日鳴鼓集眾告別翛然而逝顏色
不變時有白氣一道橫貫師之寢室黑白二萬餘人
皆哀慟不能勝以某年月日奉全身塔于內院之後
分存日所剪瓜髮瘞于雲居髮中累累生舍利云其
嗣法上天龍曰志玄曰玅葩建長曰慈永南禪曰通
徹曰周澤所度弟子載名于籍者一萬五千有餘師
儀觀高朗慧學淵深舉揚正教如密雲廣布甘雨頻
澍凡具生性者隨其根器小大皆獲成就上自國王
宰臣下逮士庶無不頂禮敬信凡所蒞止如見七佛
出世香華供養唯恐或後故管領源公賴之嘗與人
言曰我從先人聽國師劇談佛法頗達真乘遂能死
生如一臨事不懾而先人竟死於忠吾亦知委身以
事君者皆國師化導之力由是而觀師道非特究明
心學實足增夫世教之重況其內外之功兩得祛縛
釋粘起廢補壞以安輯清淨海眾人患不能有其一
師獨兼之然其抗志高明視榮名利養澹若無物唯
欲棲身林泉屢典大剎皆迫于王命而起世稱大善
知識者非師孰能當之嗚呼宋南渡後傳達摩氏之
宗於日本者自千光禪師榮西始厥後無學元公以
佛鑑範公之子附海舶東游大振厥宗高峰纂而承
之師為高峰之遺胤益有顯於前烈重疊照光于海
東止惡防非有裨朝政功用不闡人思弗忘濂因奉
敕撰文畀中津等歸鑱樂石以見佛性無內外　皇
化無遠邇昭示千載俾勿壞銘曰。
 達摩之學傳至真丹一花五葉其支寢繁臨濟名宗
昭于佛鑑有子如龍乘桴東泛海東有國接於榑桑
民惇俗龐環水為疆膜拜奉迎若佛之至四眾聞之
其從如雨伊誰繼之心境兩融日出高峰海水皆紅
金光見夢長虹不滅篤生異人丕照先烈何文不搜
何義不求孰授厥像截斷眾流其心倀倀有淚如霰
感彼神人白晝而見本來清淨一法實無疾馳索首
非迷即愚一喝之中真靈獨露朗月中天其色純素
我歸我山與雲往還豈意聲華落彼世間文彩一彰
疇不歆慕鉅剎名藍非住而住說法千座緇素共聆
天見祥徵二星墜庭百廢具興我敢用逸寶華樓閣
重重兜率上自君公下逮黔黎稽首作禮如天人師
屢出屢退泊然無礙終與實相不相違背吾緣垂盡
預告化期爾毋懈怠來質所疑遺戒諄諄續佛慧命
言已即化若入禪定覺照至圓體性本空生滅不二
唯道之從若見若聞同喪考妣法幢既摧大眾何倚
孰為佛乘孰為眾生縱有言說皆是強名勒此塔銘
龜趺螭首焯德序功以示不朽 
執金輪以御曆云云元黃文獻公鳳凰山大報國
寺記語也文憲學于黃公故襲用其語先輩文字
其學有師承若此。
<other>日本建長禪寺古先原禪師道行碑銘</other>
（洪武七年化）
禪師諱印原字古先世居相州姓藤氏藤為國中貴
族父某母某氏禪師生有異徵垂髫時輒刻木為佛
陀像持以印空父奇之曰是兒與菩提有緣宜使之
離俗學究竟法甫八歲歸桃溪悟公執童子之役年
十三即剃髮受具足戒自時厥後遍歷諸師戶庭咸
<pb n="243"/>
無所證入乃嘅然歎曰中夏乃佛法淵藪盍往求之
乎於是不憚鯨波之險奮然南遊初參無見睹公於
天台華頂峰公語之曰汝之緣不在於斯中峰本公
以高峰上足現說法杭之天目山爐＆CB21093;正赤遠近學
徒無不受其煆煉此真汝導師也汝宜急行禪師即
蓬累而出往見中峰中峰一見遽命給侍左右禪師
屢呈見解中峰呵之曰根塵不斷如纏縛何禪師退
涕淚悲泣至於飲食皆廢中峰憐其誠懇乃謂之曰
此心包羅萬象迷則生死悟則涅槃生死之迷固是
未易驅斥涅槃之悟猶是入眼金塵當知般若如大
火聚近之則焦首爛額唯存不退轉一念生與同生
死與同死自然與道相符脫使未悟之際千釋迦萬
慈氏傾出四海大水入汝耳根總是虛妄塵勞皆非
究竟之事也禪師聞之不覺通身汗下無晝無夜未
嘗暫捨積之之久一旦忽有所省現前境界一白無
際急趨丈室告中峰曰原以撞入銀山鐵壁去也中
峰曰既入銀山鐵壁來此何為禪師超然領解十二
時中觸物圓融無纖毫滯礙禪師辭去中峰再三囑
之曰善自護持當是時虛谷靈公古林茂公東嶼海
公月江印公各據高座展化於一方禪師咸往謁焉
諸大老見其證悟親切機鋒穎利以叢林師子兒稱
之會清拙澄公將入日本建立法幢禪師送至四明
澄公曰子能同歸以輔成我乎禪師曰雲水之蹤無
住無心何不可之有即攝衣升舟其後澄公能化行
於遐邇者皆禪師之力也禪師出世甲州之慧林瓣
香酬恩的歸之中峰黑白來依猶萬水之赴壑古山
源公議革城州等持教寺為禪物論非禪師無以厭
伏眾心竟迎師主之俄住州之真如又遷萬壽又遷
相之淨智已而謝事行化于奧州禪師之兄藤君新
建普應寺延師為第一住持禪師赴而應之關東連
帥源公建長壽院於相州復請師開山兼主圓覺俄
遷建長禪師說法度人孜孜弗懈一如慧林時俄退
歸長壽有終焉之志歲甲寅春正月禪師示疾至二
十三日夜參半召門人謂曰吾今日逝矣爾等即龕
瘞之毋徇世俗行祭奠之禮更可遍語諸剎舊弟子
恪守吾平日所訓使法輪永轉可也黎明賓朋候問
起居應接如平常及午呼侍者曰時至矣可持觚翰
來及至復曰吾塔已成唯未書額耳大書心印二字
入室端坐泊然入滅世壽八十僧臘六十又八弟子
遵成命即日奉全身瘞于某處塔下初禪師專以流
通大法建立梵宮為事若丹州之願勝津州之保壽
江州之普門信州之盛興房州之天寧皆鬱然成大
蘭若而建長之西復創廣德庵命其徒守之故前後
所度比丘一千餘人云禪師端嚴若神雖燕坐之時
儼若臨眾目光炯炯射人見者若未易親炙及聞其
誨言溫若春陽莫不心悅誠服而去人有來求法語
偈頌者濡毫之頃翩翩數百言曾不經意皆契合真
如禪師不自以為是也取語錄并外集投於火中曰
吾祖不立文字單傳心印留此糟粕何為門人欲畫
師像預索贊語禪師作一圓相題其上曰玅相圓明
如如不動觸處相逢是何面孔其方便為人皆類此
嗚呼佛法之流于日本者台衡秘密為最盛禪宗雖
僅有之將寥寥中絕矣千光院有大善知識曰榮西
和尚以黃龍九世嫡孫握佛祖正印唱最上一乘飆
馳電鍧逢者膽落達摩氏之道藉是以中興其示寂
之時且曰吾入滅後五十餘年禪宗當大興今禪師
承天目之正傳見道分明契悟精深則其懸記之足
徵若合符節然而自天目泝而上之至楊岐十有二
世楊岐黃龍則同宗慈明者也其道固同矣道之同
則凡嗣其學者先後奮發其有不言而喻者乎予早
歲屢閱一大藏教晚獨慕乎心宗因其徒大宣介範
堂儀上人持狀請銘禪師之塔有不得辭也銘曰。
 天目之峰高嶙峋陰陽變幻割明曛中有導師人天
<pb n="244"/>
尊白眉青眼照秋旻西江欲以一口吞流傳法印千
子孫日本有國在海濱達摩示現留圓墳或晦或顯
道則存黃龍奮迅爪攫雲九世宏開靜慮門千光炫
燿接朝暾師雖後起乘願輪佛印印空了無痕法派
端自天目分致令執拂誨諄諄涅槃生死俱幻塵有
壁積銕山如銀一朝直入不見身大千世界琉璃勻
出世秉法如握矜左擊右刺伏魔軍出其餘力智巧
敶飛樓湧殿聳輪囷奈何無縫塔既新大字題額即
反真此道本來無詘信我於般若曾與聞大書偉行
沃言根元無隻字鐫蒼玟 

宋文憲公護法錄卷第二

<sarticle><article>宋文憲公護法錄卷第三</article></sarticle>
皇明金華宋濂著
雲棲袾宏　輯
虞山錢謙益訂
<other>元末大浮屠塔銘（凡十有一人）</other>
<other>妙果禪師塔銘</other>
（至正七年化）
至正初余得邵庵虞公所著妙果禪師語錄序而讀
之其稱師之道有云江河朔南一碧萬頃有大尊宿
譬若摩尼之珠高懸虛空日月星辰山河草木悉現
其中人天鬼神蠢動之眾一一內向皆自以為得所
攝受而珠本無留礙余竊意正宗寥落龍象分散而
世安復有斯人哉虞公為人善巧深入禪觀故特溢
美於師以起人之信心爾非至論也及來秣陵與師
諸孫似杞交求其書而細味焉則洪纖高下靡不含
攝而玄機所湊若涉不思議境然後知師之道弘以
周而虞公之言實可徵不誣也謹按資福大師廷俊
狀師諱水盛字竺源自號無住翁饒之樂平人姓范
氏父某母徐師生時有祥光照室及成童以嬉戲為
佛事年十七去依羅山院僧常公常使從儒者學而
師每習禪定且針指出血書金剛經常呵之師云學
儒可敵死生邪常云汝黃口小兒爾姑注意於儒他
時入道何晚也師弗之答既受度謁月庭忠公於蔣
山時孤舟濟公為第一座以皖山誨蒙山者誨之師
無幾云吾已見二老矣乃端坐一室以三百六十骨
節八萬四千毫竅及河山大地咸攝入一念始覺變
易繼凝定雙瞳與合為一汗從眥流亦不知所楚後
四三日見色聞聲漸撼搖不動師自信法決可證因
取所攜書帙以火焚之且發願云吾此生不能作佛
當入無間獄也傍觀者為之吐舌俄過匡廬止東林
聞有僧所見不異雲門師往即焉僧以無誠心讓之
師復奮云今夕必就蒲茵上死爾即正襟趺坐加精
進力如一人臨萬人之敵如操舟上湍悍之灘不遑
他接夜參半至極切孤危之際捐命一躍不覺如出
荊棘之叢所履之地忽爾平沉而秋空素月連娟獨
照返觀自身湛湛澄澄唯一念之不忘爾師猶以墮
於斷滅益進修弗懈或靜或動未嘗間斷洎歸羅山
方全體頓現如器臀之解十方世界舉皆現前參以
諸祖契證如鏡照鏡坦然明白師自以為開悟及掌
藏鑰東林偶閱妙喜明心見性非桑門事之辭又復
致疑不能釋者數日或誚云法離唇吻道絕言詮子
何太滯也於是胸中又蕩然如洗然不敢謂已至也
越五載重會濟公于蔣山濟云蒙山嘗言栽松道者
不具二緣而生達摩葬熊耳後隻履西歸果神通邪
抑法如是也師云此形神俱玅而已濟云不然也子
他日當自知之師復往無為見無能教公以濟所舉
之言質之無能云為汝弗解故也師忽大省盡脫去
玄玅知解歷觀從前所悟如通宵一夢夢時非無及
至覺後絕無所得矣無能撫其背而記之云爾後當
大弘吾宗也師辭去東游四明天童已而歸息浮梁
<pb n="245"/>
之鳳游山海印如公方長荐福請福分座說法久之
往隱于南巢巢民柳氏割山地建蘭若以棲師地當
五峰之下舊有龍潭五所聞師至悉乘風雷徙去識
者謂聖人來居故物怪潛遁云天曆己巳遣官以聘
起師主西湖之妙果師弘闡宗旨震撼四方學徒一
集至有不遠萬里而來者郡守劉公迪戍將齊公𤩔
常虛己求道時已行役僧之令師堅欲引去劉公屬
縣大夫特免科繇以款之未幾返南巢故隱而嚮慕
者愈眾宗藩宣讓王累遣使者致師師以老病固辭
淮西廉訪使斡公王倫徒監察御史常公道夫尢極
趍仰時移書牘以辨鍊玄乘鄉先正集賢學士傅公
立月灣先生吳公存與師為世外交甚篤月灣至有
晚始聞道之歎至正丁亥夏四月二十四日黎明召
四眾戒飭之且云世尊有言我今背痛將入涅槃吾
其時矣侍僧捧紙求偈師呵云何以偈為強之乃引
紙膝上書已端坐而逝初師預建葬塔於諸峰之下
是夜有光如匹練自天際下燭交相通貫未幾散布
五峰之頂復合於塔中彌三夕乃止巢之居民凡數
十里聚觀駭異之弟子德弘慧月慧觀以是月二十
六日奉全身瘞焉世壽七十有三僧臘五十有三聞
師之歿緇素無不哀慟而兩淮之人尢切不啻喪其
父母師之道浹洽於人者蓋可知矣師常囑學徒云
凡剃髮染衣當洞明諸佛心宗行解相應以正悟之
境靈靈自照歲久月深具大無畏如透水月華萬浪
千波觸之不散方不被生死陰魔所惑此師生平之
實證實悟者故亦用是以誨人也師制行峻絕有壁
立萬仞之意每垂三關語以示人多有不契其機者
廣信祝蕃遠嘗云番陽竺源吳中斷崖其人類孤峰
懸巖可仰望而不可攀躋人稱之為實錄嗚呼大鑒
之道分為五家而臨濟之宗為最盛臨濟之傳雖曰
豐熾光大覃及東南至五祖演為尢盛今以其世次
觀之則自開福寧月庵果老衲證月林觀竹巖印真
翁圓無能教至師始八葉耳宜其傳授分明印悟真
切有非耳剽目掇者之可同哉余也不敏似杞致慧
月之辭來求塔上之銘其請至六七而不倦予故特
舉虞公之言於前而歷著師之悟驗於後使小罔末
智未得謂得者睹之庶幾有所懲創矣乎銘曰。
 道大如天地無物可包羅我以一心攝不見有餘欠
自非堅固力沒身以為期超出河沙界未易得之者
皇皇無住翁誓成無上學一念佛轉移似倚須彌山
兩曜互遷代風霆時激射乃至於世間山川及草木
胎卵濕化等無日不現前無見亦無聞無無亦皆喪
如是歲月深真體忽頓露有若摩尼珠閃映無定色
光光皆涉入永無留礙者持之出住世蔚為人天師
吐辭鴻鍾吼非宮亦非商間有無耳人聽之三日聾
何況示關要險絕在天半萬仞不見底即墜即糜爛
眾生所倚藉冥衢日月燈睠彼毒龍眾獰惡可怖駭
亦知所敬畏夜隨風雨遊莊嚴清淨域恐以腥穢故
神光起天末如匹練下垂照燭窣堵波散入五峰頂
我示涅槃相上玄降祥應以表無量法諸天悉護持
大風有止時此法無盡藏爰假世間文留鎮於下土 
<other>佛慧圓明廣照無邊普利大禪師塔銘</other>
（至正十七年化）
少林氏之道七傳至慧照大師而別為一宗設三玄
門演暢宗乘權實兼行照用雙至四方從者雷動海
湧逮乎宋季其道寢微惠朗欽公起而任之豎大法
幢屹然為東南之標准廣濟妙公親承法印據獅子
巖建立死關鮮有升其門者唯智覺本公深造閫奧
以大辨才通博無礙慈澤普滋遍一切處其入室弟
子以十數計若今佛慧圓明廣照無邊普利大禪師
則其一人也師諱元長字無明一號千巖越之蕭山
縣許賢鄉人族姓董氏世以書詩為業父諱九鼎母
何氏晚而生師欲棄之嫂謝氏鞠以為子七歲即就
<pb n="246"/>
外傳諸書經目輒成誦出入蹈矩循彠有若成人其
父喜曰是子當以文行亢吾宗乎師之諸父曇芳學
佛於富陽法門院欲乞師為嗣謝氏不從未幾師遘
疾甚革謝氏禱于觀音大士曰佛幸我慈俾此兒弗
死令服灑掃役終身禱已師汗下而愈遂使從芳游
時師年始十七益求良師友摩切九流百氏之言已
而曰此非出世法也復從授經師學法華經至藥王
品問曰藥王既然二臂曷為復現本身耶授經師異
之年十九薙髮受具戒走武林習律於靈芝寺律師
問曰八法往來片無乖角何謂也師曰胡不問第九
法乎律師曰問律而答以禪真大乘法器也會行丞
相府飯僧師隨眾入本公亦在座遙見師即呼謂曰
汝日用何如師曰惟念佛爾公曰佛今何在師方擬
議公厲聲叱之師遂胡跪作禮求示法要公以狗子
無佛性之語授之繼往縛禪靈隱山中雪庭傅公召
師長內記師下筆成章五采交粲見者歎服俄棄歸
法門隨順世緣殆將十載一旦忽喟然曰生平氣志
充塞乾坤乃今作甕裏醯雞耶復造靈隱跏趺危坐
脅不沾席者三年因往望亭聞雀聲有省亟見本公
具陳悟因公復斥之師憤然來歸夜將寂忽鼠翻食
貓之器墮地有聲恍然開悟覺身躍起數丈如蟬蛻
汙濁之中浮游玄間上天下地一時清朗被衣待且
復往質於公公問曰趙州何故云無師曰鼠餐貓飯
公曰未也師曰飯器破矣公曰破後云何師曰築碎
方甓公乃微笑祝師曰汝宜善自護持復遯巖穴時
節若至其理自彰師既受付囑乃隱天龍之東庵耽
悅禪味不與外緣有二蛇日來環遶座下師為說三
皈五戒蛇矯首低昂作拜勢而去師自是聲光日顯
笑隱訢公方主中竺法席力荐起之江浙行省丞相
脫歡公時領宣政院事亦遣使迫師出世師皆不聽
居亡何諸名山爭相勸請師度不為時所容與弟子
希昇杖錫踰濤江而東至烏傷之伏龍山見山形如
青蓮花乃卓錫巖際誓曰山若有水吾將止焉俄山
泉溢出作白乳色師遂依大樹以居實泰定丁卯冬
十月也初伏龍山有禪寺號聖壽其廢已久當師入
山時鄉民咸夢有異僧來遂相率登巉巖披蒙茸以
訪焉見師晏坐不動各持食飲之物獻之邑大姓樓
君如浚樓君一得各為伐木構精廬以安師尋因舊
號建大伽藍重樓傑閣端門廣術輝映林谷內而齊
魯燕趙秦隴閩蜀外而日本三韓八番羅甸交趾琉
球莫不奔走膜拜咨決心學留者恒數百人至有求
道之切斷臂師前以見志者師各隨其根性而為說
法譬如一雨所施小大根莖悉獲沾潤王公大臣嚮
師之道如仰日月名傾朝廷三遣重臣降名香以寵
嘉之江淮雄藩若宣讓王則下令加護其教若鎮南
王則親書寺額賜僧伽黎衣及普應妙智弘辨禪師
之號帝師亦再降旨俾勢家無有所侵陵仍更號曰
佛慧圓鑒大元普濟大禪師資政院又為啟于東朝
命朝臣製今號并金襴法衣以賜焉至正丁酉夏六
月十四日師示微疾索浴更衣會眾書偈云平生饒
舌今日敗闕一句轟天正法眼滅遂投筆而逝春秋
七十四夏五十六是日午時其弟子德亨德馨等用
陶器函蓋奉全身瘞于青松庵悲慟哀戀聲撼嵒壑
太師中書右丞相脫脫公建大壽元忠國寺為皇太
子祝釐之地欲奏起師為住持適有自江南來者言
師示寂乃止師疏眉秀目豐頤美髯才思英發超越
醜夷頃刻千偈包含無量妙義得其片言皆珍襲寶
護惟謹語錄若干卷和智覺擬寒山詩若干首皆刻
梓行于叢林世之論者謂師踐履真實談辨迅利或
無愧于智覺云濂初往伏龍山見師師吐言如奔雷
時濂方尚氣頗欲屈之相與詰難數千言不契而退
越二年又往見焉師問曰聞君閱盡一大藏教有諸
濂曰然曰耳閱乎抑目觀也曰亦目觀爾曰使目之
<pb n="247"/>
能觀者君謂誰耶濂揚眉向之於是相視一笑自時
厥後知師之道超出有無實非凡情之可窺測因締
為方外之交垂三十年其激揚義諦往來尺牘之在
篋衍者墨尚濕也雖纏於世相不能有所證入而相
知最深銘非濂為而孰宜為之銘曰。
 天目嵒嵒中設死關豈無來者望門而還言言智覺
仗劍深入師子長號百獸咸蟄伊誰嗣之惟千嵒師
彼碩者子爰契我機杖錫行雲遯藏空谷明珠自護
不受人觸世雖不聞靈蛇先知矯首聽法為說三歸
我將辭名文彩或露足踏飛濤一夕東度龍峰鬱環
如青蓮花我棲其間指樹為家兆之所形孰曰無象
有來兟兟且饁且餉化被草莽為梵王宮金銀流離
絢爛太空四方風動無不稽首師我檀度願垂攝受
群聾正酣晝夜沉冥法音方震萬耳皆驚璨璨珠璣
噴落人世神鬼莫窺天龍交衛有寵自天錫予便蕃
金衣寶薰耀於祇園外護之嚴罔敢于令慧照之宗
於斯為盛乘化而逝人天慕哀玅相如如初無去來
既無去來何有增減太史勒銘以昭玄範 
<other>故文明海慧法師塔銘</other>
（至正十七年化）
能仁氏之教流入中夏愈傳愈熾於是諸師各有所
建立譬如一燈分為十燈燈之用雖殊而光明則一
也天台四教法性觀行之宗自南嶽以來開空假中
三觀丕闡三千性相百界千如之玅一念之間具足
無減其說尊勝宏特縱歷百千萬劫洸洸乎皦皦乎
不可尚已某竊怪方袍之士幸得與聞其教多視為
空言卒局於小智之域良可悲也其真見實踐有若
文明海慧法師者某安得不喜談而樂道之哉法師
諱善繼字絕宗族婁氏越之諸暨人考某妣王氏當
有妊夢神人授白芙蕖法師乃生始能言見母舉佛
號合爪隨聲和之年稍長季父客授山陰靈秘寺從
治春秋經稍竊窺三藏諸書喟然嘆曰春秋固佳乃
世間法欲求出世間非釋氏將疇依此身不實有如
芭蕉穹官峻爵縱因書而致寧得幾何時耶大德乙
已投其寺僧思恭祝髮明年受具戒從西天竺大山
恢公習天台教觀大山甚器重之每言數百人中唯
繼上人爾暨大山遷雲間延慶法師復往南天竺從
湛堂澄公湛堂器之如大山間問之曰入不二門屬
何觀法法師曰三種觀法屬對三部此文既與止觀
同成觀體的是從行湛堂又問諸經之體為迷為悟
法師曰體非迷悟迷悟由人顧所詮經之旨何如耳
湛堂喜溢顏色曰法輪之轉他日將有望於斯子乎
宗周文公時住集慶寺艷法師之學延主賓朋尋領
其懺事湛堂復速法師還俾居第一座南天竺素稱
教海法師提唱宗乘有聲絕出於四方會湛堂遷上
竺而玉岡潤公來補其處仍留法師居其職學徒四
集無不涵腴飲醇充足而後去天曆己巳法師出世
主良陼大雄教寺日講金光明經感法智見夢謂之
曰爾所談經與吾若合符節惜乎所踐猶未逮其言
耳法師遂益篤精進之行至正壬午浙省平章高公
納璘兼領行宣政院移住天竺薦福教寺某甲子左
丞相朵兒只公繼領院事陞主天台能仁教寺法師
凡三主伽藍執經座下者多豪俊之士宏闡法華玄
義文句朝講暮解五章四釋奧義昭晰且策勵之曰
吾祖有云止觀一部即法華三昧之筌蹄一乘十觀
即法華三昧之正體須解行並馳正助並運則圓位
可登而不負吾祖命宗之意矣蓋法師抉剔經髓敷
繹祖訓如山川出雲頃刻變化而雨澤滂然四施若
諸草木纖洪短長無不霑焉識者咸謂慈雲神照之
再世云辛卯之春俄謝事超然獨往時薙落師與湛
堂歸寂已久法師既於靈祕葺舊廬以奉祠事又往
居南山明靜院灑掃湛堂之塔其報本之念尤惓惓
也曾未幾何兵難洊作其高弟是乘請法師東還華
<pb n="248"/>
徑池深水寒法師驩然就之且以無常迅速嚴修淨
業繫念佛名晝夜不輟一夕集眾而言曰佛祖弘化
貴乎時節因緣緣與時違化焉托乎吾將歸矣遂索
筆書偈端坐而逝時丁酉歲七月二十二日也世壽
七十有二僧臘六十又三火化牙齒及舌根弗壞舍
利累累然滿地其徒以某月日斂骨塔於靈祕之西
坡所度弟子三十二人嗣其法者則靈壽懷古延慶
自朋崇壽是乘廣福大彰雷峰淨昱演福如玘報忠
嗣璉車溪仁讓香積曇胄也法師氣局衍裕行履淳
固台家諸書無不精徹而大江東南恒推為教中之
宗講演妙法華金光明諸部經凡若干會主修法華
淨土懺凡若于期所感靈異不一而足是乘嘗請著
書以淑後人法師曰吾宗本離言說不得已而有言
為彰授受也是故意以至章安結集之後不過代相
緘授而已其間或有斥邪衛正者亦豈好辨哉今大
經大法粲如日星之懸汝輩宜修習不暇奚俟予言
聞者咸服其一時士大夫若趙文敏公孟頫黃文獻
公溍周內翰仁榮李著作孝光張鍊師天雨皆結法
師為方外交時相唱和於風月寂寥之鄉晚與黃張
二公欲結樓修淨社未果而法師歿當沒之日叢林
中皆相哀慕曰吾宗法幢仆矣後十七年演福件繫
法師梵行徵濂為塔上之銘濂嘗游文獻公之門聞
公談法師之德之盛以為無讓古人恨不得映白月
而濯冷風今法師不可見矣幸其嘉猷茂行猶得聞
其梗概此無他遺光之所照者尚有人言之後三十
年則言之者鮮矣又後三十年則誰復知之者此金
石勒不可不致謹也因從演福之請歷敘而鋪張之
千載之下有來讀斯文者儼然如見法師於定慧光
中其有不蹶然興起而惕然自厲者乎銘曰。
 性具之正宗兮一念具三千三千即一念兮不後亦
不先正依及假名兮各含空假中攝歸於一妙兮互
具而互融七祖既善闡兮諸佛復靈承洞照六合內
兮日月行大清慧命之攸寄兮文明得其宗摠攝大
化機兮正受究始終法輪左右旋兮晝夜如環循隨
其利鈍根兮導入不二門開權以顯實兮懇懇為敷
辭一多暨小大兮非即亦非離明暗色空相兮事法
皆寂然真勝在妙圓兮非可以言詮談辯析玄微兮
人天皆共聽幽通於至神兮現夢顯祥徵三坐大道
場兮手執青楊枝灑物了無跡兮物得鬯其私結期
修靈懺兮瑞異駢然臻吾法本無作兮有作即為塵
商飆一朝興兮吹仆正法幢清淨大海眾兮盡然為
增傷繼續幸有子兮龍象方駿奔建塔為西坡兮庶
以表化源 
<other>普福法師天岸濟公塔銘</other>
（至正十六年化）
大雄氏五時說法至于法華方暢出世本懷自鳩摩
羅什翻譯東傳震旦而諸師消釋者鮮得其樞要或
主一音四相之談或徇四時六宗之教各號專門務
相摩軋甚至南二而北七異言喧豗而莫之適從矣
惟我天台尊者丕闡前修三觀之說約法華悟門弘
演自行因果化他能所宗旨白日正當中天而螢爝
雖多隱而弗見所以尊勝偉特絕非他宗所可及二
十餘傳而其道愈大顯此濂于銘普福法師之塔不
得不推原其始而盛言之也師諱弘濟字同舟一字
天岸生姚氏族世為會稽餘姚人父某早亡師從同
里寶積寺舜田滿公出家滿公其從父也師駿發絕
倫或授法華經輒能記憶年十六受度為大僧日持
四分律頻步之間不敢違越繩尺已而歎曰戒固不
可緩精教乘以資行解其又可後乎于是往鄞依半
山全公讀天台之書久之悉通其玄義嘗修法華金
光明淨土期懺聚精會神存誠不貳彷彿于觀定中
睹尊者畀以犀角如意自是談辨日增河懸泉湧而
了無留礙當是時大山恢公尸松江之延慶越溪澄
<pb n="249"/>
公主武林之演福法幢雙峙光焰鑠鑠照映大江之
南皆延師分座說法而越溪愛師尤篤諸部疑難或
有未易決者要其終始而析之師因義觀圓融觸目
皆洞然矣泰定元年開法于萬壽圓覺寺浙河左右
傑偉之士奔走其室唯恐後之議者謂倡佛海之道
以播芳猷實自師始明年鹽官海岸崩民朝夕惴惴
恐為魚鱉江浙行省右丞相脫驩甚憂之祈禜觀音
大士于上天竺仍請師親履其地建水陸冥陽大會
七日夜師冥心觀想取海沙詛之親帥其徒遍擲其
處凡足跡所及岸為不崩人咸異之天曆元年陞主
顯慈集慶寺二寺皆杭之名剎師處之泊然集慶適
當歲儉遂退處別室蘇人競欲致師以幣來聘住大
德萬壽寺一座不移閱六寒暑而小子之有造者為
多重紀至元之五年江南行宣政院選主會稽之圓
通圓通久廢之餘鐘魚絕響師曰此父母邦也吾何
避焉欣然東歸闢齋館乞糗粻攝授徒侶多至數百
人寺為中興歷四載還隱寶集專修西方念佛三昧
當會心處不知念而非念非念而念也至正七年壽
八十矣錢塘諸名山以耆舊凋謝唯師一人巋然如
＆CB21759;之靈光又以大普福寺起之師堅臥不應門人法
航進曰和尚自為計固善矣其如斯道何師強赴之
居亡何竟拂衣旋故丘開清鏡閣而深蟄焉因覽諸
家所註首楞嚴經繁簡失當方將折衷其說為之疏
解俄疾作召四眾至以唯心淨土惓惓為勉其中或
未解師意師厲聲曰死生難死生難遽索觚翰書偈
而寂十六年三月十日也後七日法孫至大清晏以
陶器奉蛻質葬千里之峨眉山松花塢師之所自卜
也世壽八十六僧臘七十一度琳永孚等三十六人
得法上首出主伽藍者上竺道臻雍熙淨琛普光允
中圓通有傳天宮明靜等五人其登門卒業未出世
者尚多焉師梵貌魁碩言吐清麗諸書一過目終身
不忘故其本末兼該無所滲漏高昌總統有般若空
利者每謂學兼華梵出入經論世無能敵之用其國
語與師共譯小止觀文彩煥發高昌為之赧然自失
鄉先達韓莊節公性稱師才全學博無求于名不過
以文寓意巴西鄧文肅公文原亦敬師有道遺詩敘
殷勤有相逢定性三生話之句其為名薦紳推許如
此平生以流通教法為第一義建法華本部百十會
苟有召者未嘗不應屢感天雨華之祥然于佛乘文
事俱不偏廢出處語默則未始離乎止觀所著書有
四教儀紀正若干卷天岸外集若干卷並刊行于世
云夫傳胤承宗學者多失其真何哉蓋騖于高遠者
有立異之見安於淺陋者無深探之志所以言彌近
而彌遠理愈似而愈非唯穎悟之士洞察其微不敢
以臆說參合于其間重徽疊照雖百世而無弊可也
如師者講貫導化一以止觀為宗如印印泥不差毫
髮可謂知尊者翼道之功而號善繼善述者矣豈非
賢哉豈非賢哉某等持靈隱禪師元淨狀來徵銘為
之銘曰。
 佛法正傳實推台衡大者鏗鍧萬鼓齊鳴彼傍宗者
自謂孤撐以此較之蒼蠅之聲（其一）  累葉相仍其學孔
熾時雨普沾春曦流麗無物不萌有生咸遂神功妙
法此焉為至（其二）  猗歟上師義觀雨融剋期破障息念
歸宗煌煌神公心與之通授以如意無礙弗攻（其三）  浙
河之西聯揚法幟分座談玄雲行雨施出坐道場歸
者如肆為人天師攝伏庶類（其四）  水蟲鼓禍海涯善崩
凝神冥漻咒沙為兵變化儵忽風霆流形雙足所躡
凝如堅城（其五）  此願力故匪由外假妙經之宣集于蘭
若天亦雨華繽紛而下有感無應理無愆者（其六）  有聲
隆然傾于邇遐游戲文辭復衍而葩枝枝葉葉如寶
蓮花不物于物以道為家（其七）  般若光中無非妙相一
鑑之明實含萬象生既不來死亦非往何必興嗟涉
有情想（其八）  師有墜言欲了正因惟心淨土繫功宜勤
<pb n="250"/>
日如懸鼓一念不分師雖逝矣言若親聞（其九）  青山崔
崔流泉在下迴景斂英絕斥邪寙萬松作花黃金滿
塢設利斯藏永奠終古（其十） 
<other>天竺靈山教寺慈光圓照法師若公塔銘</other>
（至正十九年遇害即宋龍鳳五年）
天台一宗自法智尊者之後分為廣智神照南屏三
家三家之中而南屏為最盛再傳至于車溪其聲聞
益顯震雷霆音為有情說執經問難者動數百人遂
為吳越所宗又六傳至於湛堂貫遮性雙單制聽正
作之學而以止觀為歸宿之域學子翕然嚮之其入
室弟子為世法幢星分棋布於江南若無慈光圓照
法師則尢號金春而玉應者也法師諱允若字季蘅
族相里氏越人也代為簪纓家在唐有名造者嘗為
禮部郎中時內侍監魚朝恩怙貴誕肆宰相元載亦
斂容避去造與殿中侍御史李衎抗言折之世稱直
臣委祉垂休至諱慶君以柔行稱慶實生法師年九
歲能通春秋其父方以亢宗為期忽翛然有絕塵之
趣嘗遊雲門傳忠廣孝寺寺之元上人留之俾給侍
左右十五受具戒為大僧渡濤江而西至虎林謁大
山恢師於興福恢師授以天台四教儀金篦十不二
門指要鈔諸書法師即能知其大意已而聞佛海大
師澄公主南天竺崇恩演福教寺四方名僧多來棲
止而方巖則師愛山靜師尤龍象中之稱雄者法師
復往依焉凡法智結顯立陰觀妄別理隨緣究竟蛣
蜣理毒性惡等文益推斥其義而沉涵之至於恩清
之兼業昭圓之異說齊潤之黨邪仁岳之背正亦皆
察其非是及所以害道之故心既有得乃質之二師
而復取正於澄公聲入心通知解日至澄公甚器之
俾司賓客之職澄公即所謂湛堂者也至治初澄公
奉詔入燕都校正經律論三藏遂白其行業於帝師
大寶法王帝師嘉之錫以今號命出世昌源淨聖院
丁歲大侵法師力為經度田之萊蕪者闢之室之敝
漏者葺之踰三年澄公念法師不置招之徠歸請居
第一座攝眾千餘人法師持規峻整升堂入室具有
儀範經其指示多所悟入泰定中行宣政院請主彌
陀興化教寺當是時倡道杭之南北兩山者若天岸
濟若我庵無若玉庭罕與法師皆有重望人稱為佛
海會中四天王居亡何退居雲門視榮名利養如白
衣蒼狗變遷一不以經意翱翔千岩萬壑中時同斷
江恩師休耕逸師臨風笑詠不知夕陽之在樹也君
子又目之為雲門三高云然法師身載明德聲光外
流終不可掩至正間起主越之圓通寺丞相康里公
復具疏延主天竺靈山教寺靈山錢塘巨剎有瓔珞
泉其源絕已久法師持錫扣巖祝曰吾緣苟在是泉
當為吾一來不然則廢涸猶故也言始脫口泉果涌
出淵淵然漸盈戶部尚書貢君師泰比之慈雲重榮
檜命名曰再來泉法師四坐道場教雨灌溉如甘露
醍醐飲者心泰尋以年高復退居雲門築深居精舍
以法華觀慧三昧為暮年淨行會天下大亂干戈紛
擾法師與之遇脅以白刃毅然不為屈辭色俱厲因
遇害白乳溢出于地實十九年二月二十九日也世
壽八十僧臘六十有五兵既退其諸孫子蘭息幻始
具衣棺為斂闍維之夕獲舍利如菽者無算遂以某
年月日奉遺骨痊於雲門山之麓法師風度簡遠不
妄言笑趙魏公孟頫呼之為僧中御史善詩若文雄
健有法黃文獻公溍為序其首謂其遊戲如幻變化
不測理事混融不相留礙一時名公卿如鄧文肅公
文原袁文清公桶虞文靖公集韓莊節公性皆慕法
師與為方外交而忠介公泰不花歆豔為尤切函書
問道殆無虛日得法弟子出住名伽藍者則集慶之
友奎演福之良謹延慶之如瑩隆德之去讓淨聖之
圓證也其進修弗輟而未出者則善來普慈曇曙維
翰玄微無作及前子蘭息幻也法師初號浮休老人
<pb n="251"/>
雲門之傍有溪曰若耶歷代詞人屢形賦詠世以法
師名高宜配地望故復稱之為若耶溪法師示滅之
後已經十齡友奎持天衣禪師元淨所為狀請濂為
之銘濂事文獻公時每聞揚法師之善固以竊識之
矣及與友奎接行業純而問學弘又知其為有道之
士銘其可辭或者以師素履之美而不獲考終命頗
致疑焉殊不知定業所感千劫弗遷雖以西域聖師
深入神通三昧或為鴆毒所加或罹刀劍之厄卒未
能免初無傷乎道德之崇高也何獨於師而惑之乎
嗚呼台衡之宗不絕如線噓四明之遺燄爇外教之
邪城當有其人惜乎吾未得而見之有如法師者亦
九京不可作矣感今思古寧不衋然傷情乎故備序
之揭于玄塔之左以厲其學者必有競競自省者矣
銘曰。
 止觀學廢將焉徵兮法船載寶歸東瀛兮淨光傳之
寶雲承兮誰其中興曰四明兮車溪深涵萬丈清兮
下注佛海流無聲兮若耶中藏毒尾鯨兮鼓鬣奮迅
樹赤旌兮發為音聲震百霆兮龍鬼怖愕人天聽兮
靈鷲巖巖摩帝青兮紺泉旋珠若琉纓兮膏脈久絕
茂荒荊兮飛錫一指來盈盈兮莫峻匪山五雲凝兮
絳霧為室霞作扃兮欲入觀慧權實并兮業何所因
生何憑兮翛然而化假以兵兮如劍斫風本無形兮
白液流漿昭厥靈兮舍利叢布光晶熒兮盛以五色
玻璃瓶兮道無所損名益貞兮游風鼓扇塵冥冥兮
我思哲人涕泗零兮請勒琬琰示吾銘兮 
憨山曰台宗至元末得三大老中興樹大法幢觀
若公死生去就超然如戲則世之執宗掃教動以
義學抹摋人者亦可以省矣。
<other>元故寶林禪師桐江大公行業碑銘</other>
（至正十九年化）
古浮屠之道以堅忍刻苦為先故其慮澄欲寡而入
般若為最易所以雲居誨人為己不貪世榮翠嚴日
走聚落食或不繼此無他重內而輕外也濂今得一
人焉曰寶林桐江師其視榮名利養亦澹然無動于
中瓶缽之外絕無長物所服布袍或十餘年不易臨
歿維那來發遺篋欲行倡衣故事唯紙衾一具而已
大笑而去嗚呼據位十剎之間而履行危峻若此視
翠嚴雲居其為人也何殊可不書以為學佛者之法
乎師吳氏子世居嚴之桐江故因以為號諱紹大父
善母李氏師神觀孤潔不樂處塵壒中一觸世氛唯
恐有以涴之入同里鳳山寺為沙彌稍長祝髮升壇
納滿分戒私自計曰化龍之魚肯于蹄涔求生乎即
日杖策而出上雙徑山謁大辨禪師陵公公據席攝
眾道價傾東南一見師大善授以達摩氏單傳心印
相與詰難者久之師退復自計曰如來大法天地所
不能覆載其止如斯而已乎遽辭去歷三吳之墟宿
留建業經匡廬泝大江之西還止湖湘漢沔間名伽
藍所在必往參焉諸尊宿告之者不異徑山時師復
慨然曰吾今而後知法之無異味也乃歸見公公俾
給侍左右師益加奮勵脅不沾席者數載朝叩夕咨
所以悟疑辨惑者無一髮遺憾遂得自在無畏法陵
公喜傳授有人每形之于言時東海嶼公以天目嫡
孫唱道淨慈為法擇人如沙中淘金鮮有慊其意者
會藏室闕主者乃曰必如大兄方可耳師乃起蒞其
職尋以心法既明而世出世智不可不竟手翻貝葉
寒暑俱忘每夜敷席于地映像前長明燈讀之一大
藏教凡六千二百二十九卷閱之至三過遂皆通其
旨趣師之志猶未已儒家言及老氏諸書亦擇取而
擩嚌之自是內外之學兩無所愧矣元之至順壬申
廣教都總管府新立未久采諸輿論命出世嚴之烏
龍山景德禪寺興廢補壞善譽流衍至正辛巳行宣
政院遷主金華山智者廣福禪寺寺近郡城十有餘
里而城中為廉訪使者治所持節而來者多朝廷老
<pb n="252"/>
臣及文學之士休沐之日恒入山諏詢內典故持法
者頗難其人自師之至若貴若賤若小若大靡不嚮
風悅服四方學子翕集座下甚至無席受之一時法
會號為極盛戊戌之秋院中復徇群請移住義烏雲
黃山寶林禪寺師堅不欲行使者凡三往返然後承
命明年己亥八月朔覺體不佳至第七日日將歿鳴
鼓集眾告以永訣即斂目危坐或請書偈接筆擲于
地曰縱書到彌勒下生寧復離此邪翛然而化服沙
門衣五十八春秋享報身壽七十有四越五日行闍
維之法獲舍利羅如紺珠色齒牙貫珠不壞以某年
月日建塔于某處藏焉師廣額高眉正容悟物使人
妄意自消生平以弘法匡徒為己任敲唱雙舉鍾鼓
交參未嘗少懈有求文句者操筆立書貫穿經論而
歸之第一義諦間游戲翰墨發為聲詩和沖簡遠亦
有唐人遺風至于有所建造甃石運甓躬任其勞以
為眾倡手未嘗捉金帛悉屬之知因果者或尤之則
曰吾知主法而已嘗患滯下疾拭淨不忍用廁紙摘
菽葉充之其刻苦蓋人之所不能堪非見解正力量
弘豈易致是哉三會語有錄其上首弟子兜率行勤
已為編集行世永明戒茂復以塔上之文未述為愧
乃數來徵濂銘濂昔見師于金華山中共蠅頭細書
戲問之曰師年耄矣其眼尚如月耶師笑曰賴有此
耳別後復錄近作詩一卷來寄師之意似相知者濂
自後奔走西東弗能再往今師則不復見矣因從永
明之請歷序師之苦行并其證悟之深者勒諸穹碑
假佛法而饕貴富者過而讀焉其有所觸也夫銘曰。
 大辨之道白如日一照便入光明域幻為巖瀑瀉千
尺珠璣散落龍為惜寶林師子亟返擲歷遍名山絕
爪跡大海震蕩接天碧鹹味由來同一滴二藏玄文
密如織映燈夜讀廢寢食差別從今會于一欲求隻
字不可得三鎮名山道充斥太空無雲雷下擊龍象
人天俱辟易孤高有同泰華色茹苦不翅餐崖密偉
哉德人麟鳳質特為時來誰復識長風滿水＆unrec;＆unrec;＆unrec;
感古思今意何極 
<other>佛鑑圓照論師大用才公行業碑</other>
（至正十九年化）
濂之方外友具庵法師⿰王巳公手造行狀一通來謂濂
曰吾宗有大導師曰佛鑑圓照論師以至正十九年
三月十九日滅度于南演福教寺其未滅度時頭目
忽岑岑然乃召弟子謂之曰我生緣將盡即焚香向
西而坐厲聲稱西方佛號晝夜六時聲無暫輟至于
浹日又曰爾等勿謂修持無驗吾淨土緣稔三昧現
前矣吾其行哉即具浴更衣據觚翰為書以別相知
者復作辭世偈一首合掌而逝一城之人無不悼惜
及舁龕就火省院重臣憲漕達官皆執纚紼以從五
色神光自龕中發火已舌如紅蓮齒牙如珂貝舍利
如菽者滿地萬眾競取灰燼一時俱盡後至者穴地
尺餘亦得之某年月日建塔寺之南偏安養蘭若奉
諸舍利等藏焉惟古之大德視死生為一朝固無事
乎表暴然不托文章之家登載徽＆unrec;何以聳善而扶
教今其得法上首大山等既已修塔建祠而法孫普
福主山守仁復以塔上之文為請願有以慰其遙思
遂以其狀相授濂按狀而序之曰論師諱必才字大
用姓屈氏台之臨海人所謂四字名號帝師大寶法
王之所畀也父諱哲明大經為科目之儒母趙氏嗜
善弗厭而崇佛尤至西域梵僧入夢顯徵而論師降
生甫能言輒記孝經一卷七歲善屬句脫口而就聲
文諧協宛有思致年十二受經于西江瞿公瞿公居
越之報恩實剡源暹公諸孫通天台教觀論師挾冊
而從之已而祝髮受具足戒十六出游虎林謁湛堂
澄公于南天竺湛堂見其顏貌峻拔出語皆中肯綮
即以法器期之命典賓寮時玉岡潤公自集慶維那
來居第一座學子歸之如雲論師亦執經入室雖流
<pb n="253"/>
金之暑折膠之寒足不踰戶限如是者十年凡台家
部味之玄教觀之要一經指授意釋心融無不臻其
閫奧玉岡嘆曰是子非靈山會上業已習之烏能致
此哉一時儕類如我庵無公絕宗斷公英聲偉望超
出時流至于剖決宗旨議定教章必推定師為上首
舉無異辭玉岡出世海鹽當湖德勝寺延論師分座
講經雨注河翻縱橫無礙聽者咸詫不異北峰之在
世也泰定元年玉岡陞遷演福行宣政院請論師繼
其教席當是時湛堂聲稱喧播中外眾意論師必願
為之子升堂演唱之際論師獨歸之玉岡君子謂其
知義益推重之至正二年轉杭之興福三年亦陞主
演福康里丞相屢致薌幣咨決心法一時貴人畯士
罔不望風作禮施金帛者由是充牣論師隨受隨散
首新大雄殿于兵燼之餘既而三門兩序成未幾彌
顯之堂又成晚建萬佛寶閣其崇以尺計者一百三
十有奇金碧煇煌像變絢麗法筵之盛特冠南北諸
剎非惟留心有為功業而已凡其所蒞講演大小部
文終而復始修禮期懺至若干會其見于著述者有
妙玄文句止觀三大部增治助文法華涅槃二經講
義荊溪章安法智三祖禮文並行于世而詩偈二編
別傳登門受業者前後恒數百人出據師位者在在
有之世壽六十八僧臘僅五十六竟爾西歸矣悲夫
論師為人凝重簡默觀行精勵孜孜修學無斯須懈
怠每夏終制解同業者皆囊衣篋帙而旋故鄉法師
獨掩關謝客益加磨淬人不堪其清苦而處之欣欣
也故其德業所就光明俊偉若此善乎具庵贊論師
之行曰論師以恢涵之量邁遠之識于空壞劫中建
住成之效而人或有可齊者至于發性具之微肆辨
說之雄燦真燈于既昏膠慧命于將墜此豈力之所
能為哉嗚呼斯言至矣盡矣濂縱欲竭其世諦文字
以美盛德之形容其何能度越之哉是用不辭姑評
騭其本末而序列如右復繫之以銘曰。
 清明在躬志如神有開必先理迺申巨顙深目疑應
真飛空而來杖刺閽二股六環聲振振夢中乘此大
願輪性靈無障如夙薰雙矑一鑠無全文耳入心通
俱正因超然直詣止觀門袖有神珠光燉燉欲與迷
轍開重昏南東西北方位分勝劣欲往咸知津三鎮
招提道益尊師子作座寶華茵一音演法春雷震天
雨雜華飛繽紛龍鬼聳聽來侁侁有時撥動三昧雲
幻出樓閣撐秋旻昔也劫灰已四垔夜弔荒墟牛馬
燐今焉五彩絢嶙峋化佛無數黃金身神機妙用翕
然臻但見協氣恒煙熅安樂淨域空中存銀沙寶樹
琉璃園鳥鳴籟動宣秘言金臺來迎欻孤騫青蓮為
屋翡翠軒左右旋繞千幢幡法門明驗此無諼心境
叵得染淨泯不礙緣生想相勻人人負此希世珍慎
母遺棄淪荊榛弗信來徵圓照墳 
<other>天龍禪師無用貴公塔銘</other>
（至正二十一年化）
師諱守貴字無用水庵其別號也俗世甄氏世居婺
之浦江其家業于耕樵每使之行饁田間師志弗樂
也乃同鄉童子從師傅學詩書元至治癸亥師年十
八矣入里之康侯山依浮圖法為僧群僧各分檀越
家遇其作齋會輒持鼓螺應之師又弗樂泰定乙丑
師年二十翩然往浙水西日以問道為事適千巖禪
師長公縛禪于龍華寺山師往拜之授以向上一機
冥參默究恍若有所契師因弗欲辭去龍華與天龍
院鄰天龍沙門大道平公方務起廢力挽千巖主之
丁卯春正月笑隱訢公言千巖行業于行宣政院將
俾出世住大禪坊千巖竟遁逃不見使者久之夜渡
濤江東走烏傷伏龍山師復與之俱山有廢剎曰聖
壽千巖為一新之遂命師領其徒至正丙戌師還天
龍往參中峰本公斷崖義公梁山寬公其反覆扣答
不異見千巖時師太息曰千江雖殊而明月則一吾
<pb n="254"/>
今後無疑矣戊子之夏退居嘉興建庵為佚老計庚
寅秋七月十日夢大道來別曰吾已棄人間世矣師
大驚急拏舟往視之大道果告寂後因名所居庵為
應夢黃文獻公為記其事云師自是復住持天龍天
龍素無恒產募齋民二千家每臨食時輒取一小甌
聚之養四眾大道既建大殿三門兩序及塑佛菩薩
阿羅漢諸像師繼其後益殫志畢慮為造僧室與演
法堂堂上為閣以安吳越錢氏所造大悲尊像又買
並寺之地以為蔬畦而寺制所有者小大咸飭鍾魚
互答經唄兼舉隱然如大伽藍矣辛丑八月二十日
作偈一首副以高麗淨瓶寄別江浙行省丞相達識
帖穆爾公明日趣作浴事索筆書頌曰一蝸臭殼內
外穢惡撒手便行虛空振鐸天龍一指今猶昨擲筆
而化丞相聞之大加歎異遣官僚為具後事以某月
日造慈濟塔院于天龍西崗奉全身葬焉師平生不
畜長物寒暑唯一布衣戒行甚峻嘗落一齒其左右
櫝藏之中生舍利羅五色燁然日見增長世壽七十
有二僧臘五十又四所度弟子善法住持德盛等若
干人余與千巖結方外之交揮麈談玄無月不會而
師又與余同鄉里故于師之傳授行業知之實詳銘
非余孰宜為之德盛之請有不得而辭也銘曰。
 伏龍之山懸岩千尺誰陟其顛奮身一擲軀命既絕
萬緣頓息絕後復生真體軒兀如摩尼珠其光五色
照耀東南不落名跡天龍一指斯為獨得無用之用
動而常寂化為樓閣莊嚴淨域苟以為是涉乎相執
以空為楮以無為筆焯德示後用垂千億 
<other>徑山興聖萬壽禪寺住持竺遠源公塔銘</other>
（至正二十一年化）
徑山禪師入寂已久古縉州男子實為之銘其序曰
禪師諱正源字竺遠歐陽其氏也文忠公為遠祖而
南康其所居也年二十七受具戒越四十五載當元
至正二十一年六月二十六日壽七十又二而逝其
始與卒也大辨和尚虛谷陵公以道德名東南其傳
法師也觀音興聖道場靈隱徑山其所主伽藍也始
見陵公公以龍潭滅紙炬語問之禪師應之曰焦石
可破層冰公曰破後奚為復應之曰探索乃知公詰
曰所知者何事方思對其語公遽舉杖擊之悚然默
喻由是智開識融外內無礙雄談慧辨動靜皆空叩
之者無窮歸之者有容近者化而信遠者慕而宗又
能飾之以文持之以勤位尊而不以為榮德盛而守
之以謙所得乎道而出乎世者也居道場增其室廬
之未備者主徑山焚亂兵遺骼之暴露者在靈隱樓
閣皆為煨燼惟其所居獨存類有神以相之者其建
功動物之可見者也生之夕梵僧見夢于其母及將
歿也預告日期書偈而化弟子分瘞爪髮于道場舍
利叢叢然生其靈異之顯著者也元之帝師聞其賢
錫以佛慧慈照普應禪師之號五主巨剎皆方鎮大
臣遣使者所邀致其法浮于人者深也廣化圓伊本
覺文煜興聖宗得承天道瓊淨光智聚大慈等若干
人其得法弟子也某等若干人其所度學子也徑山
其白塔所在也全身而瘞者禪師之意也一十二年
某月日其瘞之時也集而傳之者其所說法也法不
可以跡求道不可以形著雖無塔可也有塔矣雖無
文可也宜無文矣繁其辭者過也故略而約之略而
約之者古之道也以古道處禪師者余志也謂余為
簡者非知道者也請銘者誰圓伊也銘曰。
 道之原本無言兮以言求道道豈宣兮有倬達摩號
為禪兮指心見性簡且專兮弊而失宗口耳是傳兮
襲訛蹈誕欺昏頑兮虛石嶄嶄法雷震天兮餘音所
及讋以顛兮師奮大勇直走其前兮象據獅吼泝幽
玄兮五蒞名山從者千兮扶堙疏滯道百川兮洗濯
白日光爛然兮有目皆睹照八埏兮文辭如雲來翩
翩兮即而索之以緪縶煙兮道且不有矧簡編兮又
<pb n="255"/>
況幻形同蛻蟬兮閟塔鑱文不愈衍兮有文之文多
紏纏兮文而無文道乃全兮師道如羿此遺弦兮因
粗解妙在後賢兮 
<other>佛光普照大師塔銘</other>
（至正二十四年化）
佛光普照大師示寂于天童景德禪寺時元明良公
方主寺事為師四眾持服如喪住持禮越七日用幡
幢香華導引靈龕於大白山之陽除地為禪行西方
茶毘之法火方舉忽有物飄灑晴空中似雪非雪如
雨非雨視之非無搏之非有霏微繽紛離地即隱盤
旋烈焰之上至火滅乃已蓋天華云師自幼齡常中
夜跏趺習為禪觀母惡之推其使仆輒達旦不瞑年
十六依傳法寺僧希顏于杭既剃落受大戒於昭慶
惠律師已而希顏使司米鹽細務師嘆曰離家為求
道耳苟羈絏於此何異狗苟蠅營者耶乃潛行大江
之西見南澗泉公於雲居泉公命入堂師繼遷掌藏
鑰師晝夜繫念無須臾間斷一夕松月下照起步簷
隙間巖泉冷冷然微有覺觸遽往白之泉公泉公謂
曰此間尋常設施不足發子大機大用古林茂禪師
乃橫川嫡嗣見道最真今住饒之永福子當往依之
師即擔簦啟行既至古林問曰爾來欲何為師曰正
為死生事大特來求出離爾古林曰子明知四大五
蘊是死生本根何緣入此革囊耶師擬議欲答古林
以錫杖擊之師豁然有所悟入自是機辨峻絕縱橫
自如古林器其為人命居第一座未幾古林遷建康
之保寧挾師與居仍命居前職踰一年回浙中會月
江印公蒞湖之道場法席之盛震于東南請師分座
說法大眾莫不悅懌至正壬午行宣政院命長明之
瑞雲山清涼寺學徒奔湊機鋒相加如兔走鶻落瞬
目輒失有沙門至問對未竟以手拍地而笑師曰滯
貨何煩拈出耶沙門噓一聲師厲聲喝之沙門有省
而去其應機接物皆刊落支流直造根源故所證者
如目睹所藏物而手探取之識者謂得古林證印師
住清涼一十五年始退隱東堂影不出山凝塵滿席
晏如也良公法中之猶子迎歸天童之此軒俾首眾
舉揚法要未幾謝事一旦示微疾左右具觚翰請書
偈師舉手指心曰我此中廓然也何偈之為明日請
兩序諸比丘與之言別即端坐憑几握右手為拳以
額枕之而逝實甲辰八月二十七日也經七昏旦容
貌明潤捫其頂猶溫壽八十五臘七十初師就火葬
獲舍利如珠璣者頗眾以某年月日建塔於瑞雲山
之西岡藏焉師諱茂字實菴別號松隱族鄭氏世為
奉化儒家父季母胡氏所度弟子曰某曰某師為人
篤實無偽於道有聞一時諸大老若平石砥公古鼎
銘公了菴欲公皆推師為甚重銘公至謂師抱負於
古先一軌導諸未悟咸廓本真達摩之道賴以不墜
則師之道從可識矣今其可見者有語錄一編行于
世良公恐師懿行日就泯泯乃具為事狀其法嗣清
守遂持來京師請濂為之銘濂聞方策所載靈僧示
滅多有天華之祥或者遂謂大乘境界去來無跡奚
以神異為事殊不知末習澆漓人懷厭怠苟無以聳
動瞻視何以表真悟而啟正信哉示現微權固與諸
法實相同一揆也有如師者其事蓋無讓於古銘以
昭之庶幾無愧辭矣銘曰。
 我聞如來演說般若天雨寶花繽紛而下巖巖普照
諸佛之子依佛倣佛乃亦有此豈非天龍及護法者
欲警有情使之四灑應感之機非由外爍風動籟鳴
實自中作曷以明之法因心悟表彼空華以無著故
何有四大何有五蘊一空之餘諸法銷霣如大寶鏡
罔不⿱尒口攝隨物賦形了無餘跡宴坐雲峰學徒川赴
孰不清涼如飲甘露末法瀾奔師其底柱胡為西歸
空存遺履有窣堵波中藏設利佛光煒然群昏咸賴 
<other>廣智全悟大禪師遷塔銘</other>
<pb n="256"/>
（至正四年化洪武七年遷塔）
廣智全悟大禪師笑隱訢公以元至正甲申五月二
十四日示寂金陵龍翔集慶寺其年秋八月十又六
日葬石頭城塔院之後岡黃文獻公為撰碑銘虞文
靖公著行道記其述禪師行業甚備元季兵亂左右
皆軍壘院與記俱廢唯銘獨存且地迫城濠土善崩
勢將蝕壙其上首弟子宗泐心甚憂之方議改圖安
隱寺僧法壽有地在城南撥雲山與康僧會古塔鄰
即以歸焉已而宗泐入奏其事　上從之遂捐私貲
營建祠宇造石塔者三中塔瘞禪師全體傍附三竁
一葬前住持覺元曇公遺衣一自為壽藏其東塔則
歷代主僧西塔則清淨海眾皆整緻可經久而碑銘
亦舁至宇下肇役于　國朝洪武甲寅夏四月訖功
于秋七月其徙禪師就窆則八月二日也惟事之成
壞恒相尋于無窮當垂壞時每逢賢子孫保衛之庶
幾可貽悠久所以古者壙有誌非直紀述歲月或陵
谷變更冀知氏名而薶之其防患亦深且長也今禪
師之墓將沒于水宗泐為此懼卜吉兆而來遷其父
子之情可謂至矣然又不忍遠離鑿穴而附之又推
及于寺眾若尊若卑皆于西東乎塔之則仁之及物
為何如哉或者謂釋氏之法絕斥形骸而漫不復顧
省豈其然歟宗泐學兼儒釋深達理事之不二故其
為此實與禮經吻合後之人尚體其心而相持于無
窮哉宗泐名也其字為季潭奉　詔住大天界寺天
界即龍翔今改賜茲額云。
元文宗天曆元年以潛龍之舊建龍翔集慶寺明
年召中天竺住持禪師大訢于杭州授太中大夫
主寺事見虞文靖學古錄黃文獻碑銘今載集中。

宋文憲公護法錄卷第三

（常熟居士錢謙益顧大章施貲共刻此
護法錄第三卷　計字一萬五千四百三十一
箇該銀七兩七錢一分五厘
江陰釋在琳對句容潘省耕書上元許一科刻
天啟辛酉元年春三月徑山化城寺識）

<sarticle><article>宋文憲公護法錄卷第四</article></sarticle>
皇明金華宋濂著
雲棲袾宏　輯
虞山錢謙益訂
<other>碑</other>
<other>重興太平萬壽禪寺碑銘</other>
洪武七年七月二十四日　呈帝御武樓下中書右
丞相胡公惟庸率百官晚朝　上詔曰太平府萬壽
禪寺宜復還浮屠氏彼道者流當自造玄妙觀居之
先是有　詔江東諸州縣各留寺觀一區以聚道釋
之眾餘皆罷斥寺適在所斥之數玄妙觀道士以觀
基卑陋而寺之室宇尚虛擅假之以為棲止之地越
十年　皇上知之故特有是　詔于是緇流咸集手
持香華望　闕遙拜以謝　寵恩既退復相與言曰
寺即吳之化城當吳之時佛法雖至中國而大江以
南則無有也赤烏中康居沙門僧會實來祈獲釋迦
文佛真身舍利始創三寺其二即金陵之保寧海鹽
之金粟其一即今寺也在郡治西北若干步及宋武
帝築凌歊臺干黃山嘗遶寺中立為二十八子院度
僧一千人寺益增重由唐以來尤多名僧其清升者
築舍利塔大戒壇清風亭李太白同季父陽冰來游
為賦詩亭中有升公湖上秀燦然有辨才之句縣令
李玄則新造銅鐘白又為作銘一時高風雅韻固已
照映古今矣宋景德間敕改化城為萬壽而安撫使
張安國書其門額自時厥後明悟大師萬新來為住
持當世名士如楊次公郭功父皆與萬新游其倡酬
<pb n="257"/>
之詩至今人能誦之元祐初僧文躍進聖德頌六首
朝論嘉之奏錫紫衣師號建炎三年寺燬于金兵紹
興某年郡守郭偉因築州城移寺于武雄營其地去
郡治之東若干步重搆之功則慈濟大師蘊文也繼
蘊文而主寺事者乾道元年則法清併子院為二十
而去其八寶祐某年則妙淨修放生池鑿石架梁干
其上元大德元年則善才創外三門及重閣五楹間
嚴奉一大藏教天曆二年則喜聖建大雄調御之殿
重紀至正四年則宗明鑄大鴻鍾而覆以岑樓惟茲
蘭若自吳至今已歷一千二百有餘歲名人輩出後
先經營匪一朝夕矧又遭逢有道之朝尊崇像教使
既廢而復興吾儕敢不竭力上承德意寺舊以甲乙
相傳子院尚存一十有八盍若合為一更為十方禪
剎請高行僧主之言已眾僧翕然同辭走白于當塗
縣曰百福住山海岩智公廣慈圓悟大師曇芳忠公
得法上首也踐履無愧古人願使居之縣言之府府
上之儀曹儀曹達于中書得報下如所請海岩既蒞
事勇于有為既葺調御殿重飾佛菩薩護法天王諸
像又建圓悟堂九楹間改子院殿堂作水陸梵變修
內外三門築周垣三百六十餘文其用功歲月則自
七年之冬以至十年之秋云海岩以成之為不易也
命道證玅期來徵予記予以年耄辭而天界大禪師
泐公及虛白杲公力為之請乃作而言曰世降道微
斯民益難治頑嚚狡狂日接踵而生非西方大聖人
演為果報之說豈易懾其非心哉柳子厚所謂陰翊
王度者是已歷代帝王敬恭匪懈而　聖世為尤隆
蓋以此也況萬壽為一郡之首剎海岩與其徒殫志
畢慮唯恐有廢墜又援荊國王文公蔣山故事合諸
子院而為一亦可謂之賢矣雖然有成有壞世間相
耳毗盧樓閣不離世間不即世間斯得萬劫而長存
者善學佛者又當于此求之銘曰。
 像法東流達于真丹赫兮焞焞如日行天大江之南
何獨不照神師實求敷其化導精誠上通籲之益堅
設利忽降有聲鏗然啟大伽藍如鼎斯峙茲惟化城
表法攸寄背孫涉劉大駕幸臨翠華鸞旂焜燿叢林
唐宋之間名緇輩出丕建法幢為世楷則薦紳豔之
投分惟勤光華所及五色成文高風雅韻照映今古
人天所瞻如到寶所泰運方新室廬尚虛孰意鵲巢
而鳩來居  皇明照燭洞見毫髮  詔下九天還其
故物龍象駿奔有嘆有吁自非  帝力奚能致斯乃
鳩乃功乃萃乃積精白一心以承休德夷者崇之＆CB21761;
者飾之缺者完之什者植之棟宇翬飛舟彠藻麗兜
率天宮來移人世有鍾鍠鍠有鼓龐龐說法于堂其
聲孔揚其聲孔揚黑白聳聽結習皆空各正性命惟
皇御曆手執金輪與佛同仁覆燾無垠太史造銘贊
揚  帝德鑱諸堅玟昭示無極 
<other>句容奉聖禪寺興造碑銘</other>
句容縣之東四十五里有地曰白土埭邍陸衍迤林
樾蒼潤鬱岡虎耳良常諸山屹立乎東西聯輝分彩
神秀之所融會而奉聖禪寺宅焉按金陵塔寺記初
名永定梁武帝時有大桑門寶亮主之帝方尊崇釋
乘聞亮精通義學命撰涅槃經疏參訂辨博允契朱
佛甚深微玅之旨寺因籍之增重與諸大剎爭雄唐
季兵燹縱橫寺日隳廢偽吳楊氏據有金陵其檢校
僕射許褒遵厥父司空雍之命新作之割腴田在句
容丹徒者若干畝以飯浮屠夫人景氏猶以為未足
復施句容田若干埤益之宣城二比丘曰義爽曰廷
規行業峻潔僕射具疏延居寺中蓋大和年間也至
宋大中祥符初始賜今額沿于宋季又復摧敝弗支
群僧皆風雨散去丹徒之田亦為閭右民施茂等所
奪元至元中住持平山坦公不憚四千里之遠北訴
于中書移文江南總攝且命下其符于鎮江凡歷七
載之久殫三往返之勤侵疆乃平山既遷化滅庵受
<pb n="258"/>
公繼之後雖數易其主而未遑設施至正二年癸未
笑岩禪師往補其處當屢廢之餘室如縣罄積逋之
未庚者踰五千緡笑岩晝夜不自寧議鬻不毛之山
以償敝衣縮食孜孜以興建為務不四三春秋粟盈
于倉帛溢于囊乃剪歲荒乃闢靈場乃樹棟梁九年
己丑釋迦寶殿成明年庚寅摶土塑佛菩薩暨大弟
子護法神王諸像環以大阿羅漢慈容穆如几座香
華嚴奉如式曾未幾何三解脫門又成右設涅槃之
居以處有疾僧伽左建僕射父子祠而他施者附之
又明年辛卯演法之堂又成名之曰正法眼閱三月
棲禪之室又成名之曰清淨覺海且拓其術徑別築
小山門以為喉衿通名曰定林山西廡及眾寮次第
而就又四年乙未像四天王神于山門繚以周垣延
袤三百餘堵委蛇縵迴如雲橫阜截防限遂嚴又明
年丙申禪師遷保寧而懷楚津公南宗定公先後而
至皆刻厲有為益其土田當是時　大明建都江左
而浙右猶未盡平寺當毗陵京口之衝騎步之兵爨
息者旁午睹其宏敞嚴飭戟手相戒不可犯洪武二
年庚戌仲綸彌公來司寺事病東廡之未稱也撤其
故腐易以新堅而規制于是乎大備殿以間計者凡
三室與門如殿之數堂如門之數而溢其二兩廡如
堂之數而加以七倍其懸鍾之樓則仍其舊焉仲綸
潛心內行為四眾之所趍仰且念笑岩錙銖之積以
克潰于成視衒奇鉤貨以病民者相去萬萬苟不圖
之顯刻金石則後來者何自而知之力請濂為之記
夫自辛卯兵變以來江淮南北所謂名藍望剎多化
為煨燼之區而狐兔之跡交道過其下者無不為之
太息奉聖禪居有如魯靈光巋然獨存非惟金浮碧
明照映于山色水光之際而鍾魚之互答初不異於
承平時豈亦有數存于其間乎雖然人事之盡誠足
以勝天自非主之者疊矩重規求其持久而不墜若
此或未之見也讀予文者尚念昔人搆締之艱而繼
承于無窮哉笑岩名善愈族某氏明之昌國人說法
嗣仲芳倫公耆舊僧宗鉉笑岩同邑人是寺之役其
功為最多繫之以銘曰。
 皇矣像教自西徂東丕建塔廟牖于民衷青天震雷
以聳群聾蹶然以興豁爾而聰句容之墟白土之里
川媚山輝靈龢萃止彼阿練若雄焉中峙由梁洎元
成壞凡幾有偉一師飛錫而嘆不創寶所妄邪孰閒
白業所感在彈指間靡仆不起何闕弗完湧殿峨峨
飛樓＆CB21760;＆CB21760;像變嚴嚴梵夾晢晢觚稜騰翔舟艧絢麗
兜率天宮下移人世粵自興戎劫火颺埃莊嚴勝域
鞠為草萊此獨巋然鸞騫鳳迴都人聚觀一何壯哉
賦形兩間固囿乎數人定勝天如鳥建羽千里奮飛
能令顛墜式纘式承胡寧弗顧寶華樓閣不涉有無
光明發舒號為毗盧遍覆大千了無欠餘凡爾方袍
攝心澹洎來居來游無證無作太史勒文因病注藥
尚祛昏迷同歸妙覺 
<other>重建繩金寶塔院碑</other>
南昌之城南有佛剎曰千福相傳唐天祐中異僧惟
一之所建也當經營之初發地得鐵函四周金繩界
道中有古劍一設利三百餘顆青紅間錯其光燁然
于是建寶塔取設利藏焉改千福為繩金塔院落成
之日爇栴檀香香氣鬱結空濛中僧伽大士顯形于
其上正與塔輪相直萬目咸睹君子疑異僧蓋大士
之幻化云初郡多火焚堪輿家謂塔足以厭勝之已
而果驗宋治平乙巳知軍州事程公某以其有關于
民最為吉徵鳩錢二十五萬修之紹興庚午尚書張
公某來佩郡符復倡眾洊葺之一旦塔影倒現于治
工游氏家上廣下銳層級明朗寶輪重蓋一一具足
元至正壬寅戎馬紛紜院宇鞠為椔翳惟茲塔巋然
獨存瓴甓亦且摧剝殆盡乙巳夏六月院僧自貴與
弟子匡弘同袍善慧各抽衣盂之資刱庫堂于東偏
<pb n="259"/>
日夕以興復為己任　國朝洪武戊申夏四月清泉
蘭若僧道溟與前三比丘披伽黎衣手執熏爐向塔
前發大弘願曰惟塔廟之建起信心而入菩提今廢
壞若是不可以不圖溟等誓盡今生為之惟威力加
護焉誓畢持曆走民間施者多應其月癸丑眾工皆
興趍附如蟻忽有鉅甓自顛墜稠人中咸無所損傷
又明日乙卯五色光起塔間豳豳熒熒圍繞良久而
歿冬十一月某甲子塔完塔凡七成成各六稜環以
峻宇前廠小殿以奉僧伽大士欄檻堅緻洞戶玲瓏
簷牙翬飛寶鐸如語觀者以為帝釋天宮所造化現
人間己酉春三月道溟示寂匡弘等嘆曰院役其可
不終事乎益聚施者之財于冬十有二月造釋迦寶
殿一所摶土以肖三世諸佛殿後復搆屋三楹間直
達僧伽之殿中塑曼殊師利普賢觀自在三尊像莊
嚴岩岫從壁湧出挾以兩廡前至于三門門內甃以
方池紺綠可鑑一如大伽藍之制訖功之日則甲寅
冬十一月某甲子也惟我如來弘開度門樹塔立廟
所以使其見像起信信為一切功德母萬善皆自此
生非徒聳觀瞻而已也矧能助地形之勝消弭災害
陰騭生民廢而不興是豈人情也哉道溟之與三比
丘精進弗懈終能遂所志而後止非其才有過人者
不致是也匡弘等不遠千餘里來請予記因為歷序
其事而系之以贊曰稽首大慈父利益于群生塔婆
之所建種種諸方便聳起霄漢間有如蒼龍角人有
遙觀者至誠皈命禮不待登伽藍已足攝憍慢所以
四大海無處不建立異僧何國人杖錫來洪都指地
發鐵函中有設利羅光輝奪人目其數過三百封緘
重瘞之樹塔鎮其上四眾方作禮香霧空濛中乃見
僧伽像作彼慈憫相身被鬱多羅手執青楊枝欲開
甘露門以解熱惱故成壞雖相尋神幻終不滅影倒
治工家下銳而上弘化導于眾生示以順逆故忽遭
戎馬興鞠為椔翳場巋然撼風雨中有不壞者溟等
發弘願誓加莊嚴力熒熒五色光出現于塔表萬目
皆瞻仰以為未曾有施者如川至不日告成功欄楯
互周匝洞戶各軒敞帝網日交參寶珠仍絢爛繪畫
諸菩薩以及天龍眾擁護于後先生獰若飛動自茲
彈指間湧殿及崇閎一一皆現前鎮茲清淨域福遍
一切處畢方不敢見永無鬱攸孽人見有為跡不知
皆無為會事歸一心無非無上道我今作贊辭筆下
起樓閣內有無縫塔光覆大千界一涉思惟間即墮
外邪見。
<other>蘇州萬壽禪寺重搆佛殿碑</other>
蘇之長洲東北二里萬壽報恩光孝禪寺在焉初晉
義熙中有沙門曰法愔自西域至中夏與慧遠法師
結社廬山已而來蘇以念佛三昧化導有情蘇人翕
然歸之為建淨壽院梁時更名安國唐長壽二年又
更名長壽尋燬于兵吳越錢氏有國中吳軍節度使
錢文奉重作之又更名安國長吳壽禪院始易禪僧
明彥主之宋大中祥符二年丁普公為奏改為萬壽
崇寧二年詔加崇寧于萬壽之上政和初又更名天
寧紹興七年復詔更今額為徽宗薦嚴之所元至正
末天下大亂寺為兵所焚群僧散走鞠為椔翳之場
國朝洪武癸丑蒲圻魏君觀來為郡周視廢基蹙額
而言曰是剎之廢不得名浮屠不足以起之行中禪
師仁公乃寂照和尚世適今住虎丘德涵道融堪為
人天師且兼通儒家經發為辭章嚴簡而有法內外
之學雙至中興之責庶其在是乎遣使者致書幣凡
三往而後應之視其寢室則床第篾如也稽其榖粟
則盎無斗儲也訊其執役則童隸無有也師泊然獨
居若享萬鍾之祿者曾未幾何僧之散者復還遠近
清修士魚貫而來有饋食者有供三衣者有施黃白
金者禪師曰可矣戒左右重搆大雄殿五楹間鑿石
于山市林于江陶瓦于郊工者奏技壯者獻力鞠明
<pb n="260"/>
究曛不督而集四阿有嚴若翬斯飛丹雘絢爛眩人
心目僝工于甲寅春二月至乙卯冬十月厥事告成
禪師太息曰寺之凡役殿為鉅殿既成門廡堂室當
易為爾吾耄矣宜選春秋強盛者繼之禪師乃退居
松林蘭若勤舊合輿議延瑩中瓛公嗣其席瓛公嘗
請業禪師不復固辭乃走吳江水月廢剎輦致三世
如來像妥奉殿中觀者起敬瓛公晝夜孳孳將次第
成禪師之志復來請文以示後之人誠可謂賢也已
嗚呼大千界中不離一念建治銷毀隨感而形者也
茲剎付之虐燄化樓觀而為灰燼果誰使之哉此一
念也今也翦翳剔荒變瓦礫而成梵宮又孰為之哉
亦一念也善惡之所繫其懸隔有如此者可不慎歟
禪師起廢之功無讓于開基瓛公善繼之力必漸復
于舊觀皆肇于一念之善者也法社緇衣之士來居
于茲來游于茲尚當擴而充之為聲聞為緣覺為菩
提薩埵雖等玅二覺亦可拾級而升無有出于此念
之外者毋徒委為有漏因果而忽之哉寺有唐僧貫
休所畫十六羅漢像頗著靈異吳越時邵思寶等共
建尊勝二石幢今猶存詩曰牽牛南斗姑胥墟義熙
神僧建梵居相傳正受啟凡夫以法籠絡為周阹洿
泥欲現金芙蕖盛衰相尋雲卷舒歲幾及千道如初
飛樓湧殿薄太虛鬱攸毒燄翻赤烏化為灰燼無復
餘上遮叢棘下夫須白煙斜日寒隼呼虎丘尊者名
浮屠見性炯若摩尼珠胸中藏書比石渠應聘而起
三嘆吁食無糗糧衣無襦赤立何以興吾廬瀟然一
榻結雙趺風聲颯颯撼州閭四方聞者魚貫趍布帛
盈橐粟滿車捆載有若神鬼輸成此寶搆只須臾龍
礎承楹列砆碔榱題攢星塗以朱日月回薄氣扶輿
攝慳破執道力驅空中樓閣齊毗盧法筵誰嗣乃其
徒利如干將溫六瑚吳江有剎委平蕪尚留像變金
作膚妙莊嚴像愍且都輦致中座清蓮敷直揭紅日
升天衢大綱既挈萬目攄三門夾序暨堂塗勢可馴
致當不孤秪今勝概敻然殊里白駢首施拜膜鏜鞳
始獲聞鼓魚有情弱質同巴且暮枯寧復論朝腴一
念搖曳風中旟大雄慈憫猶己痡乃假塔廟作世模
由外修內垢淨除事為不落有與無空空色色皆真
如作銘者誰列仙儒鐫之青瑤字縈紆後千百載期
不渝。
<other>毗盧寶藏閣碑</other>
烏傷之墟有山鬱盤名伏龍山山顛有寺號為龍壽
宋治平中又更聖壽寺廢已久莽為荊榛元泰定末
有大導師千巖長公飛錫而來從者如雲一彈指頃
幻成樓閣導師示寂後十二載比丘如海來補其處
四眾悅服如公在時十二時中常作思惟金口所宣
十二分教受持之者發明自性此烏可闕乃與勤舊
良杞是圖西往姑蘇扣諸檀度所施白金數將十鎰
奉以為贄于福嚴院請致毗盧大藏尊經滿六百匭
稛載而歸鄉之善士至四三千奔走往迎爰自山麓
以達殿堂約二里所夾道耦立各各合掌次第受經
而傳遞之縱橫錯綜無弗及者琅函既登頭面接足
禮佛而退海之與杞又復思惟有經無閣與無經同
何以自表啟人敬心孜孜持曆遍走民間欲聚銖黍
以成丘陵杞弟德鄰素樂真因盡心化導惟日不足
又有僧脩宣勞其間歷七年久始見功緒乃撤舊堂
載築載營均齊合度無有傾陊于是命工伐木于林
琢石于山造陶于原鍛鐵于冶總總林林不戒而趍
而其梓人曰陳新氏亦絕葷肉率匠蒞役　國朝洪
武龍集丁巳陽月斯屆其日乙卯始奠梁楹閱六十
旬乃訖厥功閣敉五間其高七尋周以明軒觚稜騫
飛蚩尾衝霄猶如化宮影落天半中像大悲具千手
眼左右于佛飾以黃金種種莊嚴華侈勝特東西相
嚮列以長龕攢布庋格妥至諸部索怚覽藏毗柰耶
藏阿毗曇藏其為功德微妙難思刊定因果窮究性
<pb n="261"/>
相垂範四儀嚴制三業研真顯正覈偽摧邪無所不
具無所不感有信禮者如聞世雄出大音聲天風海
潮震盪空際一歷耳根萬劫不磨重閣之下仍設高
座演說妙法以聳人天龍鬼之聽遐邇之人來游來
瞻舉手加額歎未曾有海復來謁請述記文用告來
者是纘是葺永久不壞我聞法藏總為五千四十八
卷以別計之凡六百億三萬一千八百八十八字之
多于一字中各有點畫于點畫中各備形聲是名為
字積字至于三百四百或千萬言是名為經積經以
至恒河沙數無有窮極悉會于一是名為心譬之于
佛自一至十自十至百自百至千千佛千身于一身
中各具手眼是名為佛一有不具于相則乖大慈悲
父以一佛身用表千身示現神變出千手眼顛倒捧
執靡不如意是名大慈大悲之道是名法藏或微或
顯不越一心心外無法法外無物千佛各具不見其
少大悲通具不見其多此何以故清淨海中微塵剎
土佛身充滿無有限域天地日月河山草木飛走游
泳洪纖高下有情無情或出或沒在佛身中與無外
者雖其手眼至那由他及無筭數亦不見餘況止一
千由此而觀手眼同遍于虛空界不見一隻亦猶契
經充塞宇宙不睹一字無體之體無文之文終日呈
露遍照十方斂藏于密初無一髮苟以凡情妄加度
量如刀割水非狂則愚金華居士逢此勝緣懽喜踊
躍記閣成事意有未盡復說偈曰我聞善慧師善巧
度迷情建立大機輪中⿱尒口三乘教運行纔一周功與
持誦齊後代踵遐軌嚴飾日益勝黃金暨丹砂栴檀
眾香等合成大寶藏湧現瀛海中大龍負之出天魔
鬼神眾手持刀劍具護法禦不祥苟一撼動之循環
不復停光色聲香類一一相奮軋如談苦空義聞者
得殊利誠以寶輪轉眾法與之俱法轉心亦轉頓悟
在剎那此以何因緣乃獨尊閣之膠執于一隅森列
眾星比如如屹不動曷以發群機其于立法所寧不
稍乖戾當知一切法本來常寂靜靜為動所基非靜
動奚寄動靜二俱泯始不為境轉來升斯閣者日見
眾寶函周遭逐心施不翅風雨疾回視他轉輪昭昭
涵萬象清淨若止水毫髮不動搖方知非動靜不受
有相攝若人以相求執燈入寶山竭力若窮探得一
而遺十紅日行中天眾寶皆現前一覽心目了無有
隱遁者此豈有奇因不為相縛故我今稽首禮作此
法藏偈千佛為證明同歸大悲海。
<other>四明阿育王山廣利禪寺碑銘</other>
四明阿育王山廣利禪寺在郡城東三十里阿育王
山即鄮山昔在周厲王時東天竺國有阿育王造寶
塔八萬四千貯釋迦文佛真身舍利命耶舍尊者放
光役諸鬼神分布于四天下而鄮山當其一故更名
之晉太康三年并州獵師劉薩訶受梵僧指授即改
行為僧易號慧達遍求舍利塔于洛下齊城丹陽皆
弗獲行至會稽之鄮山忽聞地下鍾聲慧達哀益切
越三日忽舍利與寶塔從地涌出其相青色似石非
石高一尺四寸廣七寸五成四角光明殊勝慧達見
已悲喜交集而塔之出現實肇于斯時矣義熙元年
安帝始搆塔亭覆護而度二七僧守之宋元嘉中文
帝增創祠宇且以封襲未嚴斲木為浮圖三成函之
梁普通三年武帝又命建殿堂房廊奉之賜額為阿
育王寺大同五年帝令其孫岳陽王詧改浮圖為五
成繪帝暨昭明太子二像藏焉仍施黃金五百兩造
銅佛四百軀寫經論五百卷鑄四鐵鼎以鎮四角尋
蠲復其賦調給兵三十設營防衛陳宣帝度僧守塔
如義熙之數唐中宗遣使賜金又下詔加護之至武
宗朝并省海內佛寺塔歸越州官庫宣宗立像教重
興又入于開元寺鄮山僧愬于觀察判官蒯希逸而
還之懿宗咸通中又度僧三七人守之梁貞明二年
錢武肅王遣弟鏵等迎塔作禮明年正月回止西陵
<pb n="262"/>
岸放光照江中其明如晝又改浮圖為九成第三成
寘七寶龕用以貯塔周顯德五年寺災文穆王請致
武林龍華寺新其浮圖其成如前數而藻飾有加焉
中龕雜用百寶範黃金為座懸珠瓔以莊嚴之宋初
寺又新大中祥符元年復賜以廣利為額拓為十方
禪剎其主僧自宣密素公始可考見宣密五傳至大
覺璉公名振天下仁宗待以殊禮作詩頌十七篇遺
之熙寧三年大覺為搆宸奎閣蘇文忠公軾實記其
成大覺日與九峰韶公佛國白公參寥潛公講道一
室扁曰蒙堂叢林取則焉高宗即位以寺為舍利所
宅親灑宸翰錫名曰佛頂光明之塔大覺十五傳至
大慧杲公紹興問來領寺事四方學徒川奔濤湧而
食或弗繼乃于奉化忠義鄉隄海塗成田一千餘畝
各般若莊大慧四傳至妙智廓公纘承益虔淳熙元
年冬孝宗之子魏王愷出鎮其土二年孟夏四月瞻
舍利毫光發祥青紅交絢變幻不一更用黃金為塔
而藏寶塔于中冬十月一日孝宗遣內侍省西頭供
奉官李裕文取塔入內妙智護之行舍利現于塔顛
如月輪相又現兩角如水精珠若此者三御書妙勝
之殿四字俾揭于塔所玅智再傳至佛照光公緇錫
坌集不減于昔時盡鬻賜齎之貲市田四千餘畝視
大慧加三倍焉名吉祥莊佛照十五傳至笑翁堪公
有權貴人至寺戲問曰舍利何在笑翁指道傍松謂
曰此處即有已而松枝皆放光貴人驚異即寺之門
巷建二石塔以表之笑翁又倣古制累石為塔者三
列于寺右以瘞僧之歸寂者宋季寺又災寶塔附安
別院元至元十三年春三月世祖命使者奉塔至開
平龍光華嚴寺尋遷燕都聖壽萬安寺集僧尼十萬
于禁庭大廟青宮及諸官署建十六壇場香燈華旛
之奉備極尊崇世祖親幸臨之夜有瑞光從壇發現
貫燭寺塔相輪之表又自相輪分金色光東射禁中
晃耀奪目世祖大悅命僧錄憐占加送塔南還更賜
名香金繒詔浙江省臣郡長吏增治舍利殿宇笑翁
十二傳至頑極彌公適際良會遂以詔書從事未曾
幾何甍棟雄麗如天成地湧上薄雲漢寶塔還干故
處頑極四傳至橫川珙公道被華夷禪學為之中興
僧伽來依法輪者至無席以容二十三年大建堂宇
以居之橫川九傳至雪窗光公寺復新豪家所據諸
莊田土園林盡復之且以詔使之臨祗奉無所至正
二年春二月又造承恩閣七楹間黃文獻公溍為之
作記雪窗四傳至扶宗宏辨禪師約之裕公已歷六
十二代矣禪師以笑隱訢公法子入我國朝自廬山
圓通選補其處戒律精嚴言行一致智慧福德皆絕
出乎等夷從洪武初元以迄今茲一座十年宗綱丕
振風雨不動安如泰山寺之勤舊竭其力而翼贊之
有若岳林住持象先輿公築黃賢塘得田三千餘畝
名報本莊有若雲石起公市史氏之田其數如黃賢
塘名忠義莊二莊皆與般若為鄰大佛寶殿則又雲
石葺之三解脫門則僧伽智華作之修演法之堂并
撤其房廬為下蒙堂則白雲住山智珠營之補東塔
院者沙門自悟也造西塔院者又象先也西塔肇建
于唐元宗東塔在迦葉足跡之左即寶塔所涌之地
下至庫院雜室則出于比丘智寧之力也凡寺制宜
有而摧敗不支者悉舉而更之禪師念締搆之艱不
可無以示來者俾其徒師秀至浦陽山中徵文以為
記嗚呼大雄氏真身舍利乃戒定慧重修所成必八
吉祥六殊勝之地方妥安之其在震旦者一十有九
唯阿育王山顯著特異自晉逮今歷一千九十七年
之多國王大臣以及氓隸靡不歸依金銀重寶施之
弗吝當其祥光發現瞻之仰之不翅嬰孺之思父母
蓋如來以慈悲願力攝受有情神通廣博隨念而應
所以啟功德之信心袪塵勞之妄念也何其至歟然
而臨師位者多名世之士秉法門之正令飆旋霆奔
<pb n="263"/>
一入其庭心空疑釋致使舍利之感久而滋彰名重
五山光照佛日此亦幽明兩致其極者也禪師起繼
芳躅益殫志慮當鼓魚寂寥之時熾然建立金碧燦
爛于水光山色間淛河西東未見有如斯之盛者是
宜詳紀之使後人扶植于悠久也寺東一里餘有聖
井靈鰻在焉相傳隨塔而至呼為護塔神折鮮花誘
之輒二紅蟹導之而出因作淵靈廟祀之以其與塔
相關也特附見焉銘曰。
 巍巍大雄攝受有情持紅日輪中天而行（其一）  照燭大
千洞見毫髮靡物不昭無幽弗達（其二）  靈明入滅有不
滅存五色神變萃斯骨身（其三）  無憂聖王捶碎七寶造
塔收之萬佛旋繞（其四）  誰放指端白毫相光藥叉奔逐
隨光瘞藏（其五）  支那之國海東之域鍾聲發祥塔乃涌
出（其六）  上自帝王下達民萌歷代崇之精白一誠（其七）  唯
其所在天龍呵衛有感則通靈光顯瑞（其八）  神燈暈紅
烈火殞空或射九天燁如白虹（其九）  千目環睹如佛出
世攀引莫能繼之以淚（其十）  依之主之代有偉人據蓮
花座說法如雲（其十一）  四方駿奔孰非龍象一喝之餘
凡情俱喪（其十二）  聲應氣求霧滃雲蒸千有餘歲無廢
不興（其十三）  有大導師來接遐軌佛智之孫廣智之子
（其十四）  長眉廣顙大類慈恩其徒翼之各展度門（其十五）  
湧殿飛樓聳起無際化海為田有禾穟穟（其十六）  像教
陵夷嘅嘅其永嘆浙河西東似斯實難（其十七）  法王能仁
覆壽無外佛子體佛引之弗贊（其十八）  昔人有言難逢
者時優曇之現四眾來依（其十九）  疇無舍利中含法界
亦有樓閣不涉成壞（其二十）  色非青黃其光焞焞不假
彈指諸門洞開（其二十一）  苟能荷擔直入無礙手擎摩尼
于法自在（其二十二）  玉几之山其青無瑕法雷常鳴諸天
散花（其二十三）  敢告來者以纘以述功烈巍然與山無極 
<other>重塑釋迦文佛臥像碑銘</other>
蘇州報恩萬歲教寺乃吳赤烏初大帝為乳母陳氏
所建名曰通玄唐玄宗因其年改作開元吳越錢武
肅王為之起廢揭以支硎山報恩寺舊額宋徽宗崇
寧初加以萬歲之號至佛日崧公來為住持專講華
嚴經疏尊為賢首教寺寺有淳祐鉅閣七楹間下覆
釋迦文佛滅度之像相傳自唐則有之州民攀慕徼
福者殆無虛日元季偽吳張士誠據有其地惑五行
家之言強謂佛臥非吉徵更造立像民情焦然弗寧
及偽吳亡德岩法師俯徇群情起主寺事不二三年
殿堂樓閣門廡寶塔之屬皆一一葺治易腐為堅煥
焉如新已而嘆曰諸役幸粗完像可不復于古乎于
是走告民間不分耄倪皆舉手加額競輸貨帛以後
為愧法師乃戒摶土之工斲嘉禾為骨骼承以高座
塑臥像其上塗以五色覆以綵衾諸弟子涕淚悲泣
環列前後摩耶佛母亦立其側悵然興哀唯曼殊普
賢二大士神情閒曠超出死生之外用意精緻形模
宛然像長六十六尺六寸高一十二尺曼殊等像高
一十八尺經始于洪武十二年春三月某日其年夏
五月某日訖功縻錢萬有奇用功百有奇伻來俾濂
記之嗚呼佛之法身猶如虛空本無去來何有生滅
其示八相以覺群迷不過降本垂跡俾同人法而已
本則真諦跡則俗諦真俗混融皆不思議之事烏可
以異觀哉況八萬四千無非度門觸類而入洪纖畢
達姑以入滅論之實具華嚴五教大旨小乘雖除我
執殊達性空但知實色故示之以涅槃非近于愚法
聲聞教乎色法二相本無自性皆從緣生滅度之際
斷緣歸空非近干大乘始教乎應身雖法亦屬幻有
幻有既滅真空獨存真空既存幻有亦住二體互融
了不相礙非近于大乘終教乎滅而非滅非滅而滅
非滅而有既滅而空空有雙泯理事交奪如如不動
無即無離非近于大乘頓教乎娑羅林間居然唱滅
靈山會上儼爾常存隨舉即色隨舉即空如示一身
不起于座如化多身遍滿塵剎無量為一一為無量
<pb n="264"/>
力用相收縱橫自在非近干一乘圓教乎諸有情眾
若勝若劣來瞻靈像隨其機宜證入教位至于混極
不翅親聞盧舍那演說圓滿修多羅之為快法師此
舉其千樹教基續慧命有功干法門甚大非止福澤
被干一州而已抑濂聞昔人設像俱有所表見非苟
然也如來中居表眾生大覺之心飲光勝尊在左表
自利之行慶喜在右表利他之行曼殊乘師子表大
智而降嗔也普賢騎象王表大行以制貪也他如劍
斧兩神則表觀空擇法二智取義深遠使人目擊而
道存故歷代襲之定為常法而此涅槃之像柰何獨
無所表乎濂因略舉雜華之說斷然謂五教之理咸
具不然佛法遍滿一切處是果何言哉濂既為作是
記殷勤遐仰復學主夜神以偈贊佛之語繫之干後
法師名淨行德巖其字也博通帝心雲華賢首清淨
定慧諸家晝力振其宗于將墜之時一彈指間悉起
諸廢其化導有緣以成法師之志者善長正宗二沙
門也偈曰世雄大悲利群物果後三權不思議既由
應身顯法身從體起用宣妙法人機既得饒益故倡
入滅度示化儀化儀有始而有終所以懲創懈怠者
七寶床中右脅臥慧日一朝竟西沒娑羅樹林皆變
白諸天哀號雨天華四眾圍繞共悲哽妙香結樓奠
金棺發三昧火而自焚各分設利建塔廟如來雖入
般涅槃畢竟終無涅槃者是知一性鎮常住不從變
易有生滅倬哉賢首古伽藍三吳法會斯第一乃造
涅槃微玅相因相攝入有情眾近遭紛更紊常制緇
素煢然失依怙有大比丘起復古最先補苴諸樓閣
一一莊嚴成玅境次令埏土肖靈像五色高纏廣博
身州民瞻禮至灑泣如還故鄉逢故物此即大乘正
法門種種皆能濟群品觀者毋以像觀像如觀雜華
大經王字字化為法燄雲雲中化佛皆現前一身示
現無量身無量身中現一身令我悉除邪見綱直濟
難思解脫海行住坐臥皆見佛佛之智慧如虛空無
性無生無所依大光明藏時時現與我無同亦無別
從上所言真實法眾生慎勿懷疑念。
<other>重建龍德大雄殿碑</other>
佛法之入中夏始于漢明帝永平八年此說殆非也
中夏知有佛蓋已久矣周穆王時西域有化人來能
出人水火王為築中天之臺列禦寇之書所載西方
有大聖人不治而不亂不言而自信不化而自行雖
不明言其為佛其事固皆佛也況乎天竺室利房等
持經來奏而始皇謝去之漢武帝詔霍去病討匈奴
獲休屠王祭天金人祠之甘泉成帝命劉向校書天
祿閣往往多見佛書哀帝遣景憲使大月氏得其王
口授浮屠經而還是則明帝以前經之與像中夏皆
有焉至于永平以後而其教法始恢弘耳然而中州
之人奉佛者雖多江南塔廟則自吳大帝赤烏四年
康僧會所造建初寺始婺之浦江從僊華山降勢而
下其東支蜿蜒而來曰龍峰峰之麓龍德寺在焉乃
法懷禪師道場初名乾元宋大中祥符元年更今名
嘉定中寧宗親書寺額以賜之寺無碑碣可徵不知
何時建立相傳為赤烏中子竊惑之僧會之化方行
建業而浦江在千餘里外何緣遽有興蘭若事乎乾
元乃唐肅宗紀年以年名寺其殆或肇于唐歟寺廢
將圮元大德九年住持僧善興及其徒永鎮悉撤其
舊而新之先是龍峰之上有塔七成宋天聖三年僧
咸若募兵部侍郎胡公則捐錢五十萬所建至是亦
一新之且造塔院一區湧殿飛樓雄麗華煥為一郡
佛宮之冠歲時祝釐縣之諸浮屠悉萃焉元末兵亂
一夕皆為煨燼寺之二比丘至德守約衋然傷心乃
合謀曰前人之功吾儕不可不繼也而力未能遍及
宜先其大者以為眾倡樂善之士豈無從而和之者
乎于是黜衣縮食重刱大雄殿五楹間其廣一百一
十尺深比廣閷二十尺崇比深復閷其四十尺經始
<pb n="265"/>
于洪武九年之十月落成于十三年之三月匠以日
計者八千米以石計者一千錢以貫計者五千而所
就之夫弗與焉二比丘以成功之孔艱也欲使嗣人
知所保護介予學子吳誠來請記嗚呼久遠劫來諸
佛出世其化度前後固不可以詳知而先儒則謂穆
王之世中夏已昉見之越一千六十餘年至明帝法
始盛行又越一百七十餘年至吳大帝江南方知有
佛秘藏之莫顯至道之難聞亦已甚矣今也祗園梵
林交接乎東西琅函玉笈充牣于左右則其證修宜
若易易然者而闡提之人猶日眾多自非增崇其像
變宏侈其寶坊何以新其瞻視而袪其疑妄者哉此
二比丘所以協力起廢而不敢緩也真如玅智含生
本具當繼軌轍而興事功者不數年間一復大德舊
觀予安敢謂無其人哉故因作記特稽佛法緣起而
嘆其不易遭逢意將起人之敬信苟謂泛引而續言
之非知予者也系之以詩曰西方大聖天人師將本
垂跡攝群機五色神光貫太微九龍行水香襲衣木
齡寂默和天倪明星一出絕去來大音演法寶華垂
像教東漸自蒼姬秘藏弗顯昧若黟後千餘歲寢光
輝白馬馱經息鴻盧從此祠廟覃夏夷仙華名山如
曳旂青龍東逝勢欲飛穹塔為角舟木鬐掩映樓觀
聳巍巍彷彿兜率中天移劫火洞熾風鼓威盡化丹
臒為荒椔二士見之心酸嘶欲符西土化人為彈指
勿使神鬼窺四阿凌虛截絳霓一倡當知百和隨千
楹萬礎列參差行看規制踰昔時調御丈夫示弘慈
擿埴索塗哀世迷手擎日月耀九馗疾步長趨絕險
巇歷劫難值心勿疑浦陽長江流渺瀰江水可竭道
無虧興作起壞屬之誰尚告繼者徵斯碑。
<other>官巖院碑</other>
浦江縣東南三十五里有山穹然拔起於眾峰之間
者曰康侯山又曰官岩山俗以其形蹲踞如獅子又
稱之曰獅子岩從岩趾斜入六百餘步崖木四環最
號幽邃有古招提在焉梁大同間比丘尼元淨始建
院岩北石洞前號曰安和後更名兜率至唐會昌之
季燬于火其故基至今猶存咸通初祖燈大師自越
之上虞飛錫而來遂縛禪岩內會歲旱獨上絕頂祈
請捐身投崖下而卒俄頃大雨火化得五色舍利民
感之就岩之西為建今院八年丁亥因山賜額為官
岩云燈之事備載洪遵郡志中而比丘之經始則出
於縣民蔣氏之所私紀年世遼邈莫考其詳所可考
者宋大中祥符癸丑重建釋迦寶殿天福己未刻木
為諸菩薩護法神王諸像景定庚申玅空大師智印
嘗出主杭之旌德顯慶教寺以衣盂之資命其徒六
人造經鍾二樓暨圓通堂方丈三門兩廡之屬復聞
于朝以奉仁烈皇后楊氏神御院益增重國朝延祐
丙辰院僧宗勝建普賢大士閣明年丁巳宗尚悉易
殿之楣楹新其四檐而加闢焉復摶土益舊木像礱
石為床座而妥寘之使與殿稱至順壬申景輝作潮
音堂于殿之北墉至正癸未華光寶閣成越三年丙
戊集僧之堂又成七年丁亥香積之室又成其費一
出於眾僧唯閣之役頗殷賴邑大姓洪君榮助之而
始就榮之二弟盛興復為創鷲峰潛碧兩亭自是院
之規制一如大伽藍四方人士來觀來游但見穹樓
傑閣飛動於蒼煙涼翠閒恍若登耆闍崛山親逢如
來法會之未散莫不驩欣贊詠得未曾有比丘普安
曾不以是為既完且謂自祥符癸丑至今歷三百四
十有三年其中更幾世幾人始克致有于是苟不圖
文刻諸貞玟則後來者何以知其艱哉乃以烏傷朱
君烈所述顛末走青蘿山中而求濂為之記濂所居
距岩不十里近一出戶輒望見之當天朗氣清時嘗
同二三子捫蘿攀葛而上俯瞰縣北岩坑仙華諸峰
如萬馬東行或駐或躍而浦陽江之水蜿蜿蜒蜒又
如白龍南飛一瀉數十里遶岩腹而去周圓原野星
<pb n="266"/>
羅綦布諸池沼廁其中直小甌耳方呼酒放歌天風
自東北起四山鱗甲一時皆動同游或戰掉不能留
誠天地閒勝絕之地也宜為有道浮屠之所都而興
仆補壞代不乏人也濂因弗辭而為之記系之以詩
曰。 獅子之岩下瞰巨江涵靈茹龢吐陰納陽（其一）  不有
大雄曷檀奇絕乎地湧成琉璃宮闕（其二）  誰操化機寂
我鼓鍾若龍若象遯棲無蹤（其三）  有大導師飛錫而至
以清淨身化為甘雨（其四）  我民咸言盍報有年一彈指
頃樓閣現前（其五）  歷年四百何以弗墜世有長材愈作
愈麗（其六）  陽馬四騫枛棱高翔金浮翠流熚熚煌煌（其七）  
觀者如登玅莊嚴域見種種光暨種種色（其八）  惟世閒
相起滅弗停中不滅者永劫猶存（其九）  矧是有為俱繫
虛妄當悟以心毋取于相（其十）  若事若理本無二門苟
涉分別即非一真（其十一）  我述我文鐫諸堅石後千萬
年與山無極（其十二） 
<other>明覺寺碑</other>
四明有伽藍曰明覺者其地在太白山陰唐天復初
沙門居納始縛庵廬脩習禪觀至宋某年比丘某拆
而大之殿堂門廡一如它浮屠之制郡守張某為請
于朝而畀以今額元泰定問寺僧厄于科繇之煩悉
以土田質于民間寺事日廢至正戊戌僧子琦籍其
步畝圍落之數往告阿育王山象先輿公曰琦不敏
不足敬承先訓使塔廟一一委諸草莽人其謂我何
然而非神力不可以擲象非定見不能以移山古莫
不然今豈弗類惟公儉以持己誠以格人格人易以
集事持己率以動物合是二者何廢之不興何壞之
不補今敢以圖籍進公其受之言畢胡跪作禮而退
當是時敗屋數楹頹然荒菅叢棘中饑鼪窮鼯後先
笑呼白草涼煙舉目凄斷象先初頗難之已而曰人
患志弗堅耳苟堅矣事豈有不可為者邪于是悉發
其儲畜市材僦工剔彼薉荒土復燥剛位仍面陽自
戊戌至于丙午不十年閒咸如舊貫土田質于民者
既贖歸之而新置之數又倍于昔仍令寺僧甲乙世
主之噫何其能也世之營建塔廟者未必無其人苟
不售奇衒巧以病夫民則籍豪氓大賈出力而任之
所以事不難成而功緒易見也今象先不資眾因不
動聲氣成此勝域偉特莊嚴四輩之士如登耆闍崛
山親睹如來五色相光非其力之弘見之凝不足以
與于斯也此無他由能信其所有故能成其所無是
則信者入佛之門建善之本也勒諸貞石以告後之
人尚知以信為最相與嗣葺之俾勿壞象先台之臨
海人俗姓王氏得度于雪窗光禪師深通內學其來
請文者則用晦熙上人也系之以偈曰如來設教亦
多種建立塔廟乃其一塔廟皆屬于有為于真實際
無相涉不知何以濟群迷耆闍崛山及諸處重閣講
堂無不具儼然如來在會時眾生貪著于五欲紛紜
膠葛不暫停有如飛鳥投網中其心在在難比喻我
佛重以慈憫故建茲莊嚴妙勝域所以奪妄欲趍真
太白山陰降支隴山川鬱蟠護靈氣有一尊者飛錫
至結茅敷坐縛禪寂後來繼者翕然聚化為寶坊矗
天起金碧晃輝映林谷鍾魚互答朝夕間何期鞠為
狐兔區遠近睨者增太息阿育王山善知識殷勤赴
我桑門請彈指頓開樓閣門無有一物不現前我聞
成壞世間相畢竟中有不壞者曠大劫來至于今無
生無滅無增減此為毗盧法性門佛與眾生同此入
光明照徹大千界不分內外及中邊我因造記說伽
陀以言語觀即非是。
<other>麗水陳孝女傳碑（附）</other>
陳孝女玅珍處之麗水人父南溪為神祠祝史蚤夭
母某氏更適他族玅珍依大母林氏以生林嬰末疾
玅珍刲股雜淖糜以進疾遂瘳或告之曰此若女孫
股肉之功也林悲泣曰吾耄矣死固當然何用苦若
耶疾復如初玅珍倀倀如有失賣衣走浮屠氏作諸
<pb n="267"/>
𧟄禜事皆不應林忽昏昡玅珍解髮相紏纏哀號良
久乃甦自是氣益弱僅有一絲相屬玅珍計無所出
燃香右臂上稽顙籲天乞以身代復不應至正四年
四月壬申夜夢一丈夫冠烏紗巾服青布袍來告玅
珍曰爾勿憂能剔肝食之則愈矣玅珍問曰欲剔將
焉從丈夫指右脅示之且俾吞紅藥半丸吞已遂覺
甲戌玅珍乃具湯沐浴露禱上下神祗時空中雨墜
玅珍之身獨不霑濕若有張蓋覆之者玅珍益喜持
刀視脅下見紅痕如縷長可三寸許就痕上割之血
滂然流再割之了無所見玅珍懼乃擲杯珓卜於神
逮俯身拾之而肝忽出懸亟刃之寘几上爇香自誓
云大母倘得生終身持菩薩戒不復適人矣尋取肝
聶而切之雜竹萌烹之大母食纔下咽其疾頓愈妙
珍懲前事戒左右勿漏言然創鉅甚幾至危殆復夢
神人語之曰無傷也宜練紙作灰傅之玅珍從其言
果愈時年十四耳後三年林以壽終玅珍造塔瘞之
復然頂申前誓棄家為優婆夷前進士永嘉高明來
官郡錄事為上其事部使者大名高履覆按得實以
聞次于朝詔有司具烏頭雙表之制旌表其門仍月
給粟一斛養其終身時八年春二月也郡守固始黃
某以其事有涉名教也命儒學教授鄭汝原為記其
事于石云史官曰人子之於親本宗一氣苟可以死
生者勢當共之肯以形體既分而視之有異耶當親
有疾時呼號天地鬼神遑遑求索茫昧中力有可致
雖萬死弗之顧又奚暇毀傷絕滅之計耶或者作鄠
人對痛斥之余不知其何所見耶夫孝忠無二道忠
臣肝腦塗地世未嘗指以為非顧獨於孝子而疑之
耶此決非韓子之文其依倣而托之者耶余聞之慈
溪黃東發之言如此因造陳孝女傳故備論之。
孝女持菩薩戒終身為優婆夷此現女人身得度
者也故附載于此。

宋文憲公護法錄卷第四（終）

<sarticle><article>宋文憲公護法錄卷第五</article></sarticle>
皇明金華宋濂著
雲棲袾宏　輯
虞山錢謙益訂
<other>記</other>
<other>蔣山廣薦佛會記</other>
皇帝御寶曆之四年海宇無虞洽于大康文武恬嬉
雨風時順于是恭默思道端居穆清罔有三二與天
為徒重念元季兵興六合雄爭有生之類不得正命
而終動億萬計靈氛紏蟠充塞下上弔奠靡至煢然
無依天陰雨濕之夜其聲或啾啾有聞　宸衷衋傷
若疚在躬且謂洗滌陰鬱升陟陽明惟大雄氏之教
為然乃冬十有二月　詔徵江南有道浮屠十人詣
于南京命欽天監臣羌以榖旦就蔣山太平興國禪
寺丕建廣薦法會　上宿齋室卻葷肉弗御者一月
復　敕中書右丞相汪廣洋左丞胡惟庸移書于城
社之神具宣上意俾神達諸冥期以畢集五年春正
月辛酉昧爽　上服皮弁服臨奉天殿群臣服朝衣
左右侍尚寶卿梁子忠啟　御撰章疏識以　皇帝
之寶　上再拜燎香于爐復再拜　躬視疏已授禮
部尚書陶凱凱捧從黃道出午門寘龍輿中備法仗
鼓吹導至蔣山天界總持萬金及蔣山主僧行容率
僧伽千人持香華出迎萬金取疏入大雄殿用梵法
從事白而焚之退閱三藏諸文自辛酉至癸亥止當
癸亥日時加申諸浮屠行祠事已　上服皮弁服榗
玉珪上殿面大雄氏北向立群臣各衣法服以從和
聲郎舉麾奏悅佛之樂首曰善世曲　上再拜迎群
臣亦再拜樂再奏昭信曲　上跪進熏薌奠幣復再
拜樂三奏延慈曲相以悅佛之舞舞人十其手各有
<pb n="268"/>
所執或香或燈或珠玉明水或青蓮花冰桃暨名荈
衣食之物勢皆低昂應以節　上行初獻禮跪進清
淨饌史冊祝復再拜亞終二獻同其所異者不用冊
光祿卿徐興祖進饌樂四奏曰法喜曲五奏曰禪悅
曲舞同三獻已　上還大次群臣退諸浮屠旋遶大
雄氏寶座演梵咒三周以寓攀駐之意初斸山右地
成六十坎漫以堊至是令軍卒五百負湯實之湯蒸
氣成雲諸浮屠速幽爽入浴焚象衣使其更以綵幢
法樂引至三解脫門門內五十步築方壇高四尺
　上升壇東向坐侍儀使溥博西向跪受　詔而出集
幽爽而戒飭之詔已引入殿致參佛之禮聽法于徑
山禪師宗泐受毘尼戒于天竺法師慧日復引而出
命軌範師咒飯摩伽陀斛法食凡四十有九飯已夜
將半　上復上殿群臣從如初樂六奏遍應曲執事
者撤豆　上再拜群臣同樂七奏玅濟曲　上拜送
者再群臣復同樂八奏善成曲　上至望燎位燎已
上還大次解嚴群臣趨出濂聞前事一百凄風戒寒
飛雪灑空山川慘澹不辨草木　鑾輅一至雲開日
明祥光沖融布滿寰宇　天顏懌如歷陛而升嚴恭
對越不違咫尺俯伏拜跪穆然無聲儼如象馭陟降
在廷諸威神眾拱衛圍繞下逮冥靈來歆來饗焄蒿
悽愴聳人毛髮此皆精誠動乎天地感乎鬼神初不
可以聲音笑貌為也肆惟　皇上自靈御以來即詔
禮官稽古定制京師有泰厲之祭王國有國厲之祭
若郡厲邑厲鄉厲類皆有祭其興哀于無祀之鬼可
謂備矣然　聖慮淵深猶恐未盡幽明之故特徵內
典附以先王之禮確然行之而弗疑豈非仁之至者
乎昔者周文王作靈臺掘地得死人之骨王曰更葬
之天下謂文王為賢澤及朽骨而況于人夫瘞骨且
爾矧欲挽其靈明于生道者則我　皇上好生之仁
流衍無際將不間于顯幽誠與天地之德同大非言
辭之可贊也猗歟盛哉祠部郎中李顏主事張孟兼
蔡秉夷臧哲職專禱祠親睹勝因謂不可無紀載以
藏名山以揚　聖德于罔極同請濂為之文濂以老
病固辭弗獲既為具列行事如右復繫以詩曰。 皇鑒
九有憲天惟仁明幽雖殊錫福則均死視如生屈將
使伸一歸至和同符大鈞（其一）  元綱解紐亂是用作黑
祲盪摩白日為薄孰靈匪人流血沱若積屍橫縱委
溝溢壑（其二）  霜月凄苦涼颸酸嘶茫然四顧精爽何依
寒郊無人似聞夜啼鑄銕為心寧免涕洟（其三）  惟我
聖皇夙受佛記手執金輪繼天出治軫念幽潛宵不
遑寐爰啟靈場豁彼蒙翳（其四）  皇輿載臨稽首大雄遙
瞻猊座如覿晬容香凝霧黑燈類星紅梵唄震雷鯨
音號鐘（其五）  鬼宿渡河夜漏將半飆輪羽幢其集如霰
神池潔清鮮衣華粲滌塵垢身還清淨觀（其六）  迺陟秘
殿迺覲慈皇聞法去蓋受戒思防昔也昏酣棘塗宵
行今焉昭朗白晝康莊（其七）  法筵設食厥名為斛化至
河沙初因一粟無量香味用實其腹神變無方動皆
充足（其八）  鴻恩既廣氛盭全消乾坤清夷日月光昭器
車瑞協玉燭時調大庭擊壤康衢列謠（其九）  惟佛道弘
誓拔群滯惟  皇體佛仁德斯被無潛弗灼有生咸
遂史臣載文永垂來裔（其十） 
欽錄集云洪武五年壬子春即蔣山寺建廣薦法
會命四方名德沙門先點校藏經命宗泐撰獻佛
樂章既成進呈　御署曲名曰善世曰昭信曰延
慈曰法喜曰禪悅曰遍應曰玅濟曰善成凡八章
敕太常諧協歌舞之節用之著為定制四年十一
月二十一日欽奉　聖旨御製廣薦佛會榜文命
都省出榜曉諭天下官民士庶人等。
<other>跋蔣山法會記後（附）</other>
予既從祠部群賢之請為撰法會記一通自謂頗盡
纖微近者蒲菴禪師寄至鍾山稿一編其載祥異事
尤悉蓋壬子歲正月十三日黎明禮官奉御撰疏文
<pb n="269"/>
至鍾山俄　法駕臨幸雲中雨五色子如豆或謂娑
羅子或謂天華墜地之所變十四日大風晝晦雨雪
交作至午忽然開霽　上悅敕近臣於秦淮河然水
燈萬枝十五日將晏載事如記言及事畢夜已過半
上還宮隨有佛光五道從東北起貫月燭天良久乃
沒已上三事皆予文所未及蒲菴以高僧被　召與
聞其故目擊者宜詳而予耳聞者宜略理當然也屢
欲濡毫補入之會文之體製已定不復重有變更保
寧敏機師請同袍以隸古書成茲卷來徵余題故為
疏其後使覽者互見而備文云。
又云
右蔣山廣薦佛會記予嚮為儀曹諸君所請而作一
則鋪張帝德之廣一則宣揚象教之懿意雖有餘而
文不足以發之叢林之間往往盛傳徒增愧赧而已
葦舟上人留意宗門樂善如不及近來南京亦繕書
一通持歸吳中求予題識左方嗚呼佛法之流通靈
山付囑恒在國王大臣讀予記者當知王化與真乘
同為悠久猶如天地日月萬古而常新猗歟休哉。
又
余既造此記自知筆力衰弱無以發揮　聖皇崇尚
佛乘之深意豈期大方叢林競相傳布殊用悚＆CB21763;而
雪山成上人復索余書一通藏諸篋衍以上人好學
之切不欲固辭之雖然余文固非佳然昭代制作之
盛足以為千萬世之法者亦備著于其間後之續僧
史者必當有所擇焉。
<other>日本瑞龍山重建轉法輪藏禪寺記</other>
我佛如來其正法之流通者有三藏焉一曰修多羅
藏二曰阿毘曇藏三曰毘尼藏惟此三藏[諒-小+日][諒-小+日]化導
使一切有情滅妄趨真誠昏衢之日月苦海之舟航
也琅函玉軸多至五千四百四十八卷眾生根鈍莫
能融貫善慧大士以方便力造為毘盧寶藏函經其
中一運轉間則與受持讀誦等無有異攝大千于機
輪所聚功德不可思議由是薄海內外凡有伽藍者
必設置藏室焉日本沙門文珪介鄉友令儀來告予
曰本國平安城北若干里有禪寺曰轉法輪藏舊名
寶福廢壞已久無碑碣可徵莫知其何時建立正應
元年肯庵全公從周防法眼藤道圓之請嘗就遺址
而一新之而僧本覺及梅林竹春巖＆CB21754;相繼來蒞法
席自時厥後風雨震凌又復摧塌弗支白草荒煙芻
蕘之跡交道矣貞治三年眾以文珪或可以起廢力
舉主之初寺無正殿唯有藏室一區藏之八楹皆刻
蟠龍作升降之勢數著靈異因祀之為護伽藍神至
應安二年文珪欲建殿于其前忽神降于一比丘曰
我神泉苑善如龍王也伽藍神來云大藏將傾乃視
之漠如而欲有事于殿功是棄所急而不知務也宜
亟易為之否則我足一搖此地當為湖苟遵吾言改
奉王家神御則國祚佛法皆悠長矣言訖仆地覺而
詢之絕無所識知事聞于王王大悅曰余憶幼時乳
母時禱八龍之神事正相符即遣中納言藤元賜今
額元之行有雙白鷺飛翔前導至寺而止人異之未
幾王遜位號太上天皇給地若干畝以廣寺基文珪
殫厥志慮出衣盂之資簡材陶甓使其堅良崇室上
覆機輪下承鉅木中貫方格層列經匭櫛比繪像精
嚴神君鬼伯翼衛後先所謂楹上八龍者塗以金泥
鱗爪焜燿角鬣森張陰飆肅然似欲飛動國人聚觀
無不慶愜文珪復奉今王之命請贖一大藏經安置
匭中規制整飭視舊有加焉經始于某年月日訖功
于某年月日縻錢若干貫米若干斛役人若干功大
上既棄群臣文珪別于寺東若干步建盤龍院以奉
神御如神之所言云文珪近受王命出持使節貢方
物于　上國　大明皇帝嘉其遠誠寵賚優渥文珪
敢籍是有請于執事願為文持歸勒諸堅玟以示無
極予聞七佛尊經實貯龍宮海藏在昔龍樹尊者嘗
<pb n="270"/>
入其中睹華嚴經上中下三本因記下本以歸西土
是則天龍雖以戒緩在龍種中而其向乘之急得干
華嚴會上圍繞盧舍那佛與聞大乘圓頓之教終非
他族可及經藏所在其能擁護而顯靈異也宜哉日
本初無輪藏有之其從茲寺始文珪承國君之命孜
孜弗懈以起廢為己任亦可謂流通大法者已予既
為記其事且演說藏中真實了義為偈以繫之文珪
字廷用篤志禪觀善繼大林育公之學者也偈曰世
尊大慈父憐憫諸有情自從鹿野苑直至跋提河說
無量玅法普度于人天根雖有利鈍隨機獲饒益弟
子所結集汗牛復充棟善慧施善巧收攝在轉輪圓
樞運動間地軸相回旋法王所說法一一皆現前譬
如日月燈能放大光明無非真般若不見有一法似
茲功德聚盡在轉移內一轉詰習空淨如青琉璃二
轉加精進直入智慧海三轉到彼岸安住涅槃城以
至千百轉轉轉俱一同循環若弗停我輪未嘗動此
以何因緣動靜無相故瑞龍有精藍重建毘盧藏中
函貝葉多字如恒河沙沙沙各具佛不翅那由他還
以一佛攝攝盡無復餘大包于無外小則入無內是
謂神通藏萬劫終不磨非比有漏因成壞每相仍所
以天龍眾在在悉護持有時著靈異雷電儵變幻守
此清淨域外道不敢干我持如意輪讚此大乘法告
爾諸佛子晝夜須勤行有悟片言間全體即呈露不
著前後際廓然無聖凡豈惟佛子等龍神亦當聽乘
戒二俱急共成無上道。
<other>四明佛隴禪寺興修記</other>
沙門行原不遠千里踰大江而來京師謁余而言曰
鄞之天童山岑銳綿鬱上接空際其支隴蜿蜒南下
爭奇競秀蒼翠相繆信為靈僧化士之所窟宅後唐
莊宗時人見有紅光燭天謂為浮屠氏祥徵因名其
地為佛隴焉大比丘咸啟樂其幽邃可以縛禪自天
童分其徒結廬以居已而開拓如他伽藍宋至平元
年賜額曰保安然猶以甲乙為居守至熙寧五年始
釐為十方禪剎主者照玨乃大覺璉公之法嗣黑白
瞻依如水赴壑于是悉撤弊陋而更新之夫以有形
之物終歸于壞日就月將漸致頹圮元至正某年住
持文舜重搆釋迦寶殿未及完而去二十四年江淛
行省丞相康里公時領宣政院事選天童內記大基
丕禪師主之禪師既至升座說法已環顧而歎且曰
起廢吾之責也四輩其無憂居久之歲豐人和儲積
漸充禪師曰可矣亟召匠氏補未完之殿堅緻有加
若丈室若演法之堂則因舊而葺之若三解脫門則
新作之以至廡庫庖湢之屬靡不修治如法復集眾
因摶土設像如來中居二弟子旁侍曼殊師利及普
賢大士或騎獅子或乘白象王東西而從護法大神
各執其物梵容生動如欲語者經始于二十五年之
某月落成于　國朝洪武二年之某月惟禪師蚤得
法于左庵良公通外內典梵行清白薦紳之流皆愛
敬之故能于干戈俶擾之中成此勝緣了無難者今
雖遷住補陀洛迦山而猶寤寐不離于佛隴禪師之
功我眾安敢忘莫堅匪石願圖文歸而鑱諸予聞我
佛如來為一大事因緣出現于世蓋以眾生汩沒妄
塵念念遷謝起滅不停過去者始息見在者紛拏未
來者已續二六時中不知暫捨以此纏縛沈痼出彼
入此猶如車輪迴旋無有休止于是興大悲心為說
三乘十二分教[諒-小+日][諒-小+日]誘掖蓋欲眾生捨妄趨真以成
正覺像教東漸日新月盛凡方州列邑名區奧壤莫
不有梵宇禪廬以安處其徒眾亦欲解佛之言行佛
之行以究夫妙湛圓明之性而已俗習下衰或藉此
為利養而不知先佛忘形為道之計盍不思之香積
之供五味豐美視日中一食者為何如穹居華寢方
床邃筵視樹下一宿者為何如是宜精進策勵如上
水舟單篙直進如磨鐵杵必欲成針不至于成功不
<pb n="271"/>
止可也禪師之締搆艱勤其意誠出于此圓頂方袍
之士于千而來熙熙而處者尚無負禪師之所望哉
雖然如來出紅蓮舌輪遍覆大千界中至今演說妙
法大地眾生無不得見無不得聞況日照而月臨風
馳而雨駛山峙而川流真常之機時時發現無一刻
止息有能于此證入世間名相一時頓忘其與如來
清淨法身非同非別回視是剎飛樓湧殿雖居塵世
亦與香水海中華藏世界等無有異予也不敏盡閱
三藏灼見佛言不虛誓以文辭為佛事今因行原之
請略為宣說以記寺之成使其徒知所自勵若曰專
紀歲月以告來者嗣葺之則其意末矣。
<other>龍游重建證果寺記</other>
我釋迦文佛慈憫有情設宏闊勝大之教真應弘願
罔不霑被故凡日月之所照霜露之所墜皆沐浴至
化出離苦輪得清淨行列禦寇書所載不治而不亂
不言而自信不化而自行蕩蕩乎人無能名者信不
誣矣是故塔廟之所在金碧焜煌照耀無際雖其淪
壞有時或囿乎數曾未幾何又皆興復如初觀乎此
者可見大法之流行與天地相為無窮者矣衢之龍
游縣東四十五里有證果道場實始于唐貞觀初縣
人士虞道延捐宅宇為之悉入腴田其中已而祝髮
受具戒為開山第一祖且以的傳自號修習禪觀誓
不忘于正宗一時龍象聞風坌集稱為虞延法師云
唐季之亂變為瓦礫之區在宋之初休堂慧公嘗重
興之至宋季又廢無住行公入主法席又從而興之
逮元季又廢今住持靜山仁公與其同袍本全周公
謀曰茲寺自法師創建以來甲乙相傳克底于今日
不翅七百餘年之久一旦使其堙墜吾儕之恥也盍
相與起其廢乎周公忻然諾之各捐私橐之積以為
眾倡乃持曆走民間民有力者嘉二公之淳愨各施
其所有遂命斲木淘土之工相與從事至正癸卯二
月某甲子新造釋迦寶殿殿凡三問演法之堂其數
視殿而嬴其三曰解脫門則數與堂同兩序視門而
嬴其二十又五皆次第落成復摶士塑佛菩薩諸像
鍊黃金為紙而飾之洪武丙辰九月某甲子又建藏
經之室一區而懸鍾之樓亦煥然一新至於棲僧之
房凡七各設層搆篴堂靡不具足其制度不異巨剎
崇廣嚴麗視昔有加雕甍璇題上凌霄漢彤扉曲砌
下映林谷梵唄互聞鍾魚相答往來觀者咸謂當此
像教衰落之時能化灌莽之墟而為無上寶坊非賢
且智者能致是乎莫不躊躇歎詠而去仁公亦自以
締搆艱勤欲俾後人聞知相與保持于悠久忘其春
秋之高奔走青蘿山中徵文以記之余按佛說尊那
經云無盡功德甚深微妙乃有七種而建立精舍實
居第二又按福田經云廣師有七德梵天福而興立
佛圖僧房堂閣實居第一嗚呼佛言如是世之人往
往斥經營塔廟為有漏因果恒棄之而不務亦何可
哉二公惓惓焉以紹述法師為己任斯可謂允合契
經之旨者矣雖然樓閣之在世間有成有壞一剎那
頃萬變不齊有若吾心所具寶華樓閣先天地而不
知所始後天地而不知所終劫火所不能焚毘嵐風
所不能破真如無礙湛寂常存學佛者又當于此而
求之庶幾精粗不遺理事雙盡者已斯言也非予之
私言也蓋嘗風諸師云。
<other>重建龍興奧源寺記</other>
龍興奧源寺在撫之金溪縣北一里後枕鷓鴣之岡
前有一峰銳如卓筆上插霄漢而幕阜雲關兩山對
峙乎西東若駐若馳若起若伏其秀拔殆難名狀靈
宮秘宇之所托也固宜唐元和中有大比丘某飛錫
而來徘徊顧瞻縛茅栖止于其中厥後漸成巨剎樓
閣崢嶸鍾魚互答于山光水色間一時龍象固嘗盛
矣宋崇寧初蕪壞弗治已而復興元至正中江右兵
起官署民廬盡罹焚毀寺亦不能以獨存金碧之區
<pb n="272"/>
倏幻為瓦礫之場荒煙野燐更互明滅使人有悽然
之思東曉大師自幼受經斯地喟然歎曰在我法中
有為無為皆第一義諦起廢之任吾可不究心乎其
徒十有一人驩然相之閭右之族亦間有施貲者于
是伐木于林攻石于山徵瓦于陶眾工雲興罔敢後
時大師躬程督幾忘食寢遂卜厥日以成功告寶殿
中峙邃閣後居旁挾二廡前敞三門以至庫庾庖湢
之屬罔不就緒復摶土肖佛菩薩暨護法金剛神諸
像梵相嚴穆見者生敬經始于某月日訖功于某年
月日初刑部司門員外郎王君經三世與大師游凡
大師有所營為皆捐財倡之大師知刑部君與予友
善因請具其事狀求予為之記予聞大雄氏說法耆
闍崛有重閣講堂之壯麗所以奠安其形軀庇覆其
徒眾初未聞其露坐于日星風雨之中也世之昧者
弗之察悉諉諸興造為人天有漏之因倀倀然曰吾
志諸內不騖諸外彼役志于事功者果何為也哉殊
不知般若場中理事無礙內外混融遍覆一切不即
世間不離世間苟徒拘泥而墮斷滅之見則違道遠
矣今大師耽悅禪味有所證入熾然建立無非佛事
其智識過人殊甚備著其事勒諸堅玟庶可為馳騁
空言者之深戒歟大師名嗣暹字某族王氏東曉其
號也有長材所蒞之處廢無不起既創安樂院于蓋
竹原復重造金禪師塔庵恢其土田已而庵爇于火
又搆成之及今奧源之役其功為尤偉所謂十有一
人則行真希儆希晏希住希誠法旭法吾法昶法椿
法睿慧澄其學行皆有可稱云。
<other>杭州天龍寺石佛記</other>
濂自休致以來頗一至杭憩永明慧日峰下天龍寺
與永明相去不五里而近其主僧月舟禪師行滿要
濂出游寺乃唐天龍尊者駐錫之地宋乾德三年吳
越王錢氏為建寶坊因名天龍王之女曾刻木作觀
音像畀之至今猶存大中祥符元年改額為感業建
炎三年毀于兵元泰定元年擇基于寺南一百步仍
重建寺曰天龍焉寺後皆山相傳為越王臺奇石峭
秀如瑪瑙森列從寺西斜迤而上僅三十步小塔出
灌莽中蓋藏天龍舍利處又斗折而北入妙莊嚴境
門又西行六十步平巖幽邃鐫成無量壽佛像塗以
黃金累甓為洞戶作欄楯護之香華之器咸刻飭像
又刻心經般若繫以太平興國六年左峙石洞尤奇
傍勒饒雲齋三字詩一章不能全辨巖前地夷曠月
舟云疑此即寺故基柱礎尚在竊按錢氏造寺在太
祖乾德四年至太宗太平興國三年方納土上距建
立之時已一十七年又三年方有刻像未必其初置
寺于此也又東折二十步有慈氏如來暨天親無著
侍衛七像其莊嚴一如無量壽又東折三十步又有
寶陀大士像石壁上刻天龍寺光明石六字月舟云
石能夜現光怪故名其莊嚴一如慈氏三處仍勒佛
號于石以金填之濂既周覽徘徊太息顧月舟問其
故月舟云斯事甚異　國朝洪武七年秋七月十又
一日野燎發延及寺山風挾之為聲勢光焰射天黑
煙已罩殿廬行滿大懼向木觀音像哀號期與殿俱
燼或力解之乃脫三衣祝而焚已而反風滅火繼之
以雨明日行山中藤蔓榛棘盡幻為灰始見石像呈
露或井沒塵土間行滿驚喜為之剜剔澡滌命工繪
飾嚴護如此實其年之冬十月也先是有神光起寺
西四十步久而愈明因掘地驗之獲石觀音像舁歸
奉之東廡旱潦疵癘禜禱立應由是依歸者眾寺得
重振逮今五十六春秋矣今諸像畢出似非偶然之
故然寺無一肘之田每乞食以為養而黑白之眾幾
二千指非徼靈于大雄氏其能致然歟不可無以示
來者明公以文辭為佛事願為書諸碑仍累甓為室
以障雨風使與石像同為無極不識可乎濂聞佛之
肖像古無有也有之自優填主始東土眾生兢則效
<pb n="273"/>
之恒聚土以擬梵形或謂土不能悠久復易之以木
又慮木可致朽而更之以石石固堅矣亦難期于無
壞乃因山而鑿之庶幾與天地同畢大則數十尋小
則六七尺在在有之如來以慈憫之故感其精誠時
變幻景光以歆動之錫釐卹胤無所不至誠難量功
德海也雖然天地亦一物也物必有壞唯本然之佛
超絕萬彙而不可以成壞言人具有之而或未能思
故濂之為此記使讀者內觀知所重在此而不在乎
彼也寺之興復別自有記非像之所繫茲不詳書。
<other>育王山廣利禪寺塗田記</other>
明之廣利禪寺名列五山為浙河東一大叢林緇衣
之士執瓶錫而來者動以千計舊雖多土田而淪沒
者過半一遇乏食必持缽走民間以乞食為事寺之
長老普濟禪師光公既為正其侵彊復謀買田以助
之既齎志而歿其弟子象先輿公恢廓而有為乃慨
然曰先師之志我不可不就也市奉化縣腴田若干
畝有畸錢以緡計者十千九百有畸俾其徒嘗輸力
于其間者若廣融若景＆CB21097;等輪掌其事歲收其入六
百斛薦于寺中以補其不足且建屋三楹間以為儲
偫之所爰伐堅石屬予為之文而勒步畝鄉落之詳
于石陰予謂象先之功侈矣固不可以不書然為文
之體因其事而著其理始為得之請借田為喻以勵
夫進修之士何如象先曰不亦善乎士之進修則不
昧因果所謂竊攘質鬻之禍不作吾田固有永而不
廢矣予因請佛為證結跏敷坐為說偈曰大田在海
濱厥土惟塗泥何物不可藝藝禾乃有成禾根入土
已當加保衛力涵受乃糞壅耘耔復以時勿使惡草
生若非雨露滋亦不能生成數者既能備時至自然
熟嘉穟累累然遍及郊野中我心有如田諸種靡不
納青黃與白黑隨其所種生菩提譬嘉禾種之即有
秋持戒為保衛忍辱為涵受布施為糞壅精進為耘
耔智慧為雨露禪定道乃成人力一不至田雖號膏
腴蒿萊日夜長雉兔之所藏蛇虺共出沒化為荒薉
區欲求一粒粟有不可得者我心倘不治其失亦復
然治心如治田豈不以此故上人最方便市田繼先
志食此緇衣眾頓免饑火煎食者或感觸寧不思前
喻嗜道如嗜食定知顆粒微視如萬金重進道功或
怠亦不易消受刻文于貞玟讀者知自勵更加護持
力常使食輪轉。
<other>吳門重建幻住禪庵記</other>
姑蘇幻住庵者元普應國師中峰和尚本公所建立
也國師既得法于高峰妙公唯恐人知而挽其出世
深自韜晦往游三吳間大德庚子國師年三十又八
嘗憩閶門之西麓見松檜蔚然成林問名于居人則
曰此鴈蕩也國師喜曰永嘉有鴈蕩山乃應真諾矩
羅示下現之所名與之同其般若之當興邪吳士陸
德潤聞其言遽以地施之國師縛草庵三間以居趙
魏公孟頫為扁之曰棲雲國師趺坐其中而問道者
連翩而來至于五百指之多乃創精舍一區僧俗趨
功不三月而就所謂堂房門廡咸具乃請名于國師
國師曰澄澄水鏡能現之幻體昭昭影象所現之幻
跡幻與幻盡覺與覺空斯則超悟之極至也吾儕依
此如幻三昧而住宜以幻住名之當是時若南詔之
無照鑑西江之定叟泰荊南之鐵印權冀北之指堂
月號為一時麟鳳咸集輪下幻住之名藉藉于四方
矣又明年壬寅松江瞿霆發延主天目山大覺正宗
禪寺國師不俟終日避走南徐而向之相從者皆水
流雲散唯絕際中玉亭立二師素掌庵政相守于寥
寞之濱自時厥後二師復入寂立之徒湛源止止之
徒用庵照補苴＆CB21766;漏而思繼承為尤謹元季兵亂一
旦蕩為塵埃而不可致詰矣用庵日憂之圖為興建
之計僅四十年皆次第就緒而復國師舊觀實　國
朝洪武戊申之春也庭曲之碑久未有刻文會濂
<pb n="274"/>
　朝京師道過吳中用庵以記為請濂聞國師之道東
行三韓南及六詔西連印度北極龍沙莫不躡屩擔
簦咨決法要然其心未嘗自以為足屢卻名山而不
居飄蕩窮崖孤洲之上誅茅結廬在在以幻住名之
其故何耶蓋謂主持宗教必無上大道必夙植福緣
必明智通變具是三者然後可其意誠有所激欲以
身捍大法俾之去澆而還淳也用庵思祖武是繩木
茹澗飲夙夜究明本心其亦可謂無忝于國師孫曾
者乎嗟夫諸法固幻也而住者亦幻也知住者之非
住始知幻而非幻也幻而非幻則如幻三昧在焉雖
然非幻亦幻也是為記。
<other>蘭溪法海精舍記</other>
義烏伏龍山有大浮屠曰千巖禪師長公以高峰之
孫中峰之子表樹法幢倡明教外別傳之旨非惟中
夏學徒海赴雲蒸遠而龍荒蠻甸弁韓巴僰之人莫
不持薌膜拜咨決疑情而其上首弟子既皆于道有
證各搆蘭若分續化機大江南北往往有焉若今有
源師所建法海精舍亦其一也有源名允清金華人
淳熙丞相王魯公諸孫蚤嘗受經石門剛公元至正
辛巳繼往千巖座下得度為大僧留神禪觀脅不霑
席者十年一旦入室機鋒相撐觸雹撒飆揚莫窮涯
際千巖欣然頷之乃屬其出游閩浙江淮間以求印
可有源所見諸師了不異千巖時退隱故山文彩自
露尋以郡守之聘出世衢之子湖安國禪寺遷信之
王山興教禪寺百廢具興皆有光于前人　國朝吳
元年丁未飛錫蘭溪之龍巖樂其山縈川迴風氣襲
藏乃歎曰吾知宮宅地形之術蓋有年矣察其祥徵
無有弗驗者如此靈壤可不開般若之場乎遂即南
洲建法海精舍一區越三載乃成後聳傑閣中峙寶
殿前敞高閎兩序眾寮映翼左右有源徵予為之記
予年踰七十凡索文者皆峻斥見有源素髮垂領道
貌淵雅語言悃愊無華不覺心許之因為敷坐而倡
言曰法界有情種種顛倒執妄為真四大假合如水
上沫聚散無定強指為身六塵緣影如火中燄起滅
弗停堅認為心隨因成果墮入諸趣出此入彼類風
轉輪大覺聖人起哀憐心廣說三乘十二分教使其
照知本來真心廣大靈智無物不含無理弗攝心佛
眾生三無差別本來真心圓滿空寂周遍百界不動
纖塵惟寂智用合三為一人能有所悟入始能了空
障執直超無上菩提然非因像生敬因敬生悟思求
脫離如無舟筏欲濟大河無有是處古之導師方便
設化廣闢精廬為之棲止嚴事像變為之瞻視潔清
香華為之供養皆使其革妄趍真了此身心而已今
有源灼見于斯取則前古鞠明究曛孜孜弗懈亦可
謂度越人人者矣雖然此實人天小果之因耳或具
大乘器者來游來止當知萬法本空一塵不立大光
普照涉入無礙無佛道可悟無眾生可度洪纖高下
草木走飛色色形形紛紜舛錯皆吾一實境界樓觀
云乎哉修證云乎哉嗚呼教外別傳之道廣矣大矣
又當從此而參之精舍之建其用錢僦工動以千百
計茲不詳書而獨舉身心之要為言者財輕而法重
也。
<other>仁和圓應庵記</other>
杭之仁和去城東五里所有浮屠庵曰圓應乃雪庵
禪師之所築也其地當元季為戰鬥之區莽無居人
及歸職方而後遺民稍集往往好勇嗜利屠羊豕以
成肆師惻然憫之托缽行化有褚道真與金薌者首
迎禮之先是道真之家人夢異僧至其廬倡偈為贈
及見師容貌服飾儼然與夢中不殊道真即言之于
眾翕然從化遂與薌日乞食饋師且請于右族胡國
材其建精舍一區葉氏婦聞之捐地為基以尺計者
縱袤若干橫延若干于是道真因之鳩工前敞修門
中峙佛殿後聳堂宇翼以兩廡而外則垣墉四周庀
<pb n="275"/>
事于洪武甲寅春二月甲子至秋七月某甲子遽訖
功焉屋以間計者二十粟以斛計者一百工以日計
者五百師欲垂示後人乃不遠千里介予學子童徽
來請記予竊疑之當兵戈始息創殘猶未起何暇從
事于佛乎縱師言之而疇將聽之徽曰不然師之事
則有異于人者師本辨章寶寶公之子生有異徵年
十五慨然慕道思以善法度人往依帝師法子朵兒
班大師薙落為僧遂杖錫南游遍參閩浙諸尊宿得
法于伏龍山千巖長公去棲越之范蠡岩岩有虎一
夕避去師初不知書靜定之久發為頌贊自然與道
合以是之故人愈趨之而庵成無難者予因歎曰人
苦無志耳果能以善導人而人孰不化之豈惟浮屠
氏哉然而浮屠氏以莊嚴樓閣為有為縱有福報亦
人天小果耳其中必有無為之道存所謂無為之道
者無小無大無內無外無成無壞無欠無餘不為諸
佛而有所增不為凡夫而有所減淵默不言而聲如
怒霆凝定未起而身遍沙界是則所謂圓應者也一
庵云乎哉惟師能契事理之不二者必知予言為有
據徽歸尚以是語之師舊名孛羅帖木兒今改可傳
字無授高昌人雪庵乃其徒所號蓋尊之也。
<other>浦陽栖靜精舍記</other>
浦江縣東十五里其地曰花山地勢夷曠宜學佛者
居之元至正己亥同縣淨住院沙門明叟昌公與其
弟子無聞聰公卓錫于茲晝夜以禪寂為務庚子建
演法堂成辛丑佛閣成壬寅大佛寶殿成三門兩序
庖庫像設以次咸具皆二公之締搆而諸徒智觀如
玢處仁行滿竭力佐佑始克告完于是置山林田園
各若干畝用給薪米之費定為成規使甲乙相傳戒
勿血食醪飲違佛大禁雞鳴而起日入而息爇香梵
唄以祝釐報　上不敢怠遑昌公遂名之曰栖靜精
舍云初千巖禪師長公說法義烏伏龍山昌公實往
咨叩禪師憫其求道懇切示以禪要昌公遵行甚力
逮夫功至心空一旦無疾辭眾而說偈云生本非生
滅亦無滅撒手便行虛空片月說已端坐而逝時
　國朝洪武丙辰十月三日也昌公既順寂聰公繼之
弗懈益虔深懼來者不知植業之艱勤來徵予文為
記俾嗣葺之以致悠久予游宦南京二十年今始納
祿而歸州里之事皆若無聞之每見白麟溪隱者鄭
源談昌公之制行甚峻而左溪曰師亦備道聰公護
戒絕謹因不讓而為之言曰佛之妙法如芬陀利華
雖生于水不著于水清淨自然無所染污故契經有
云于身無所取于修無所著于法無所住所以然者
蓋恐墮于有漏之因也然而根有勝劣功有偏圓未
可一軌齊之初機之士必假法像以攝麤執積久馴
熟至于心法兩忘始為得之不宜遽謂崇建塔廟之
為非也從有漏以至無漏法門次第豈不粲然可徵
者乎昌公之建立于初棲禪靜寂洞徹心源談笑去
來曾無留礙此又非明效大驗乎嗣守之者宜鑑昌
公之所證毋廢其舊規毋隳其成事缺則補而葺之
弊則更而新之庶幾不墜前人之志可以入菩提之
門而超煩惱之海矣乎昔我大雄世尊以聖賢天人
修行住處付囑星宿天龍藥叉大鬼神等分布守護
故凡佛剎之所營創幽明之際必有尸之者矣豈曰
偶然之故哉不惟僧伽之徒當繼承惟謹世之宰官
及賢士大夫多寶長者亦思因果之不昧相與護持
之使其永勿壞可也是為記。
<other>浦陽善應精舍記（大德十一年）</other>
我大雄氏說法度生凡其住處眾所依止以是因緣
成大蘭若象教東漸遂建道場湧殿飛樓在在而是
其中亦有折一莖草插標立壇作佛事者小大雖殊
及其籍是明自心性如指指月指有短長因指見月
了無有異浦陽山中有一沙門號曰景岑發大弘願
自無始劫以迄干今或神或天或阿須倫泥黎旁生
<pb n="276"/>
拜諸鬼趣隨業所感輪轉不息所以者何為貪欲故
貪故不捨不捨故有我今思惟咸悉棄去搆為梵居
見者聞者皆大懽喜輸田荐貝奔走承事大德乙巳
迨干丁未凡三暑寒以潰于成殿庭靚飭門廡峻整
中像大士踏寶蓮花真珠瓔珞微玅莊嚴旁繪天王
暨龍神眾各執器械呵護正法雖悍男子叫呶墮突
眾怖畏者來入是室俛首作禮五體投地比諸道場
與折草者無小無大同一應感我聞如來真實境界
無佛菩薩亦無眾生凡所有者皆是空假如摩尼珠
日光所照五色燦爛謂生於珠非日則隱謂出於日
光因珠見畢竟二者和合而成根塵互入亦復如是
真如妙性本自空寂一物則無況茲室廬盡涉虛幻
有無之相在剎那頃豈若心境兩捨不有寂用常如
然後出世布大法雲震大法雷澍大法雨俾諸根莖
悉獲沾潤是則無真如來遺教若乃執著有漏因果
被伽黎衣作塵勞事如蝜蝂者愈重愈困要求解脫
無有是處我今復欲廣宣此義而說偈言我觀自身
相四大所假合自頂下至踵種種非真實一旦四大
離我復在何處我身且不有何況身外物縱彼金銀
寶珊瑚及琥珀玻璃瑪瑙等聚如須彌山於己不相
涉眾生苦愚癡執著以為命求之不憚遠或入鉅山
中逢著諸猛獸或泛大洋海黑風飄船舫流入羅剎
國軀命不能保此以何因緣蓋為貪欲故由貪漸滋
蔓業障永不淨我今建梵居皈依大悲父旛蓋及床
座一一盡莊嚴籍是像教力欲捨諸所有所有既空
故空空亦無有譬如大圓鏡中放無量光不去亦不
來不內亦不外如如屹不動隨物悉現形苟涉世間
相執此有漏因何以能出離汝等比丘眾當識我所
說於一剎那間悟此無上道。
<other>金華安化院記</other>
金華安化院在縣東二十里舊號安國宋治平二年
更今名嵩頭陀法師所立道場稽諸傳記法師名達
摩西域人梁天監十七年自金陵攜鐵魚磬來鳥傷
之香山尋于龍腋置寺普通元年南行經余山江水
大溢法師張蓋水中亂流而濟至稽亭塘發善慧大
士神蹟創伽藍于來山已而西入金華建龍盤寺以
及今院後入滅于龍丘資政殿學士洪文安公作郡
志時既失于蒐輯不載院之緣起而復謂法師以吳
赤烏二年實建龍盤夫赤烏二年係己未歲天監十
七年則戊戌也凡歷二百八十年當是時法師之齒
又不知其幾矣何其壽耶他不足徵者蓋可知己院
既多歷年所其佛菩薩護法天神諸像乃唐貞觀元
年所雕宋慶曆三年重加藻繪　國朝洪武十年冬
十月郡之善士唐良胡貞及比丘宣政各飾其一悉
塗以黃金良又勸聚郡力以畢其餘其釋迦寶殿舊
搆于宋淳熙三年歲久弊壞元至正十七年冬十二
月住持元厚新之其潮音堂至正四年冬十二月主
僧宗旨作之其七佛殿建于太定三年秋七月三解
脫門造于至正元年秋九月皆住山祖良成之其兩
廡仍宋德祐元年之舊庫院復營于元延祐元年冬
十一月則諸僧捐資之所致也精進沙門彌堅今已
甲乙嗣補其處念院故無碑碣不詢謀于眾命其徒
永琇齊賢詣青蘿山中徵文以為記濂聞之西域之
僧來中夏者自攝摩騰竺法蘭之後代不絕人往往
以宣譯教相建置梵宇為急如法師者亦其一人也
菩提達摩之來在普通二年正與法師同時雖曰絕
去文字以矯末流之弊而其理行貳人固兼取籍教
悟宗之言奈何後世岐而二之禪則直究心源以文
句為支離教則循序進修以觀空為虛妄互相訾嗷
去道逾遠然以密意言之依性說相非息妄修心者
乎破相顯性非泯絕無寄者乎以顯示言之真心即
性非顯明心性者乎軌轍雖若稍殊究其歸極則一
而已奈何後世岐而二之此濂之于法師不能無所
<pb n="277"/>
感也斯院乃法師肇立歷代嗣守遺緒隨成至保雕
像于七百餘年之久外籍勝因內修覺觀理事雙至
不即不離其于達摩氏之道固未始有異也嗚呼希
矣是尚可與俗人言哉濂嘗過院中見二豫章圍可
十五尺許鬱鬱然如車蓋屹立于門氣象森邃不問
知其為古招提矧居是者多樂善好施而永琇等又
頗注意禪教不敢墮于一偏有足嘉者故勉從其請
而發吾之所感授之以文非惟補郡志之闕緇素讀
之必有蹶然而興起者。
<other>金華清隱禪林記</other>
清隱禪林在婺城西三里所禪林而謂之清隱者何
昔者郡人士劉主簿嶠嘗隱居于此嶠字子淵事親
極孝家雖貧力學聚徒以養非道義錙銖不取蓽門
土鉶怡愉如也老干場屋一試吏而止風節行義翕
然為邦人所稱說齋先生唐公仲友父子王莊敏公
師心尤敬慕之宋淳熙初文閣侍制南澗韓公元吉
來守婺訪主簿君于隱所愛其林壑幽清而汲甚遠
為鑿井竹間名之曰君子泉泉至今猶存後一百七
十餘年為元之至正壬辰有大比丘蘭室馨公既得
法于千巖長禪師乃與同袍古道猷公飛錫而來欲
建禪林說法度生于是月溪壽公聞二師之賢詣前
作禮亟捐茲地以為之基而里中樂善者曰章壽之
倡眾聚貲為建殿宇及雕飾諸佛尊像已而棲僧之
堂會食之所與夫門廡庖庫諸室次第告完皆二師
同心化導之所致而名之曰清隱者蓋不忘其故云
當是時五山十剎鐘魚絕響游方之士至無憩足之
所君子為之慨焉永歎惟禪林僻處斗隅往來者憧
憧弗絕靡所不容多或一二千指皆使其忘行役之
勞飲香積之味是誠何理哉蓋二師以誠感人以勤
率物故施者川至而日用不匱也予聞佛說毘奈耶
律云父母于子有大勞苦護持長養資以乳哺假使
一肩持父一肩持母亦未足報父母恩由是觀之大
雄氏言孝蓋與吾儒不異夫名區勝地世豈無之二
師不彼即而來卓錫於茲誠欲表主簿君之高風而
以孝道化度眾生庶幾弗悖如來說律之本旨也嗚
呼賢哉圓頂方袍之士入斯林者談空說有之餘尚
思感發奮勵有以念其親可也蘭室既已示寂古道
今主持其事堅苦清峻為四眾所傾慕云。
<other>金華永寧禪庵記</other>
金華縣東五十五里有一土阜延袤數里餘曰羅漢
山先是宋元豐間里之善士鄭君克允與其弟克明
于其地冶鐵鑄阿羅漢像五百一十有八山因是而
得名像今猶在西巖石佛寺克允則資政殿學士鄭
忠愍公剛中之太曾父也二百餘年之後有楊氏子
名允真者居于山側與其室人王氏本淨尊禮大雄
氏之道同往烏傷伏龍山謁千巖禪師入室弟子蘭
室馨公受大乘三聚淨戒凝神入空以縛禪為事一
夕夢異僧若來自西域者告曰汝宜于羅漢山建永
寧庵以修學禪定覺而異之即其地經行見其坡阤
演迤氣象夷曠遂欣然入念慮銖積寸累搆佛廬三
楹間中塑觀音大士華冠瓔珞寶相殊勝時則至正
戊戌之春也樂善之徒捐山若園五十畝奉之允真
手植青松蔚乎成林而庫樓西廡俱先後就緒諸什
器百需之物亦莫不備給持瓶錫而來過者日暮塗
遠一時一憩神靈之區應真之所示現夫豈偶然必
有龍鬼晝夜護持使般若之種孽芽其間亦其勢使
焉允真欲為久圖請予文勒石俾世世擇異姓有善
行者主之而楊氏之族人不與也予聞神所必至也
羅漢之山昔嘗產鐵鄭君兄弟命金工鼓鑄諸像像
成而鐵已竭協氣充牣祥光未散禪菴之建實符嘉
應宜乎允真之成此不難也然而造者不難而繼者
為難嗣主其席者尚思允真之勞勩一椽片瓦視之
不翅寶璐庶幾繩繩相傳至永久而弗墜苟或不然
<pb n="278"/>
則夫冥報之慘具諸載籍予何忍言之讀斯文者尚
知所自警哉允真字無識敦實而無為最為近道父
曰天祐母姓金氏云。
<other>寶蓋山實際禪居記</other>
衢之龍游縣北三十五里有山曰寶蓋川媚山明而
林樾鬱蒼儼與靈區奧壤相埒然僻處下邑無有啟
其閟者初盧江有沙門良亮冶父山實際禪寺無用
聰公之弟子也沙門年既壯出遊叢林歷叩諸師久
未能證入聞千巖禪師長公說法于婺之義烏伏龍
山亟往見之禪師普應國師本公之嫡子門庭浩蕩
俊衲雲擁見沙門為人誠愨可與進修時加警策之
已而命司藏鑰使日閱經律論玄文久之陞居第一
座禪師間謂沙門曰如如真性迥出根塵祥光發現
照燭乾坤非有絕念之深功不能超出死生而入常
寂之場子盍縛茅于重山密林而究明之乎沙門躍
然以喜即日下山選地以居之至正丁酉春行至今
所俯仰四顧有以愜其志遂駐錫焉遐邇嚮慕奔趨
恐後富者捐資貧者效力伐石于巖掄材于林梓人
運斤獿夫薦圬不戒而集猶務其私僅四三年功即
就緒法堂三楹間成未幾釋迦殿又成其楹間如法
堂之數中設三世如來之像左右翼以天王皆用黃
金塗之兼之床座華旛及凡供具清淨嚴肅觀者起
敬庫院僧室之在東西又如佛殿之數兩廡揆之則
溢其五別敞小門樓以為出入之地徑術曲折而蓮
花池品列于前四圍有水環之蓋一倣伽藍之制沙
門因出實際遂以名其禪居云惟大覺世尊其道所
被甚廣無與比倫人徒見中國九州能嚴奉之殊不
知西南之諸國如呵羅單于陀利之屬以道里計近
或數千遠且二三萬餘而尊崇為尤至國君相祝常
以世尊如來稱之則其他概可知也此姑置之勿論
又自西方言之自中國歷十萬里至五印度從五印
度以西又越大海二重始抵西入之境道塗比前奚
翅數倍其所歷城郭人民繁衍富麗又百倍于中國
其地唯知有佛教而已餘皆無有也至于巷談里語
一舉佛言以為法戒稍有不信而妄行者眾共棄之
以此而觀若東若北莫不皆然是故鄭漁仲有云佛
之書遍布天下而儒家之言不越于跋提河蓋有以
也然乃史傳所載及東伐西使親擊者之所言咸屬
南閻浮提南閻浮提則妙高山四隅之一爾經言百
億日月百億妙高山皆漸佛教則又非管窺蠡測之
所敢知也或者則曰佛書多取譬之言果可盡徵乎
曰吾儒亦有之也騶衍謂天下有九九州而一九州
則有裨海環之人民禽獸莫能相通如此者九則有
大瀛海環其外乃天地際焉禹之所序中國九州其
于天下八十一分居其一耳豈獨佛書言之哉余嘗
惡夫淺見狹聞之士不足以語大方類夫營寧生人
身中游泳腸胃自謂江河之廣周流府藏自詫萬里
之遠不知身外之境初無涯涘也所以輕于論議迂
固僻陋聞者為之失笑其不智也亦甚矣今因沙門
請記余故特一言之使入此禪居者讀吾之文又有
以知大覺世尊其道所被甚廣無與比倫則嚴奉之
心逾堅嚴奉之心逾堅則將世世嗣而葺之俾不墜
壞庶有以副沙門之所願欲若但紀其興起歲月稍
涉文學者人人能為之又奚假于余哉沙門號西山
精進入道至老猶不懈云。
<other>栖雲室記</other>
中峰本禪師結廬姑蘇城西以為禪定之室翰林學
士趙文敏公書其扁曰栖雲迨今數十年中峰卒而
廬亦頹壞中峰之孫用庵照師作新室于故址復取
故名揭之而屬予以記余笑曰師其欺予乎哉今之
廬非昔時之所築也今之人又非中峰也而猶曰栖
雲何哉室廬之壽以百年計人之壽以數十歲計禦
燥濕閱寒暑屹乎有不傾之勢毅然有不亡之意今
<pb n="279"/>
欲求而見之且不可得矣彼雲者起滅萬狀不可斯
須審視奚為而久棲此室哉文敏公取以為名固異
矣師取而重揭之又異也余復以言文之不亦甚異
乎雖然自其易化者觀之則天地曾無殊于水中之
漚自其可久者觀之流電之光可使比于歲月自其
有形者觀之泰山可以齊于毫芒自其無形者觀之
一髮可以擬于嵩華久速巨細者跡也有跡者固不
足恃以不壞不可以巨細久速論者道也斯道也何
間于古今新故之分哉然則安知今之廬異于昔時
之所築今之人異于昔之人哉而雲也安往而不在
乎嘗試與師登姑蘇之臺而覽古今之變三吳之間
崇臺廣榭涼亭燠館敷金碧而壇丹瑤極人力而窮
物狀者何可勝數蓋有歌舞未畢而號泣繼之車馬
陳于庭而狐兔已游于寢席矣彼之富麗奇瑰苟與
栖雲之室絜量大小何啻岡阜之于沙塵今彼皆不
復得守而此猶能新其棟宇而不廢何耶蓋無道以
保身者雖富麗不能久存而有道之士身亡而名立
固不隨世以為變遷也吾坐乎斯瞑目而思之充乎
室皆雲也皆中峰也入吾耳而接吾目者皆道也中
峰之徒苟有志于道孰不可為中峰哉尚何取于區
區之故名也乎師近道者盍以吾言求之。
<other>松隱庵記</other>
唯庵然禪師有道之士也嘗謁石室珙公于霞霧山
公告之曰子去我而求憩息之所其必松江之華亭
乎華亭民富而趨善富則樂于施與趨善則可化以
吾佛之道其必有以處子矣書松隱二字授之以行
師如其言至華亭郭匯之陽止焉郭匯者去華亭三
十里赤松溪之所注也前有查山後有九峰皆先哲
示化之地師憶懸記遂結茅而居其中里人吳某聞
乏捐金帛割土地之籍來上願師止勿去遐邇相繼
輦石與土堙匯增址以相其役而金彭邵三氏以創
建為己任始工于元至正壬辰越二年甲午而佛有
殿僧有堂亢而為門夾而為廡凡日用之所宜有者
皆具取石室所書名之曰松隱庵師恐歲月滋久無
知庵之始末者命其徒慧開同淨慈藏史可傳請文
而刻之夫天下之民未有與人以物而不求報者爭
尺布銖金多至相毆詈戕害雖親戚不復顧念至見
釋氏之徒獻所有捨所愛累千萬不敢靳者其故何
哉蓋我大雄氏以慈悲方便攝受群迷慧力足以破
貪法智足以祛惑故人樂而趨之庶幾期于妄息而
真顯乎或者不知徒謂釋氏能以禍福鉗制人故有
所翼而為之嗚呼是何待釋氏之至淺哉然余有一
言焉今之細民竭三時之力欲其室廬之完饘粥之
充而不可得釋氏之徒皆坐而享之苟不力求其道
無忝于大雄氏之教則因果之皦然者甚可懼也有
若師者無求于民而民自赴之其道蓋有度越于人
者矣承已成之業者多怠而不知自修故詳其辭以
告後之人豈非師之所願乎師松江人少祝髮于無
用貴公中謁千巖長公于聖壽寺遂傳其道後嗣主
其席刺血寫經天花毿毿滿庭云。
<other>叢桂樓記</other>
叢桂樓在杭天龍寺之左偏主僧大道禪師作之大
道諱善平越漁浦人初受業寺之慶菴吉公尋升天
目山問道于普應國師已而來歸憫天龍之廢且久
也慨然有興復之志時瓦礫荊棘散漫左右幾無所
容足而大道橐無錙銖獨操一缽日走市中得食舁
歸以食眾工得錢以易材木金石百用之具不四三
年而佛殿三門兩廡皆成四方學徒之來者皆仰以
食于是復以其餘作斯樓左丞周君伯琦以叢桂扁
之既而大道以至正辛卯七月十一日示寂其徒奉
全身瘞諸樓右而建塔其上且請月菴禪師述其故
屬余以記斯樓樓乃大道憩息之所將以致其思焉
而余獨感大道之立志堅而成功速也今夫有威力
<pb n="280"/>
以使人者莫過乎有司有貨財以使人者莫過乎富
室然其有所興作皆聚眾謀役群力而為之猶且磨
以歲月多者數十年少者十餘年而後成今大道累
然一僧非有貨財威力之可使人獨用口舌化導市
井之民取其財與力以為己用成宏偉勝大之功若
易易焉者雖曰佛氏之教足以動人之信聽然非大
道之有志不能也蓋人惟患無志有志矣患守之不
堅有志而能堅事無不可為者況一寺乎余嘗病有
志者之寡而于大道深有感焉嗚呼後之居斯樓者
孰非大道之倫哉讀余言而思大道之為人則斯樓
與斯寺不廢矣請記者曰圓淨圓如皆彬彬雅飭有
志于禪觀者今居斯樓云。
<other>松風閣記</other>
夫風者天地之噫氣然則生生者誰哉生之者靜之
體而應之者動之用也當其萬竅怒號前者唱于而
隨者唱喁咸物之自取也庭宇之松蒼髯奮傑于晨
露夕月之中遇鮮飆過之冷冷然如鸞鳳之鳴如琴
瑟之音昔者陶隱居恒樂之後世幽人狷士又從而
效之或取以名其室焉方外恬師靜庵來徵所謂松
風閣記予請極其變者而言之可乎始風之未生也
斂神功于寂默之中昏昏冥冥萬象雖具不見其跡
天機一動隨品物以流形大海遇之重波復浪一瀉
萬里千山逢之鱗甲掀動笙鏞間作經簷蔔之林則
郁烈酣潤清芬之襲人入鮑魚之肆則腥穢逆鼻觸
乏而噦嘔如此者不可以一二數苟獨指松而為言
非所以極風之變者也然其變者豈皆有繫于風之
動哉先覺有云風性本靜以緣起故動儻其性本動
則寧有靜時是則物各有以自取也且以吾心言之
大用繁興之時怒氣熾然如霆奔火烈喜色熙然如
霧廓霞舒興哀則千人霣涕鼓勇則萬夫莫敵皆此
一心之變也然心果有變乎心無變其所變者緣爾
故當本體澄湛之際無物不有而無一物之留以近
取譬所謂生之者靜之體而應之者動之用豈非然
歟予家浦陽大山中青松羅垣舍之北南明月之夜
白露初零默然出坐庭際松聲到耳乍大乍小或亟
或徐中心頗樂之方知隱居酷愛之者良有以也自
松聲而推之世間之聲萬變不齊雖不可勝窮其道
亦不外是矣嘗一滴之鹹而知滄海之性窺寸隙之
光而見日輪之體又何以紛紜為哉恬師學佛之流
故予極其變而告之須知變之中而有不變者存不
變者何前所謂心者是也心無體段無方所無古今
無起滅三世諸佛不見其有餘河沙凡夫不見其不
足恬師能索之于此焉則松風朝夕所演無非大乘
微玅之法隱居惡足以語此哉閣在越之耶溪上季
蘅若公之所建者因得徑山範公所書松風二大字
遂揭以為名予謂徑山古之名德其字不可褻玩宜
別求善書者易之既告之故復為記其事如右其詳
則見天竺法師道公所為文其玅無以加矣予何言
哉。
<other>沖默齋記</other>
保寧禪師以沖默號其齋居來徵予記予按字書沖
者虛也默者靜也即佛氏空寂之義也惟其沖也故
默則沖為體而默為用惟其默也故沖則默為本而
沖為末二者之理恒若相因未有默而不沖沖而不
原于默者也夫太虛寥廓縱橫自如陽運陰行真宰
不動此兩間之沖默也自無生有從有入無外雖紛
紜中實有定此萬象之沖默也靈光洞然出入無礙
諸緣自忘大用常寂此一心之沖默也我念不生法
從何起生滅本空而況于法此諸法之沖默也沖默
之義大矣哉嗚呼有情之類亦云夥矣奈何營營逐
妄擾擾迷真竭晝夜而實其所無反覆膠滯不求脫
離是不知有沖者也風性所激運轉不停欻焉凝冰
倏焉焦火十二時中無一息少寧是不知有默者也
<pb n="281"/>
非大覺真人出而救之將何所底止乎然而玅明真
性不涉三際元自沖虛本由默靜無所不容無所不
具因無所不容故萬有歷然而未嘗有窒于虛因無
所不具故群動森然而未嘗有離于靜靜故非動動
亦靜也虛固非實實亦虛也沖乎默乎其造道之樞
要乎彼李伯陽所謂致虛極守靜篤者若近乎沖默
而涉乎有為也韋應物所謂隱拙在沖默者欲藉是
處世以保和為沖寡言為默者也而非其至者也然
則何以為至乎必也入不二之門而後真知默也真
知默者則無所事乎沖也禪師汲汲求法者也嘗揭
沖默以自勵故為略疏體用本末而言之然亦未嘗
有所言也禪師名覺慧字敏機吳興人出世嘉興之
祥符近從四輩之請分座說法于大天界寺尋主保
寧禪剎蓋有志之士也。

宋文憲公護法錄卷第五終

（丹陽居士賀學仁男賀烺賀炌賀焜施貲共刻
護法錄第五卷　計字一萬七千一百五十箇
該銀八兩五錢七分五厘
桐城釋在定對句容潘省耕書吳文＆unrec;刻
天啟辛酉元年夏四月徑山化城寺識）

<sarticle><article>宋文憲公護法錄卷第六</article></sarticle>
皇明金華宋濂著
雲棲袾宏　輯
虞山錢謙益訂
<talk>序</talk>
<talk>金剛般若經新解序</talk>
金剛般若經世尊第四時所說中夏六譯互有不同
唯童壽本詳略適中甚得義趣名僧達賢箋之者亡
慮千餘家唯天親無著二論師探索微隱不失說經
本意無著以一十八住為義天親以二十七疑為宗
發明理觀事行之詳破一切執斷一切疑至於智鏡
相即能所俱妙三觀之圓融三諦之冥泯即一而三
即三而一蓋有不可思議者矣其經之至中夏殆將
千年或顯或晦各繫其時若論遭逢之盛則未有如
今日者也欽惟　皇帝陛下懋昭大德建中于民欲
使感發自新一歸至化嘗以三界大師行深願重其
利濟群生為甚急演說言教雖多而金剛經專言住
修降伏與心經楞伽二經大旨略同其舉揚心學最
切乃　詔天界禪師季潭泐公會江南禪教有學諸
師參用古註而定其說于是季潭與演福法師大璞
⿰王巳公同加箋釋且懼二論師文旨玄奧學者未能卒
曉因據二十七疑而革蕭統分第之陋仍推問答深
意而究脈絡之貫通務令明白簡切而免纏繞支離
之患既成諸師重加校訂始入奏於　華蓋殿　皇
上覽而可之　敕同新箋二經鍥梓流通季潭貽書
俾濂序其事濂以昏耄為辭雙林住持南翁凱公復
來請之甚力乃為言曰　西方聖人以一大事因緣
出現於世無非覺悟群迷出離苦輪　中國聖人受
天眷命為億兆生民主無非化民成俗而躋於仁壽
之域前聖後聖其揆一也金剛經凡五千八百二十
四言揭之篇端從長老須菩提以至菩薩但應如所
教住不過三百九十六耳三問三答之間其大體咸
具已無餘蘊矣而乃躡前語跡斷後疑情展轉滋多
直至二十有七方止其諄諄善誘欲啟人信解者為
何如哉　皇上自臨御以來宵衣旰食勵精圖治禮
樂形政燦然備舉所以裁成天地之道輔相天地之
宜以左右民者既無所不用其極今又彰明內典以
資化導唯恐一夫不獲其所其設心措慮實與諸佛
同一慈憫有情所謂仁之至義之盡者也於戲盛哉
濂幼齡時輒讀金剛感應傳見其所紀神異事甚眾
<pb n="282"/>
然皆持誦精誠之所格持誦猶爾況通其義趣者乎
又況達性相二空而歸於一實境界者乎殊盛之利
誠未易窺測也誦是經者宜思　皇上之大德孳孳
焉以進道為念斯可也不然則天龍鬼神實鑒臨之
可不畏哉。
<talk>新刻楞伽經序</talk>
洪武十年秋九月丙子朔濂朝　京師冬十有一月
丙申入辭將還山時　皇上御武樓下顧濂言曰卿
言楞伽為達摩氏印心之經朕取而閱之信然人至
難持者心也觸物而動淵淪天飛隨念而遷凝冰焦
火經言操存制伏之道實與儒家言不異使諸侯卿
大夫人咸知此縱未能上齊佛智其禁邪思絕貪欲
其不胥為賢人君子之歸濂謹對曰誠如　聖諭第
其文學簡古義趣淵微宋臣蘇軾頗嘗患其難讀耳
上曰此書生纏蔽文義之過也朕於宮中略覽數過
已悉領其大旨即　敕奉御取經示濂且點誦曰如
佛語心品第十卷所言諸識有二種生謂流注生及
相生有二種住謂流注住及相住有二種滅謂流注
滅及相滅此三相者最為微隱唯佛能究言之第四
卷所言自心妄想非性智慧觀察不墮二邊先身轉
勝而不可壞得自覺聖趣是般若波羅蜜此言六度
萬行互相融攝成菩提分皆由般若成立尤為深切
般若心經若金剛般若經皆心學所繫不可不講習
也言已　上復口解心經數章　睿識神見皆超出
乎常倫於是賜食禁中而退又明日戊戌考功監臣
某奉　旨於大天界寺俾天下諸浮屠咸讀三經
　命既下育王禪師崇裕靈承　德意孳孳如弗及且
以二經世已盛行獨楞伽見者殊寡乃購求雷庵受
公集註鏤版而行之徵濂為其題辭惟我釋迦如來
五時說法而此楞伽實與維摩思益楞嚴三昧金光
明勝鬘等經皆在第三方等時所說疏經之家謂以
楞伽為名實相為體佛語心為宗自覺聖智為用經
凡一百五十一品茲所存者特其一爾其言幽眇精
深誠為攝心樞要之書也欽惟　皇上以生知之聖
一觀輒悟　詔天下諸浮屠是習是講將使真乘之
教與　王化並行治心繕性遠惡而趣善斯心也即
如來極度群生之心也何其盛哉禪師敬恭明詔罔
敢怠遑日以流通為務亦可謂之賢矣為沙門之學
者宜受而持之庶幾上報　寵恩而不負靈山之付
囑濂故備著　天語之詳于篇首使讀者各有所警
發焉。
<talk>新注楞伽經後序</talk>
皇帝既御寶歷丕弘儒典參用佛乘以化成天下且
以般若心經及金剛楞伽二經發明心學實為迷途
之日月苦海之舟航乃洪武十年冬十月　詔天界
禪師臣宗泐演福法師臣如⿰王巳重加箋釋明年春三
月心經金剛經新注成已徹　睿覽秋七月楞伽注
又成　上御西華樓宗泐如⿰王巳同侍從之臣投進
　上覽已悅曰此經之注誠為精確可流布海內使學
者講習焉宗泐即奉　詔鍥梓於京師天界禪林如
⿰王巳還杭之演福私念與宗泐同被　上旨豈宜以天
界為拘乃刻二經於演福獨楞伽卷帙浩繁未遂厥
志蚤夜以為憂淨慈禪師臣夷簡乃為撰疏勸諸同
袍暨樂善者助成之起手於又明年夏五月至冬十
一月訖功費錢三千緡云惟楞伽一經具藏通別圓
四教大旨所以斥小乘之偏破邪見之惑無非欲顯
圓宗自覺正智而已第其文辭古奧讀者殊未易曉
東都沙門寶巨嘗為之訓詁援據雖若該博而于經
意多邈然不相入胥臺雷庵受公徒襲寶巨之緒論
自不能伸一喙二者咸無取焉唯柏庭法師善月依
天台教旨著為通義敻然絕出常倫苟以經文顯白
者正之亦未免有遺憾他尚何望哉如⿰王巳以辨博無
礙之智游戲毘盧藏海台衡之書無不融攝故其論
<pb n="283"/>
著雖有徵于柏庭反覆參驗務不失如來說經本意
宗泐又能裁度旨趣約繁辭而歸精當遂使數百載
疑文奧義煥然明暢誠亦可謂靈承　皇上嘉惠蒸
民之意弘昭大覺立教度人之方者矣嗚呼佛之大
法惟　帝王長興之宗師能傳之今一旦遭逢如此
之盛讀是經者小則當思遠惡而遷善大則當思明
心而見性庶不負　聖天子之大德哉。
<other>楞伽阿跋多羅寶經集註題辭</other>
大雄氏所說阿跋多羅寶經凡經三譯其四卷者宋
元嘉中中印度求那跋陀羅也其十卷者後魏延昌
中北印度菩提流支也迨至于唐實叉難陀來自于
闐復以跋陀之譯未弘流支之義多舛與僧復禮重
翻為七卷則久視初也於是判教諸師提綱挈領李
通玄則以五法三自性八識二無我為言智覺延壽
則以實相佛語心自覺聖智為言一則因理以顯事
一則從事以推理理事兼究則經之奧義無餘蘊矣
然自菩提達摩東來震旦謂此經四卷可以印心遂
授其徒慧可故宗禪定者世受其說而其文辭簡嚴
卒未易通所以傳之者寖微至宋張文定公方平見
于南譙悟其為前身所書乃以錢三十萬屬蘇文忠
公軾印施江淮間蘇公親為書之且記其事自是流
布漸廣雷庵禪師正受病句讀之難通也與同袍智
燈據跋陀之本而參以魏唐二譯原其異同歷疏于
經文之下復稽唐註古本暨宋僧寶巨閩士楊彥國
之說而折衷之凡經綸疏錄有涉于經者亦摭其精
華附焉名之曰楞伽寶經集註自慶元乙卯之三月
至丙辰之四月始克就緒其用心可謂勤矣且如來
說經不即語言不離語言矧此楞伽實詮圓頓八識
洞然號如來藏大包無外小入無內本性全真即成
智用觀身實相與淨名同若彼二乘滅識趣寂譬如
迷人忘己之頭狂走呼號別求首領此乃諸佛心地
法門不假修證現前成佛禪宗之要蓋莫切於此矣
或者則曰西來之宗一文不設若謂初祖持此印心
非愚則惑子不聞達觀穎公之言乎曰不然也佛法
隨世以為教當達摩時眾生滯相離心故入義學者
悉斥去之達觀之言猶達摩之意也苟不察其救弊
微權而據以為實則禪那乃六度之一先佛所指持
戒為禪定智慧之本者還可廢乎雷庵之註其有功
於禪宗甚大非上根宿智不知子言之為當也此經
舊嘗刻版姑蘇幻住庵近毀於火天界禪師白庵金
公意欲流通乃購文梓重刻於旃檀林來徵余為之
序予幼時頗見正平張戒集三譯之長采諸家之註
成書八卷以傳大意略同惜雷庵不及見之白庵妙
悟真乘旁通儒典為叢林之所宗師苟求其說而補
入之則其功又豈不大於雷庵哉。
<other>般若波羅蜜多心經文句引</other>
實際理地不染一塵固在於心明萬事門中不離一
法必資於言解此古今之通義也昔我三界大師從
兜率天化成白象冠日之精降神於維羅衛國苦行
於伽闍山中得無上道成最正覺蓋憫大地眾生不
知真性染纏使以成有漏逐色聲以陷諸妄汩沒死
生弗能解脫於是坐寶蓮華師子之座演說無上甚
深妙法開頓漸之正門垂權實之祕教其第四時廣
宣諸般若經而大部般若合六百卷凡四處一十六
會所說顯之以五蘊以總其綱申之以十二處以覈
其變廣之以十八界以極其趣小無不該大無不統
誠所謂冥衢之燈燭業海之方舟也撮其樞要實惟
心經是經凡三譯今世所傳二百五十八言者乃貞
觀間三藏法師玄奘所翻攝須彌於一毫芒斂溟渤
於一涓滴其神功浩浩乎不可思議是以歷代寶之
如摩尼珠為之註釋凡百十家溺教文者曲引傍喻
自相疑難其失也蕪尊禪義者逐字為訓辭荒意幻
其失也鄙務高深者獨研大旨盡略微文其失也簡
<pb n="284"/>
安淺陋者不知次序前後失倫其失也雜殊不知了
空法塵聿依佛智皆不出乎是經雖法華十萬餘言
華嚴四天下微塵數品廣略固殊旨義無二奈何以
至精至微之典而以小德小智之見輕測真乘妄談
般若也哉如濂不敏奧自壯齡頗閱三藏諸文於是
不量蕪陋為之訓解蕪者剔之鄙者雅之略者補之
雜者一之裁成文句一卷總數千言宿學之士其亦
何事於斯庶以便初機者爾或者則曰三千性相盡
屬空名一實境界諸念不立何為執滯於教體之間
哉是不然渡巨河者必用筏以濟見明月者須假指
以標若欲廢法觀空因空顯性何異采蘋於山椒而
求魚於木末也不亦傎乎雖然靈光獨耀迥脫根塵
體露真常不拘文字苟徒隨語生解其去一真薄迦
梵地蓋益遠矣忘白馬之舊馱焚青龍之新鈔必有
蓋世人豪者興濂日望之。至正元年正月朔日幅巾
男子金華宋濂引
<talk>善財南詢華藏海因緣序</talk>
沙門那道輝以其師淨慈禪師所著善財南詢華藏
海因緣一卷示予先集經以備其事次作偈以釋其
義不待詳分科段遍閱疏鈔而經旨瞭然自明嗚呼
可謂善談雜華者已夫雜華之宗以言乎性則太虛
洞然而無物以言乎相則萬象森然而駢列所謂森
然者即行布也一而萬者也所謂洞然者即圓融也
萬而一者也圓融不礙行布故一為萬而不見其少
行布不礙圓融故萬為一而不見其多此其大較也
然而善財之見文殊根本之智已得畢乎一者也而
差別之知未圓欲見乎萬者也今姑舉其略而陳之
則所不舉者可推而見矣凡其所參五十又三或順
或逆或小或大或淺或深皆各有所證其登妙高峰
不見德雲而于別峰相見示法普見也見善住空中
變化隨念而至明法無礙也見海幢放種種光光中
皆有種種奇勝示法無盡也見勝熱婆羅門登山投
火得寂靜樂明法無怖也見自在王修學書數第印
療病建宅鍊藥及農賈等業示法工巧也見無厭足
王決囚可駭及觀宮殿皆是眾寶之所合成明法如
幻也見遍行外道調伏九十六眾離諸異見示法普
觀也見婆須密女身出光明照諸眾生令離貪欲明
法無染也見德生童子有德童女證入大悲大智示
法幻住也見大莊嚴園毗盧樓閣慈氏領諸菩薩從
他方來彈指一聲樓閣門開善財即入見一樓閣中
有一切諸妙樓閣一一樓閣中皆有慈氏一一慈氏
前皆有善財一一善財皆悉合掌回顧一善財之身
遍入一切善財身內一切善財身皆攝歸一善財身
內互遍互融互攝互入如燈鏡交光重重無盡善財
既證此一切境界莊嚴藏解脫門文殊遂舒金臂過
一百一十餘城按善財頂告以法解雖已周而行未
圓之故於是往見普賢在如來前一一毛孔出種種
佛剎諸微妙事善財見身中交光互現一切不思議
事悉皆成就嗚呼善財前之所歷者行布也後之所
證者圓融也非圓融不足以見體統之全非行布不
足以昭發用之盛圓融體用雙泯者也行布則因用
而各顯其體者也其後之所證莫知為之先前之所
得莫知為之後二之則非也是知盡十方剎土皆是
善財盡十方剎土皆是文殊盡十方剎土皆是一大
香水海孰為行布孰為圓融哉苟謂其無所證入乎
則干涉歷無微不探也苟謂其有所證入乎則性本
圓明初無一法之可得也至矣妙矣蔑以加矣雖然
經旨宏深非有識者為之開明初機之士何自而知
佛國師而下頌而釋此者凡十人禪師蓋後出而益
奇者也或曰以偈釋經可乎曰如來說經長行之後
必以偈重宣之善慧大士用偈釋金剛經而後世箋
經家多效之何為而不可也禪師名智順字逆川溫
之瑞安人鐵關樞公入室弟子也出世溫之雅山繼
<pb n="285"/>
主福之東禪雪峰今住持前剎云。
<talk>大般若經通關法序</talk>
大般若波羅蜜多經凡六百卷唐三藏法師玄奘所
譯卷帙紛紜浩如煙海學者未易背之鳳城雪月大
師大隱發其巧智創為通關之法而四明演忠律師
省悟重為編定而益加精嚴其法畫十二圖用十三
法二十九界八十四科為之都凡諸圖所列或齊行
或各行或單位或避位或間位或加法或鉤鎖連環
或廣略不過一千言間總攝初分難信解品一百三
卷無一字或違噫亦異矣先是浙水東見者甚鮮逮
宋淳熙中有異僧載經行甬東暗誦弗休大姓沃承
璋以為疑抽一二卷試之其誦如初卷且出關法以
授承璋承璋乃刻板流通元至正初黃巖沙門絕璘
琚公獲拾儀真歸刊雲峰證道院未幾燬於火雪山
成公嘗受經于絕璘思繼前志復重刊而行之增以
佛國白禪師所解名相繫諸關後使人了知義趣云
惟般若尊經乃統攝世出世間色心諸法皆歸實相
其功用不可思議譬如四大海水茫無邊際攝之入
一毛孔無所增減而彼大海本相如故所謂舒之則
大包無外卷之則小入無內者也雪月以方便智造
是通關之法一彈指頃能背其經六分之一其饒益
群生甚大雪山父子又能篤意傳布唯恐或後皆不
負先佛囑累者矣雖然真覺性者中一辭不立光明
殊勝洞照無礙大阿難等結集八藏諸文一一自光
明中發現讀是關者儻能於此求之則山河大地有
情無情咸成文句身不待較繁簡於卷帙之間也雪
山遍參諸方嘗主藏鑰于靈隱景德禪寺其衛道之
志蓋皦然云。
<talk>寶積三昧集序</talk>
釋氏之書有三法藏焉曰經曰律曰論經則佛與菩
薩等所說論則諸賢聖僧所著唯律必佛口親宣而
非諸大弟子之得與聞也然而三藏之間統為十二
部分為大小中三乘廣大殊勝無所不攝其文久流
中國至秦而絕漢遣郎中蔡愔及秦景往使天竺受
其書以歸自是譯師疊至代有所增以卷計者梁則
五千四百隋則六千一百九十八唐承隋亂之後稍
有廢逸開元之目則五千四十八至貞元中則又增
二百七十五宋太平興國以來或翻譯或編纂或收
貞元未附藏者又增七百七十五逮元有國又增二
百八十六其中頗不能盡知今以千文紀之自天至
遵為號者五百八十六通為六千二百二十九卷噫
嘻其廣矣哉學其書者茫若望洋至于皓首而不能
周覽唐僧智昇嘗編入中國歲月及譯人姓氏名曰
開元釋教錄美矣而不采其文也宋戶部尚書王古
隨其次第而釋其因緣至於佛會後先華譯同異咸
志之名曰法寶標目佳矣而弗表其義也優婆塞陳
實分門別科頗括祕詮名之曰大藏一覽近矣惜糅
之自造諸偈而又擇焉不能精也東山立庵大師崇
志頗病焉乃於延祐之初掇拾三藏英華上自三寶
流通中至天仙天標坤維人倫之凡時劫根塵世諦
塔寺道具眾器之屬下及珍寶飲食花木禽獸地獄
之品析二十門釐為四卷文貫始終事有源委部居
整比秩焉不紊遂取法界體性經中語名曰寶積三
昧集鍥梓於壽聖禪林立庵既示寂板廢不存白庵
禪師萬金以精進力深入禪教三昧旁事孔籍亦臻
其閫奧悼立庵利物之心勤而傳世之不遠也復為
銓次義例分卷為五重刻而布之以濂閱大藏者凡
三稍涉戶庭請序其首簡濂取覽之儼然如探故物
雖未獲窺其全而金銀琉璃車渠瑪瑙珊瑚琥珀眾
寶之積爛然溢目矣於是胡跪作禮而說贊曰巍巍
法王寶號為脩多羅毗尼阿毗曇三千大千界以及
無算數無物不含攝無土不現身護法金剛王手持
蓮華杵或執七寶劍各逞神通力晝夜不暫離魔軍
<pb n="286"/>
及末伽無有能壞者善慧施方便為轉大法輪一轉
千佛轉佛佛具千佛千佛亦復然輾轉至無邊此最
勝功德如雲雨太空草木花藥等根莖皆霑溉如來
真正幢無鉅亦無細汪洋四大海了不見涯涘苟取
一滴水濕性靡不具炎炎大火聚力可鎔天地餘燼
存一粟炎體終弗滅日輪行中天其廣千由旬光入
寸隙中圓明具日相若耆闍崛山山石立萬仞一沙
細於塵孰敢謂非石所以二尊者各出本來智一取
六千卷束之四卷間如將須彌盧納之於鍼孔一噓
寒灰燄死後使復然光照閻浮提利彼有情眾智者
能移物勿為物所移佛言雖至寶執著亦為障我有
大寶藏不落文字中六處放光明七佛時行道時時
宣妙法法法悉皆忘定見自性佛共成無上道。
<talk>傳法正宗記序</talk>
表大法之真傳起群生之正信宜莫如書然而真丹
身毒相去絕遠梵言華言重譯或殊況屢遭滅斥之
禍生乎其後者必蒐羅墜逸遍觀會通然後能定是
非之真謏聞之士苟獲窺其一偏遂執為確然之論
斯亦過矣嗚呼闢邪說之膠固伸正議於千載之下
不有先覺學者將何所從哉昔者濂讀涅槃經及智
度論頗知釋迦文佛以正法授迦葉世世相傳具有
明證故自前魏支彊梁樓至洛邑譯續法傳自七佛
至二十五祖婆舍斯多而止東晉佛馱跋陀羅至廬
山所譯禪經自迦葉至二十八祖達摩多羅而止逮
夫後魏之時崇道屏釋而沙門曇曜蒼黃逃竄單錄
諸祖之名匿巖穴間僅及二十四祖師子尊者而止
佛運重啟曇曜進為僧統吉迦夜等遂因之為付法
藏傳其去前魏已一百九十餘年東晉亦六十二年
矣東魏那連耶舍至鄴復備譯西域諸所傳授事跡
其次第與禪經不差毫髮則全闕之分有不待辯而
自明矣唐興曹溪大弘達磨之道傳布益眾義學者
忌之而神清為甚乃據法藏傳所列謂師子遭難絕
嗣不傳猶以為未足誣迦葉為小智不足承佛心印
指禪經實後來傳會難以取徵而好論議之徒紛紛
而起矣宋明教大師契嵩讀而病之博采出三藏記
洎諸家紀載釋迦為表三十三祖為傳持法一千三
百四人為分家略傳而秀出宗證繼焉名曰傳法正
宗記復畫佛祖相承之像明其世系名曰定祖圖申
述禪經及西域諸師為證以闢義學者之妄名曰正
宗論共十二卷其衛道之嚴凜凜乎不可犯也濂竊
聞之太平真君之七年魏太武用崔浩言宣告征鎮
佛像胡書皆擊破焚燒當是時諸種經論多煨燼之
末屋壁之深藏蓋至于久而後出以此觀之曇曜之
流固未必能見禪經至于諸師之論義學者亦未必
能盡聞之顧執一時單錄不全之文而相為詬病猶
將十指而掩日月之光一口而吸滄溟之水多見其
不知量也大師之辨析夫豈得已者哉甬東祖杲禪
師以誠篤契道汲汲焉准恐法輪不運合眾緣重刻
以傳嗚呼書不流通與無書等大師固有功於宗乘
而杲公之為則又有功於大師者也皆不可以不紀
因追序其作者之意於首簡云。
<other>重刻護法論題辭</other>
衢州天寧住持端文禪師不遠千里而來請曰吾宗
有護法論凡一萬二千三百四十五言相傳宋觀文
殿大學士太保張天覺之所撰其弘宗扶教之意至
矣盡矣昔者閩僧慧欽嘗刻諸梓翰林侍講學士虞
集實為之序兵燹之餘其版久不存端文以此書不
可不傳也復令印生刻之今功已告完願為序其首
簡序曰嗚呼妙明真性有若太空不拘方所初無形
段沖澹而靜寥漠而清出焉而不知其所終入焉而
不知其所窮與物無際圓妙而通當是時無生佛之
名無自他之相種種含攝種種無礙尚何一法之可
言哉奈何太樸既散誕勝真漓營營逐物唯塵緣業
<pb n="287"/>
識之趣正如迷人身陷大澤煙霧晦冥蛇虎縱橫競
來追人欲加毒害被髮狂奔不辨四維西方大聖人
以慈憫故三乘十二分教不得不說此法之所由建
立也眾生聞此法者遵而行之又如得見日光逢善
勝友為驅諸惡引登康衢即離怖畏而就安隱其願
幸孰加焉不深德之反從而詆之斥之是猶挾利劍
以自傷初何損於大法歟嗚呼三皇治天下也善用
時五帝則易以仁信三王又更以智勇蓋風氣隨世
而遷故為治者亦因時而馭變焉成周以降昏嚚邪
僻翕然並作絏縲不足以為囚斧鍎不足以為威西
方聖人歷陳因果輪迴之說使暴強聞之赤頸汗背
逡巡畏縮雖螻蟻不敢踐履豈不有補治化之不足
柳宗元所謂陰翊王度者是已此猶言其觕也其上
焉者炯然內觀匪即匪離可以脫卑濁而極高明超
三界而躋妙覺誠不可誣也奈何詆之奈何斥之世
之人觀此論者可以悚然而思惕然而省矣雖然予
有一說并為釋氏之徒告焉棟宇堅者風雨不能漂
搖榮衛充者疾病不能侵凌緇衣之士盍亦自反其
本乎予竊怪夫誦佛陀言行外道行者是自壞法也
毗尼不守軌範是棄者是自壞法也增長無明嗔恚
不息者是自壞法也傳曰家必自毀而後人毀之尚
誰尤哉今因禪師之請乃懇切為緇素通言之知我
罪我予皆不能辭矣禪師豫章人知寶大法如護眼
目然身服紙衣躬行苦行遇川病涉者梁之塗齟齬
者甓之枯骴暴露者掩之今又刻此論以博誠無愧
於有行沙門者矣。
<other>釋氏護教編後記</other>
西方聖人以一大事因緣出現於世自從鹿野苑中
直至於跋提河演說苦空無我無量妙義隨機鈍利
分為頓漸無小無大盡皆攝入薩婆若海既滅度後
其弟子阿難陀多聞總持有大智慧結集為修多羅
藏而諸尊者或後或先各闡化源優波離集四部律
謂之毗尼金剛薩埵於毗盧遮那前親受瑜伽五部
謂之秘密章句無著天親頻升知足天宮咨參慈氏
相與造論發明大乘謂之唯識宗旨西竺龍勝以所
得毗羅之法弘其經要謂之中觀論燉煌杜法順深
入華嚴不思議境大宣玄旨謂之華嚴法界觀毗尼
之法魏嘉平初曇柯羅始持僧祗戒本至洛陽而曇
無德曇諦等繼之立羯磨法唐南山澄照律師道宣
作疏明之四分律遂大行是為行事防非止惡之宗
薩埵以瑜伽授龍猛猛授龍智智授金剛智唐開元
中智始來中國大建曼茶羅法事大智道氤大慧一
行及不空三藏咸師尊之是為瑜伽微妙祕密之宗
唐貞觀三年三藏玄奘往西域諸國會戒賢於那蘭
陀寺因受唯識宗旨以歸授慈恩窺基基乃網羅舊
說廣制疏論是為三乘法相顯理之宗梁陳之間北
齊惠聞因讀中觀論悟旨遂遙禮龍勝為師開空假
中三觀止觀法門以法華宗旨授慧思思授天台國
師智顗顗授灌頂頂授智威智威授惠威惠威授玄
朗朗授湛然是為四教法性觀行之宗隋末順以法
界觀授智儼儼授賢首法藏至清涼大統國師澄觀
追宗其學著華嚴疏論數百萬言圭峰宗密繼之而
其化廣被西方是為一念圓融具德之宗瑜伽久亡
南山亦僅存其盛行於今者唯天台慈恩賢首而已
此則世之所謂教者也世尊大法自迦葉二十八傳
至菩提達摩達摩悲學佛者纏蔽於竹帛間乃弘教
外別傳之旨不立文字而見性成佛達摩傳慧可可
傳僧璨璨傳道信信傳弘忍忍傳曹溪大鑑禪師慧
能而其法特盛能之二弟子懷讓行思皆深入其閫
奧讓傳道一一之學江西宗之其傳為懷海海傳希
運運傳臨濟慧照大師義玄玄立三玄門策厲學徒
是為臨濟之宗海之旁出為溈山大圓禪師靈𧙗𧙗
傳仰山智通大師慧寂父唱子和微妙玄機不可湊
<pb n="288"/>
泊是為溈仰之宗思傳希遷遷之學湖南宗之其傳
為道悟悟傳崇信信傳宣鑑鑑傳義存存傳雲門匡
真大師文偃偃之氣宇如王三句之設如青天震雷
聞者掩耳是為雲門之宗玄沙師備偃之同門友也
其傳為桂琛琛傳法眼大師文益益雖依華嚴六相
唱明宗旨迥然獨立不涉凡情是為法眼之宗遷之
旁出為藥山惟儼儼以寶鏡三昧五位顯三種滲漏
傳曇晟晟傳洞山悟本大師良价价傳曹山元證大
師本寂而復大震是為曹洞之宗法眼再傳至延壽
流入高句驪仰山三傳之芭蕉徹當石晉開運中遂
亡弗繼雲門曹洞僅不絕如線唯臨濟一宗大用大
機震盪無際若聖若凡無不宗仰此則世之所謂禪
者也嗚呼教之與禪本無二門依教修行蓋不出於
六度梵行而禪定特居其一由眾生根有不齊故先
佛示化亦不免其異耳奈何後世各建門庭互相盾
矛教則譏禪滯乎空寂禪則譏教泥乎名相籍籍紛
紛莫克有定是果何為者邪此則教禪異塗猶可說
也自禪一宗言之佛大勝多與達摩同學禪觀達摩
則遠契真宗勝多所見一差遂分為有相無相定慧
戒行無得寂靜六門非達摩闢之安能至今廓如也
慧能與神秀同受法於弘忍能則為頓宗秀則別為
漸宗荊吳秦各各行其教道一神會又同出於能者
也道一則密受心印神會則復流於知解一去弗返
而其末流若大珠明教慈受輩尚何以議為哉自教
一宗言之慈恩立三教天台則分四教賢首則又分
五教麤妙各見漸圓互指終不能歸之一致可勝歎
哉此雖通名為教各自立宗猶可說也自夫本教之
內言之律學均以南山為宗真悟智圓律師允堪著
會正記等文識者謂其超出六十家釋義之外何不
可者至大智律師元照復別以法華開顯圓意作資
持記又與會正之師殊指矣不特此也四明法智尊
者知禮孤山法慧大師智圓同祖天台同學心觀真
妄之異觀三諦之異說既已抵牾之甚霅川仁岳以
禮之弟子又操戈入室略不相容諫書辨謗之作逮
今猶使人凜然也其他尚可以一二數之哉嗚呼毗
盧華藏圓滿廣大遍河沙界無久無餘非相而相非
緣而緣非同而同非別而別苟涉思惟即非聖諦又
何在分教與禪之異哉又何在互相盾矛業擅專門
哉又何在操戈相攻遽背其師說哉雖然適長安者
南北異塗東西殊轍及其所至未嘗不同要在善學
者慎夫所趨而已比丘永壽嘗以閩僧一源所著護
教編示予自大迦葉至於近代諸師皆有傳贊文辭
簡古誠奇作也壽獨惜其不著教禪承傳同異之詳
請予為記以補其闕略予因以所聞疏之如右文繁
而不殺者欲其事之著明蓋不得不然也。
王忠文公褘叢錄中載佛學一篇與此文同末一
段云佛之為道本無二門自去聖既邈源遠而流
益分於是師異指殊各建戶庭互相矛盾禪則譏
教為滯於名相教則譏禪為溺於空寂若律之為
用雖禪教所共持而取舍各不同至於為教禪之
學者又各立異以取勝一彼一此不相出入自教
宗言之慈恩立三教天台則分四教賢首則又為
五教自禪宗言之慧能與神秀同受法於弘忍能
則為頓宗秀則為漸宗道一神會同出於能道一
則密契心印神會則復流於知解其不同如此至
若天台教宗之一也而四明知禮孤山知圓性善
性惡之說如水炭之不相投臨濟禪宗之一也而
或以棒或以喝至橫川珙則復以聲偈其示人之
要如柄鑿之不相合支派乖錯論說紛紜殆不得
而悉數也忠文與文憲同里同門故其問學之相
合如此。
<talk>夾註輔教編序</talk>
天生東魯西竺二聖人化導蒸民雖設教不同其使
<pb n="289"/>
人趨於善道則一而已為東魯之學者則曰我存心
養性也為西竺之學者則曰我明心見性也究其實
雖若稍殊世間之理其有出一心之外者哉傳有之
東海有聖人出焉其心同其理同也西海有聖人出
焉其心同其理同也南海北海有聖人出焉其心同
其理同也是則心者萬理之原大無不包小無不攝
能充之則為賢知反之則愚不肖矣覺之則為四聖
反之則六凡矣世之人但見修明禮樂刑政為制治
之具持守戒定慧為入道之要一處世間一出世間
有若水炭晝夜之相反殊不知春夏之伸而萬彙為
之欣榮秋冬之屈而庶物為之藏息皆出乎一元之
氣運行氣之外初不見有他物也達人大觀洞然八
荒無藩籬之限無戶閾之封故其吐言持論不事形
跡而一趨於大同小夫淺知肝膽自相胡越者惡足
以與於此哉宋有大士曰鐔津嵩禪師實洞山聰公
之法嗣以二氏末流之弊或不相能也取諸書會而
同之曰原教曰廣原教曰勸書曰孝論而壇經贊附
焉復恐人不悉其意自注釋之名之為輔教編若禪
師者可謂攝萬理于一心者矣予本章逢之流四庫
書頗嘗習讀逮至壯齡又極潛心於內典往往見其
說廣博殊勝方信柳宗元所謂與易論語合者為不
妄故多著見於文辭間不知我者或戟手來詆訾予
噤不答但一笑而已今因虛白果公重刻是編其有
功學者甚大故執筆言之嗚呼孰能為我招禪師于
常寂光中相與論儒釋之一貫也哉獨視霄漢悠然
遐思者久之。
<other>旃檀大愛妙色三經小弓</other>
先佛所說旃檀香身大愛妙色三陀羅尼經皆西天
譯經三藏朝散大夫試光祿卿明教大師法賢奉詔
所譯其在法藏與瑜伽大教王經凡二十七等同車
輦字函中功德所被或療惡疾或救海難或出生際
諸鬼趣資以解脫誠心求之靡不應感蓋我如來大
誓願故神通力故慈憫有情故一彈指頃即能成就
無邊殊勝經言可信真實不虛天界沙門太初肇公
信之為尤力於是命工鍥梓以廣流通介其同袍一
林桂公徵濂引其首夫佛法廣如虛空然無始無終
無內無外苟欲繪畫而贊詠之非愚則惑矣姑書其
概以起讀者之信心云。
宋文憲公護法錄卷第六

（丹陽居士賀學仁男賀烺賀炌賀焜施貲共刻
護法錄第六卷　計字一萬零二百六十六箇
該銀五兩一錢三分三厘
桐城釋在定對句容潘省耕書進賢陳叔道刻
天啟辛酉元年春四月徑山化城識）

<sarticle><article>宋文憲公護法錄卷第七</article></sarticle>
皇明金華宋濂著
雲棲袾宏　輯
虞山錢謙益訂
<talk>序</talk>
<talk>瑞巖和尚語錄序</talk>
予觀大梵天王問佛決疑經所載梵王以金色波羅
夷花獻佛請為說法佛拈花示眾人天百萬悉皆罔
措獨金色頭陀破顏微笑佛云吾有正法眼藏涅槃
玅心實相無相分付摩訶迦葉嗚呼此非禪波羅蜜
之初乎人生而靜性本圓明如大月輪光明遍照凡
蘇迷盧境界具濕性者大而河海小而沼沚無不有
月是故有百億水則百億之月形焉仰而瞻之而中
天之月未嘗分也月譬則性也水譬則境也一為千
萬千萬為一初無應者亦無不應者體用一源顯微
無間也大聖全體皆真不失其圓明之性如月在寒
潭無纖毫障翳清光燁如也凡夫為結習所使業識
<pb n="290"/>
所縛而唯迷暗是趨如月在濁水固已昏冥無見加
以獰飆四興翻濤鼓浪魚龍出沒變幻恍惚欲求一
隙之明有不可得矣故聖人之心主乎靜靜而非靜
而動亦靜也凡夫之情役于動動而不靜而靜亦動
也吾達摩大師特來東土以迦葉所傳心學化被有
情欲澄濁為清止浪為平直入于覺地而後止故其
體常寂而寂無寂也其智常照而照無照也其應常
用而用無用也至此則其妙難名矣然未易以一蹴
到也惟一惟虛坐忘其軀或緩或徐長與神明居懼
其散而弗齊也設疑情以一之恐其志而自畫也假
善巧以引之慮其偏而失正也挽沉溺以返之其道
蓋如斯而已歷代諸師各尊所聞守此而不敢失逮
我育王琪公起于東海之濱秉執法柄弘開度門達
摩大師之道煥然中興入其門者無非龍象而竺元
道公號為世嫡今吾恕中慍禪師則又竺元之入室
弟子也初受度于元叟端公多聞法要拈香酬恩則
歸之道公厥後俯徇眾請出世象山之靈巖黃巖之
瑞巖皈依者日益眾名聞東夷使者入貢中國兼奏
請住持師因奉　詔來南京力辭其行　皇上憫其
耄也特從所請一旦將歸隱鄞江其徒居頂以二會
語徵予序予久聞師名亦嘗窺見語言之一二茲又
獲睹其全驚霆奮而疾飆馳山嶽移而海水立鬼神
泣而魑魅奔有聞之者凡情盡喪予故不辭為稽決
疑經所載以啟禪源法水月之喻以明性源推達摩
之教以為學源歷題之于首簡予老且病凡求文繽
紛于前悉皆謝絕而獨為師拈此者憫大法之陵夷
樂師言之契道也。
<talk>雪窗禪師語錄序</talk>
或問于余曰菩提達摩西來以不立文字為宗蓋欲
掃空諸相直究本心而趨真實覺地者也名山宿德
何莫非達摩之子孫為之徒者因其說法往往編以
成書號曰語錄無乃與不立文字之旨相戾乎曰非
是之謂也扶衰救弊各隨其時節因緣有不可執一
而論者矣昔我三界大師演說大小乘諸經其弟子
結集為修多羅藏至繁且多也復慮後之人溺于見
解而反為心累故以正法眼藏付于摩訶迦葉拈華
微笑之間無上甚深妙法含攝無餘此亦化道之一
法門耳非真謂鹿野苑至跋提河所言皆當棄之也
不然如來自兜率下生何不即以單傳直指示人顧
乃[諒-小+日]複勸誘而弗置之邪去佛既遠學者纏繞名義
不能出離誠有如如來之所慮者達摩出而救之故
取迦葉微笑之旨專以示人蓋亦有所甚不得已焉
爾育王禪師以三昧力入智慧海初說法于白馬寺
繼遷開元已而住阿育王山兼領天童寺事四會之
間緇素翕集所以啟人天龍鬼之聽屹立不遷如真
正幢涉險度危類大法船若見若聞皆獲利濟至若
垂三語以驗來學又如臨萬仞懸崖撒手而立非上
根大器豈易入其閫奧者哉虞文靖公贊師之語謂
為佛果一枝鳳毛麟角者其言良可信不誣也師入
滅之十四年其上首弟子象先輿公月徑滿公以所
錄語徵余為之序余故舉扶衰救弊各隨其時節因
緣者言之于以見達摩之宗非有違于先佛諸師之
錄非有違于達摩其事雖殊理則同也有若禪師此
錄之行後有因語言而入者雖不得見師而師之惠
利所及益遠矣雖然靈妙一真直超三界其大無外
其小無內雖無物之不攝欲求一物了不可得于斯
時也無煩惱可除無法門可學無眾生可度無佛道
可成尚何有言語文字之足論哉觀斯錄者又當于
是而求之人能于是求之始于禪師之道與有聞矣
禪師名悟光字公實姓楊氏別號曰雪窗成都之新
都人。
<talk>南堂禪師語錄序</talk>
予壯齡時與千巖長公為方外交千巖以南堂禪師
<pb n="291"/>
偈贊示余余讀之驚曰是有所證悟者之言也絕枝
蔓去町畦而不墮于情識之境不意大法凋零而能
見斯人哉千巖以余言為然當時之所見僅一二章
耳自時厥後或吳或楚或梁宋或魯衛名僧開士多
有謁余浦陽江之上者余既見輒問見南堂否曰見
之曰有何言遂各解囊相示見漸多則其心慕之為
愈至及來京師其弟子祖灊海壽復持三會語畀余
而求為之序讀之連日因獲盡其大觀焉嗚呼據獅
子座演如來法其任甚不輕也在他人為之東剽西
掠拈綴成篇而椎鑿之痕故在師則混融無跡不異
雲流而天空者矣在他人為之拘滯一偶動輒有礙
或得乎此竟遺于彼師于殺活之機縱橫皆自如矣
在他人為之氣索神沮不自振拔而無以應來學之
求師乃圓滿充足覃及于諸方矣有若師者其所造
詣誠非凡情之可度量哉夫以少林西來惟究心源
言辭直截初無隱晦傳至大鑒恐為世諦流布不得
不秘護而密持之歷代碩師隨時升降慈憫峻厲各
立戶庭其接引雖若有不同所以袪逐妄緣而挽入
正塗者則一而已矣迨及宋季尚奇騁異背其師授
而流于頗僻者漸多有之君子言之未嘗不為之太
息師能循蹈矩彠惟祖武是繩提唱真乘使人復見
大鑒遺意其扶樹正宗之功夫豈小哉余之慕師非
一日鉅細之辭皆獲觀焉故知師為獨深而謂非他
人之所能及然可惜者師之名位不滿于德使其說
法五山布靉靆之慈雲澍滂沱之教雨則其功逮被
又不止今之所見而已雖然名外也非內也德內也
非外也師內重而外輕者也苟以在外者之崇卑以
為在內者之低昂是不知師者也師之行業余既詳
書成記勒之堅玟復為讀斯錄者著其說如此千巖
在定光中又未必不以余言為然也師諱清欲字了
庵南堂其號也族姓朱氏台之臨海人嘗住開福本
覺靈巖三禪剎云。
<talk>千巖禪師語錄序</talk>
往予家居時嘗謁千巖禪師于烏傷伏龍山當是時
遐邇學子望風奔湊曾未幾何化荒墟為樓觀易空
寥為金碧鍾鼓之聲上徹霄漢嗚呼何其能也蓋禪
師以無能為能不用為用芳蘭生于幽谷而馨香遠
聞蒼璧韞于玄璞而光輝外發禪師處于遐壤而人
競從之有道之士其果有異于庸常者歟且禪師在
時其弟子嗣詔嘗錄其語鍥梓以傳予嘗獲觀之其
敷宣大法如雲雷迭興而九龍噴雨也如大醫王制
藥隨證而愈疾也如摩醯三眼光明洞照而無不至
也由是知禪師之道不實不虛不有不無不中不邊
在普應之門蓋亦鏗然有聲者也以能以用窺禪師
者抑亦末矣禪師既入寂兵燹方張所謂語錄者皆
為煨燼經今十有餘年矣一庵鄰上人自幼侍禪師
與聞其道乃以舊本重刻不遠一千餘里來徵予序
予謂禪師之道見于言讀其言自可知其道又何以
序文為然稽之古德其語存于今者多名縉紳為題
辭不若是固不足以表正宗之所寄第予也非人惡
足為禪師之重輕以禪師與予交也因不辭而為之
書雖然禪師之道不落有無中邊虛實者固不可以
語言文字求也欲求禪師之道其亦得魚兔而忘筌
蹄者乎禪師行業予嘗為撰塔上之銘茲不書上人
方閱三藏諸經連年不自休今又孜孜而為是圖亦
可謂不悖其師者也。
<talk>育王禪師裕公三會語錄序</talk>
古之人道感而形化曷嘗貴于言哉甚不得已而有
言言或易于遺忘又甚不得已而記錄之雖曰形諸
簡編然懼不能行遠又甚不已始刻文梓而傳之其
言之也欲擊蒙于當時其傳之也將澤物于後世惓
惓為道之心為何如哉此濂于歷代諸師之言不能
無感也激者則曰靈明中居一塵不可留況語言文
<pb n="292"/>
字紛穢龐雜足以礙沖虛而窒真如達摩氏東來持
楞伽經以印人心楞伽佛口所宣也君子尚謂其墮
于枝蔓況後來師弟子策勵之言乎曰不然也人之
根性不同而垂接之機亦異其上上者一見之頃情
塵自然銷霣何假于言哉若下下者朝夕[諒-小+日][諒-小+日]誨之
淡如嚼蠟竟不知其味苟欲絕文字令其豁然自悟
是猶采鳧藻于山顛求女蘿于海底終不可得也今
之去古亦遠矣自大鑒以來其語具在人仰之者如
應龍升天海立雲流或現大身或現小身不可凡情
測度儻不因其言而求之則其超然獨立不墮色聲
者奚從而知之既知之必將則而象之若以其窒真
如而礙沖虛一切斥去濂不識其可乎不可乎雖然
寶積經云如來所演八萬四千法藏聲教皆名為文
離諸一切言音文字理不可說是名為義法藏且爾
況下于斯者乎以此觀之當略其文而究其義可也
然而取魚者必資筌搏兔者當用蹄兔與魚既獲而
無事于蹄筌吾心源既澄識浪自息復何義之云乎
濂之區區又不能無感于後之人也育王禪師裕公
三坐道場策勵學徒如青天霹靂聞者掩耳演說無
上妙道如升蘇迷盧山闊視四天下百物無所遁藏
大司徒楚國歐陽文公謂其言出入宗乘內典左右
逢原其文涉獵百氏燦然可睹鞔峰住山恕中慍公
謂其設施踔厲不愧為大慧七世孫皆知言濂頗獲
與公游嘗以賸語三卷質正于公公不鄙而題識之
許其可以入道今已十閱寒暑矣公之徒師秀不遠
千里以公三會語請濂序而傳之嗚呼公之有言與
秀之汲汲圖此者夫豈得已者哉濂雖不文因不辭
而書諸首簡云。
<other>古鼎和尚四會語錄序贊</other>
古鼎禪宗銘公以臨濟十七世孫四坐道場為黑白
之所宗仰一旦祝釐江淛省垣現白光三道丞相康
里公見之極加敬禮未幾將示寂語其徒曰觀世音
蓮臺至矣安坐而逝及火化舌根齒牙數珠俱不壞
五色舍利燦爛無數國史危先生已摭其行業為文
勒諸碑而四會語未有序之者師之得法上首今天
界禪師西白金公屬濂作之濂覽已合爪言曰是真
正語是不著有無語是雷轟電掃語學者隨所悟入
如慈雲遍覆法雨普沾小大根莖皆獲生成非入正
知見具大力量者孰能與于此嗚呼世安復有斯人
乎哉非謂果無之也求其真淳無偽若師者鮮也濂
既為敘其事復歆豔之歆豔之不足復作伽陀一章
贊之其辭曰我觀我師四會語一言一句皆真實河
沙妙義總含藏其中無餘亦無欠及至能所齊泯時
欲覓片言不可得有如十萬虛空界種種色相皆現
前或飛或潛或動植以至洪纖高下等枯榮生死及
崩竭了然不染虛空相而亦不出于虛空真相如如
不動故師昔嘗登寂照場耳邊一喝三日聾惟聾故
使功用絕絕後通身皆是耳自茲出世入翁川翁川
海水亦生耳但聞魚龍哮吼聲即使波濤增洶湧繼
升補陀洛伽山合掌問訊觀世音目能觀色耳聞聲
音聲何獨以目觀不知本來無耳目見所不見聞不
聞盡大千界無礙者中天竺國凌霄峰所談妙法皆
如是只因妙法法難思結集已落第二義眉間放出
白毫光七寶蓮臺向空至此皆遊戲神通事于師之
道不相攝師之道大不思議千古贊歎莫能盡姑以
第二門中觀可以洗空于結習可以觸動于悟機可
以速證于菩提是宜流通于世間視如照耀光明幢
我言或誣有如水。
<talk>徑山悅堂禪師四會語序</talk>
根有利鈍故所教有異同悟有淺湥故所印有小大
施其善巧之力釋彼結習之固非假言辭難窮實際
所以達摩歷辨于六宗臨濟有發于三要照耀今古
函蓋乾坤茲其為巨浸之輿梁作昏衢之燈燭也歟
<pb n="293"/>
有若悅堂顏公禪師以東嶼正嫡弘西來太宗初住
崑山之東禪轉吳門之萬壽升虎林之南屏遂陟雙
徑樹大法幢凡四坐道場名聞京國遣使者再下璽
書護其教且有金襴法衣之賜藩王大臣無不函香
問道黑白駿奔如眾歸市禪師隨機接引霑被為多
其善誘弗倦則春氣津津太和襲人也其發蒙撤蔀
則翳捲太清冰釋洪河也其警省振勵則震雷虩虩
喪厥匕箸也其含弘攝授則山不讓塵海不擇流也
由是而觀所教有同異非根有利鈍者歟所印有小
大非悟有淺深者歟前謂施善巧釋結習假言辭窮
實際者其道豈不在于斯歟昔者先師黃文獻公現
宰官身敷宣般若與禪師為方外交而禪師受度婺
之寶林又在予父母之邦稽茲緣契實繫中情禪師
上首南峰珵公得法最蚤乃出四會語僤題首簡予
竊聞之入奧室者能探于幽邃升危岑者始矚于冥
茫松月大師印公禪林之獅子法海之長鯨也其稱
禪師之道高于圓照佛照二公其言豈虛發者哉惟
賢知賢蓋可徵矣仰前哲之風徽作後武之矩度究
其遺轍足證新功是錄之行其必有超然獨得于語
言之外者乎。
雲棲曰四會語錄今無存松月亦未知何許而曰
道高于圓照佛照夫二公豈易及哉而曰過之更
俟賢者考正。
<other>重刊寂照和尚四會語題辭</other>
寂照和尚元叟端公既示寂金華黃文獻公為銘其
塔蜀郡虞文靖公為序其四會語二公以文辭名天
下亦云備矣其入室弟子清泰子楩金山惠明天寧
祖闡復合辭請曰舊刊所錄先師語不幸燬于兵然
非此無以見道之所存竊懼不傳子楩三人者已協
力命印生重雕之矣敢重以首簡請為序雖然序猶
可略也先師事蹟多涉神異狀行者輒諱而不書神
異之事大乘者固所不樂聞苟錄以示入道之士亦
足以起其正信初何傷乎願併識之序中予不敢辭
稽子楩等言公平頂古貌眼光鑠人頷下數髯磔立
凜然如雪後孤松坐則挺峙行不旋顧英風逼人凜
如也所過之處眾方讙譁如雷聞履聲輒曰端書記
來矣噤默如無人賓友相從未嘗與談人間細故舍
大法不發一言秉性堅凝確乎不可拔自為大僧至
化滅無一夕脫衣而寢其從南屏歸化城受經夏夕
啟窗而臥忽一梵僧飛錫而來與談般若樞要亶亶
不絕未幾騰空而去虎岩師主雙徑時嘗言道家者
流有上章謁帝者其還甚遲因叩之答云為選徑山
四十八代住持故天閽久不開爾公正符其數公朝
京師夢徑山潭龍君持金匙舉食食公數凡十又八
公主法席實十八春秋也公將示滅所剪爪髮留瘞
化城幻有庵逮啟視之設利累累然生矣公之遺事
有若此者皆宜補書以見于世不可略也蓋公道契
佛祖名震華夏誠堪輿間氣之所鍾其祥應之至亦
出自然非苟涉于神怪者比也文獻所謂門庭之盛
規重矩疊法雷普震裂地轟天文靖所謂譬諸名藩
鎮以宿將隱然持重風霆不驚握機行令舒卷自由
足以使方城連戌有所仰放不敢踰越其言誠不誣
哉濂何敢復贊一辭頗念文靖之學粗聞而知之又
執弟子之役於文獻之門者最久於是勦其緒論重
申之如此嗚呼公之四會語其尚假濂文以傳之哉
子楩字用堂惠明字性源祖闡字仲猷皆設化一方
黑白成皈仰云。
<talk>徑山愚庵禪師四會語序</talk>
或問于濂曰世間至大者何物也曰天與地也曰至
明者又何物也曰日與月也曰然則佛法亦明且大
也其與天地日月並乎曰非然也曰其義何居曰天
地日月寓乎形者也形則有成壞有限量雖百億妙
高山中涵百億兩曜百億四天下以至于恒河沙數
<pb n="294"/>
皆有窮也皆有止也此無他囿乎物者也若如來大
法則不然既無體段又無方所吾不為成孰能為之
壞吾不為後孰能為之先吾不為下孰能為之上芒
乎忽乎曠乎漠乎微妙而圓通乎其小無內其大無
外真如獨露無非道者所以超乎天地之外出乎日
月之上大而至于不可象斯為大矣明而至于不可
名斯為明矣是故以有情言之則四聖以至六凡或
覺或迷佛法無乎不具也以無情言之則火水土石
與彼草木或洪或纖佛法無乎不在也三乘十二分
教不能盡宣也八萬四千塵勞門不能染汙也嗚呼
罄徂徠之松以為煤斷淇園之竹以為管其能盡贊
頌之美乎然而佛法固明且大也其靈明之在人者
萬劫雖遠不離當念一念不立即證菩提亦在夫自
勉之而已濂雖不敏每遇學佛者喜談而樂道之初
不以其證入淺深而有間其意頗有見于斯也徑山
住持以中禪師名智及學徒尊之號曰愚庵俗姓某
世居姑蘇得法于元叟端公歷住隆教普慈二剎帝
師錫以明辯正宗廣慧禪師之號已而陞淨慈遂主
今山四據高座敷揚佛法以聳人天龍鬼之聽緇素
相從如雲歸岫其弟子某會粹成書介吾友用堂楩
公請文以題其首濂懸燈而疾讀之其解人膠纏如
鷹脫絛鏇摩雲而奮飛也其方便為人如慈母愛子
一步而三顧也其宏機密用如大將臨陣旗鼓動而
矢石集也誠一代之宗師而有德有言者歟雖不二
門中一法不存何況於言覽者當求禪師言外之意
使意見兩忘而忘忘亦忘方近道矣嗚呼佛法超乎
天地之外出乎日月之上豈細故哉人患不求之爾
今極其贊頌而書于此錄之端實欲起人之敬信也
繪畫虛空非愚則惑濂蓋無以逃其責矣。
<talk>楚石禪師六會語序</talk>
大慧提唱圓悟之道于徑山神機妙用廣大無礙入
其門者凡情盡喪得法弟子不翅千餘人各闡化原
而佛照于其中稱為善繼佛照之後而妙峰紹之妙
峰之後而藏叟承之如持左券相授器度吻合無差
爽者寂照在四傳之餘復能克肖前人誠所謂世濟
其美者然而諸師證入雖有不同其上接西來宗旨
使人離垢氛而發精明者則一而已矣寂照之弟子
楚石禪師蚤以穎悟之姿銳意于道一時名德若晦
機若虛谷若雲外爭欲令出座下師皆謝之惟詣寂
照之室反覆參叩一聞鼓嗚群疑水消世間萬物總
總林林皆能助發真常之機自是六坐道場說法度
人嬉笑怒罵無非佛事至于現寶樓閣及種種莊嚴
導彼末法因相生悟其與一實境界未嘗違背聲聞
之起水涌山出迨世緣將盡顏色不異常時翛然坐
脫如返故廬則其俊偉光明較于恃口給而昧心學
者其果何如也哉嗚呼大慧之道至矣自它宗言之
執持正法作獅王哮吼者固往往有其人第近年以
來傳者失真瀾倒波隨所趣日下司法柄之士復輕
加印可致使魚目渾珍揚眉瞬目之頃輒曰彼已悟
矣何其易悟哉人遂誚之為瓠子之印非特此也五
家宗要歷抄而熟記之曰此為臨濟此為曹洞法眼
此為溈仰雲門不問傳之絕續設為活機如此問者
即如此答多至十餘轉語以取辦于口名之曰傳公
案若是者皆見棄于師者也今觀師之六會語小人
無內大入無外機用真切無愧先德唯具金剛眼者
有以知余言之有在也余耄矣厄于索文者繁多力
固拒之此獨樂序之而弗寘者憫魔說之害教表正
傳以勵世也師諱梵琦其字楚石行業之詳則備見
塔銘中其來徵序者得法上首瑩中瓛公也。
<talk>靈隱和尚復公禪師三會語序</talk>
無相居士坐清淨室想清淨觀忽有沙門號曰曇鍠
合掌頂禮而作言曰我師靈隱三坐道場法音之震
有如轟雷蟄蟲皆興飛行自在各適恒性又如晨鍾
<pb n="295"/>
人正昏酣一聞音聲颯然驚覺同袍宗演及諸上首
假觚翰力成文句身唯願居士開光明藏洞照篇端
使信心者同入如來大華嚴海居士微笑告沙門言
爾師所演大乘正法當時聞者注耳熏心一切纏結
悉皆解脫既解脫已萬法皆空何況于言爾等結集
翰墨假合畢竟大法果何所寄若謂出于翰墨之間
湘竹兔毫魚膠松煤不能說法譬如石工手持錐鑿
鑿彼崖石為菩薩相首戴華冠面如滿月塗以黃金
間以五彩珍珠瓔珞種種具足爾意云何是真佛不
沙門白言如是如是復告沙門當觀實相惟是像佛
四體奇偉被服絢麗固無異者若比真佛神通變化
無量無邊二者孰勝以此思惟佛身充滿遍周沙界
豈同崖石拘礙方所況此文句纔脫口吻即第二義
書之簡編去道逾遠又如畫師和丹抹黛經營想像
貌師子王拳毛旋螺利距削鐵威稜氣燄可怖可愕
迫而視之勢若飛動爾意云何是師子不沙門白言
如是如是復告沙門有像皆假是師子相形模生獰
踞視左右亦無異者若比于真奮迅跳擲百獸盡伏
二者孰劣以此思惟物唯真者方能動物寓形縑素
與木石等況此文句不見形聲徒存其跡用之求道
如捕風影沙門當知法尚善權難齊一軌如求兔者
必假于蹄欲致魚者定資于筌魚兔既獲筌蹄則棄
法因言入言入法空亦復如是是知汝師顯說密說
權說實說縱說橫說無非闡揚我佛如來第一了義
有能于此文句之中或四三句或五六句乃至無句
勿著色求勿著聲求忽然悟入譬一切眾眇者能視
跛者能履瘖者能言疾者能起其為霑丐胡可喻云
若執文句反為留礙沙門當知有物混然萬有之宗
不依形色不墮斷常入離出微內外體淨眾生迷惑
無繩自纏大覺世尊大含攝故大慈憫故別有正傳
曰思惟修一念不生一法不立一法不立萬象朗融
非生非佛非真非妄非小非大非一非多此即所謂
常空不有常有不空初無對待亦無能所從古諸師
燈燈續燄咸以此故汝師繼承倡明大教一機一言
皆轉法輪法不流通是為秘法宜示信心共入圓智
既入圓智法何嘗法法而非法是為法法法法之法
不可思議我言真實善思念之沙門聞說心大歡喜
信解受持作禮而退。
<other>靈隱大師復公文集敘</other>
才體也文其用也天下萬物有體斯有用也若稽厥
初玄化流形品物昭著或洪或纖或崇或卑莫不因
才之所受而自文焉非可勉強而致也姑就植者言
之黃者白者青者紅者黑而澤者紫豔而瘦者翠白
而緗緣者五色交糅變幻而不恒者一囿于氣而弗
可移也至于洛陽有花則絕類絕倫其植物中之至
文者歟又以動者言之雙角而火鬣者兩羽而飛者
炳朗而斕班者介而紫暈者鱗而含金者眾彩錯布
焜煌而難名者亦局乎氣而不能更也至于岐陽有
鳳則超群拔萃其動物中之至文者歟非惟物也而
人亦然有一人之人有十人之人有百人之人有千
萬人之人有億兆人之人其賦受有不齊故其著見
亦不一而足所謂億兆人之人聖人是也千萬人之
人賢人是也百十人之人眾人是也眾人之文不足
論賢人之文則措之一鄉而準措之一國而準措之
四海而準聖人之文則斡天地之心宰陰陽之權掇
五行之精無鉅弗涵無微弗攝雷霆有時而藏而其
文弗息也風雲有時而收而其文弗停也日月有時
而蝕而其文弗晦也山崖有時而崩而其文弗變也
其博大偉碩有如此者而其運量則不越乎倫品之
間蓋其所稟者盛故發之必弘所子者周故該之必
備嗚呼此豈非體大而用宏者歟或曰上帝降衷不
以知愚而有偏若子之言不幾局囿乎氣而不遷者
乎曰非是之謂也其性同其才或不同雖以七十子
<pb n="296"/>
之從聖人其學各得其才之所近況下此萬萬者乎
由是而觀因才所受而自文者人與動靜之物概可
見矣濂之學文五十餘年群書無不觀萬理無不窮
碩師鉅儒無不親自意可以造作者之域譬諸登山
攀躋峻絕不為不力而崇顛咫尺不能到也此無他
受才之有限也世固有卮匜者焉有壅盎者焉有沼
池者焉有溪澗者焉有湖江者焉有溟渤者焉水充
其量則止小固不能為大大亦不能為小也濂皆官
禁林四方以文來見者甚眾晚閱見心復公之作穠
麗而演迤整暇而森嚴劍出襓而珠走盤也發為聲
歌其清朗橫逸絕無流俗塵土之思寘諸古人篇章
中幾不可辨遐邇求者日接踵于門既得之不翅太
難珊瑚之貴公卿大夫交譽其賢名聞九天　皇上
詔侍臣取而覽之特　褒美弗置濂因謂當今方袍
之士與逢掖之流鮮有過之者焉今來朝京師其徒
曇鍠編類成書釐為十卷來徵濂為之序嗚呼文者
造化之英華古今之綸貫斷不可闕也有若公者拔
于十百之中超然騫舉而慕賢者之閫奧其可傳遠
無疑濂烏得不倡體用之說以驗同志哉有訕濂陷
于一偏而不可為訓者非知言者也不加功于文者
也是膠柱調瑟而弗知變通者也。
<talk>用明禪師文集序</talk>
昔者蘇文忠公與道潛師游日稱譽之故一時及門
之士若秦太虛晁補之黃魯直張文潛輩亦皆願交
于潛師相與唱酬于風月寂寥之鄉宛如同聲之相
應同氣之相求者有識之士疑之則以謂潛師游方
之外者也其措心積慮皆與吾道殊初不可以強而
同文忠公百世士及其門者亦英偉非常之流其于
方內之學者尚不輕與之進何獨干潛師皆推許之
而不置邪殊不知潛師能文辭發于秀句如芙蓉出
水亭亭倚風不霑塵土而其為人脫略世機不為浮
累所縛有如其詩此其所以見稱于君子而其遺芳
直至于今而不銷歇也歟四明永樂用明詗公蚤從
月江印公究達摩氏單傳之旨踰十餘年不懈自覺
有所悟入一旦忽慨然曰世諦文字無非第一義吾
可以不求之乎于是形之于詩皆古雅俊逸可玩已
而著為文辭章句整而不亂言辭暢而不澀論議正
而不阿聲名籍籍起群公間會先師黃文獻公游浙
水西用明橐其所作來見復成詩八十韻以為贄黃
公讀已大加稱賞遂日與黃公游及其東還烏傷用
明又賦詩餞之黃公因造序文一篇以遺用明其聲
氣之同蓋翕如也今年春余奉　詔來京師總修元
史適與用明會于龍河佛舍用明出詩文各一鉅冊
示余曰子黃公之高第弟子也盍為我序其首嗟夫
黃公以道德文辭高出一世固當代之文忠公而吾
用明之作亦何愧于潛師顧余視黃秦晁張諸君曾
不足以供灑掃之役何敢為用明序乎獨念及黃公
之門三十餘年知用明受知為深幸與用明交亦似
無間諸君之于潛師者序蓋不得不作也雖然大圓
鏡中無一物不攝初無一物可攝實有非世諦文字
之所能解此蓋用明與月江講之熟矣奚俟余言哉
姑攄其鄙見以為敘使後之讀者知古今人未嘗不
同不特文忠公之與潛師而已也。
<talk>水雲亭小稿序</talk>
余在金華山中觀蛻岩張先生集有跋夢堂噩公用
堂楩公吳中唱和卷後其言曰詩家寥寥叢林有人
殆與唐皎宋潛方駕余竊以謂夢堂之詩幸已見其
一二矣而不知用堂所賦為何如意其必高爽而絕
塵者乎不然先生何為以如晦參寥擬之也及來南
京獲與用堂會于護龍河上間出詩文一帙所謂水
雲亭小稿者俾余序之非惟其詩可稱道如先生所
示其文亦深穩平實而多言外之趣因竊自歎方外
之人其用志不分乃能如斯之工也或謂余曰達摩
<pb n="297"/>
氏西來其所傳者心法而已矣何以詩文為哉子所
取于用堂者淺矣嗚呼是何言歟是何言歟昔我三
界大師金口所宣諸經所謂長行即序事之類所謂
偈頌即比賦之屬汪洋盛大反覆開演天地日月山
川草木城邑人物飛僊鬼趣羽毛鱗甲莫不攝入故
後世尊之號曰文佛如此而能文吾惟恐其不能文
也大師姑置之不敢妄論次而毘尼諸聖賢暨天親
無著台衡清涼諸師或結集羯摩律文或造為百法
等論或撰為大經義疏卷軸繁夥汗牛充棟使其不
能文其果能致是乎諸師又且置之至于近代尊宿
如明教之嵩寶覺之洪北澗之簡無文之粲咸弘宗
樹教作為文辭其書滿家殆不可以一二數也嗚呼
使無若而人佛法果能光明俊偉有若今日否乎所
謂傳心之法固在于所當急而一切棄之而弗講吾
未見其可也若夫拈花摘豔勸淫蠱俗者之為則當
斥而棄之爾余之有取于用堂者夫豈淺淺者哉抑
余聞實際理地一法不立本真獨露迥脫根塵遍覆
大千不見其大退藏于密不見其小一涉有為即成
剩法況所謂文辭者哉吾知用堂現沙門身應世間
相一念不生直超三界其志蓋甚大也寄情翰墨不
過游戲而苟以區區之跡觀之則幾于惑者也唐皎
宋潛云乎哉用堂族陳氏古靈先生之諸孫今居四
明嘗掌內記雙徑已而分座說法緇素咸服出世鄞
之護聖奉化之清泰凡禪林若古鼎銘公笑隱訢公
斷江恩公儒林若袁文靖公揭文安公黃文獻公皆
嘗參叩及交游云。
宋文憲公護法錄卷第七終

（丹陽居士賀學仁男賀烺賀炌賀焜施貲共刻
護法錄第七卷　計字九千零三百五十五箇
該銀四兩六錢七分八厘
桐城釋在定對句容潘省耕書進賢陳叔道刻
天啟辛酉元年春四月徑山化城識）

<sarticle><article>宋文憲公護法錄卷第八</article></sarticle>
皇明金華宋濂著
雲棲袾宏　輯
虞山錢謙益訂
<talk>序</talk>
<talk>送無逸勤公出使還鄉省親序</talk>
皇帝廓清四海遂登大寶遣使者播告諸蠻夷俾知
元運已革而中夏歸於正統其稱臣者高句驪最先
交趾次之琉球瑣里又次之于時日本良懷亦令僧
祖來奉表而至　上嘉其遠誠　詔以天寧禪僧祖
闡瓦官教僧克勤為使護其還國克勤字無逸通儒
釋書湛堂法師諸孫也　上召見端門與闡同受法
衣軍持錫杖諸物之賜筮日啟行先是日本王統州
六十有六良懷以其近屬竊據其九都于太宰府至
是被其王所遂大興兵爭及無逸等至良懷已出奔
新設守土臣疑祖來乞師中國欲拘辱之無逸力爭
得免然終疑勿釋守臣白其事于王王居洛陽欲延
闡住持天龍寺無逸獨先還無逸奉揚天子威德諭
以禍福必期與闡俱王聞其志不可奪命輿馬來迎
經涉北海時近六月大山高插霄漢積雪如爛銀行
一月始至館於洛陽西山向陽精舍執國政者猶申
天龍之請無逸曰我使臣爾非奉　帝命不敢從王
如欲闡敷宣大法宜同往請於　朝否則有死而已
君臣聞之皆大慚服議遣總州太守圓宣及淨業喜
春二僧從南海下太宰府備方物來貢所虜中國及
高句驪民無慮百五十人無逸化以善道悉令具大
舶遣歸無逸等自太宰府登舟五晝夜即達昌國州
已而赴南京仍見　上端門無逸備陳其故闡亦附
奏曰島夷不知禮義微勤臣不能再瞻　龍顏矣
<pb n="298"/>
　上悅召對者非一或賜食禁中自持厥後各齎白金
百兩文綺二縑皆有副　上忽顧侍臣曰勤一沙門
爾乃能不辱君命如此學孔子者未能或之先也親
賜手詔諭其父華毅使其加冠巾出仕無逸亦念去
國三年將還鄉行省覲之禮中朝大夫士幸無逸遭
逢盛際競賦詩餞之而以首簡授予序予聞大雄氏
設教門雖廣其推仁及物要與二帝三王不大異是
故昔之名僧或籌策疆閫或輔弼廟堂事業稱於當
時勳名垂於後世其載於史傳者蓋班班可考達人
大觀初無形跡之拘儒釋之異也方今堯舜在上治
具畢張無逸出將使命言論慷慨已足落倭奴之膽
若使施之有政大綱小紀粲然有序他日將與皋夔
稷咼比肩是亦法如來行證菩薩道而已大雄氏或
親生斯時亦未必不韙無逸之所為也無逸之東還
也雲漢昭回之章照臨東越東越人士無不舉手加
額以為天光下燭為禎為祥而無逸尊公秪奉　璽
書當誨之以父子君臣之懿予尚何言哉姑摭其出
使之績序以為贈春向暮無逸將戴笠而來予則具
壺觴俟於龍江之上矣。
洪武實錄九年秋八月以華克勤為考功監丞克
勤紹興蕭山人少學浮屠洪武四年選至京奉使
日本還奏對稱旨賜白金百兩命復姓氏授以是
職攷潛溪集克勤和御製詩在洪武六年奏請日
本夢窗禪師碑在洪武八年皆云官考功監丞而
實錄載授官於九年八月恐國史之誤也。
<other>恭跋　御製詩後（附）</other>
釋門宏勝無理不該無事不攝其於忠君愛物之心
亦甚懸懸凡可以致力雖身命將棄之況其餘者乎
人徒見其厭離生死輒指為寂滅之行嗚呼此特見
其小乘者爾吾佛之為教豈至是哉天寧禪師祖闡
仲猷以高行僧召至南京會朝廷將遣使日本詔祖
闡與克勤俱祖闡不憚鯨波之險毅然請行　上壯
之賜以法器禪衣之屬令太官進饌饗於武樓下且
諭其國敬浮屠宜以善道行化時天界禪師宗泐嘗
賦詩餞之其詩上徹　御覽遂俯賜和答詩凡一十
八韻首言王化無遠邇一視同仁次言宜誘以善道
庶契西來祖意次言經涉海洋雖甚艱險君臣大義
毋忘次言以平等法行之無有彼此之異末言使畢
言旋方盡始終之義其叮寧反覆之意不亦至哉祖
闡受　命而行自翁洲啟櫂五日至其國境又踰月
始入王都館於洛陽西山精舍一遵　聖訓敷演正
法無非約之於善聽者聳愕以為中華之禪伯亟白
於王請主天龍禪寺寺乃夢窗國師道場實名剎也
祖闡以無上命力辭之且申布威德罔間內外所以
遣使者來之意王悅命總州太守聞溪宣同僧淨業
等奉方物稱臣來貢祖闡既入　覲天顏怡悅賜白
金壹佰兩文綺二縑祖闡以謂遭逢盛際躬承光寵
不可無以示後裔乃粉黃金為泥書　上賜和詩成
卷勒其副名山屬濂識其事於左古之帝王寵賚方
外之士固不敢謂無之而鮮以天章賁飾之者今祖
闡之逢可謂優缽曇花千年一現者矣其東旋也將
見五色天光垣赫於龍山之上晶晶熒熒直燭霄漢
飛潛動植皆與有榮耀焉抑濂聞普覺杲公昔處浮
屠中而念君愛物之念皦如出日張魏公稱其非聲
聞獨覺私厭生死者比人至今言之祖闡固普覺諸
孫也其出將使指不辱君命倭人慕化稽首來庭豈
樂寂滅者可冀其萬一哉宜其簡在　上心而褒嘉
之命屢下也濂不佞忝居法從故不辭而為之書上
以昭帝德之廣被下以白釋氏之有良材云。
王士騏皇明馭倭錄曰按洪武實錄洪武三年三
月遣萊州府同知趙秩持　詔諭日本國王良懷
十月良懷遣僧祖來進貢并僧九人來朝又送被
擄人口　詔遣僧祖闡克勤等八人護送還國七
<pb n="299"/>
年五月僧祖闡克勤等還自日本　詔賜祖闡克
勤白金一百兩文綺帛各二匹祖闡等奏日本贐
馬命受之六月日本遣僧宣聞溪等來朝貢馬及
方物時日本國持明與良懷爭立宣聞溪等齎其
國臣之書達中書省而無表文　上命卻其貢仍
敕中書省向者國王良懷奉表來貢朕以為日本
正君所以遣使往答其意豈意使者至彼拘留二
載今年五月去舟纔還備陳本國事體云云十四
年　上命禮部遺書責日本征夷將軍中有至尊
嘉惠日本故遣克勤仲猷二僧行及其至也加以
無禮今又幾年矣夫　聖諭諄諄一則曰拘留二
載一則曰加以無禮則兩僧之不得志於倭可知
野史不覈其真而信僧家之粉飾遂以趙秩之奉
使為兩僧之功豈實錄乎他如　上和宗泐送祖
闡詩　御製集不載何也錄以博覽者訂焉按祖
闡克勤使日本事王冏伯據實錄盡疑野史之誣
非也文憲送克勤序云日本疑祖來乞師中國欲
拘辱之無逸力爭得免據實錄祖來為良懷所遣
良懷方以竊據被逐日本疑祖來因疑護送祖來
歸國者此其情也序又云王欲延闡住持天龍寺
先遣無逸還無逸再三以死爭之日本既以祖來
疑中國其請住持雖曰延之實則拘留耳此即聖
諭所謂拘留二載及十四年遺書所謂加以無禮
者也無逸歸見　上端門備陳其故闡亦附奏島
夷不知禮義微勤臣不能再覲天顏矣此實錄所
載今年五月去舟纔還備陳本國事體云云也所
載白金文綺之賜皆與實錄同　上顧侍臣言勤
一沙門乃能不辱君命諭其父華毅使冠巾出仕
則日本之于闡勤以拘留始以慚服終蓋克勤之
力居多安得謂二僧攘趙秩之功洪武六年克勤
官考功監丞見實錄十年　高皇帝手詔諭山西
布政司華克勤見　御製文集安得謂野史之言
皆僧徒粉飾也實錄主存大體故紀僧事頗略賴
文憲集稍志一二　高皇帝御製詩見於文憲跋
甚確文憲身在禁林豈肯附會僧徒與國史牴牾
耶日本之崇佛自唐已然臨濟一宗流傳最盛
　聖祖遣僧化導有微權焉萬曆初虜王求僧及經
江陵命宣大巡撫勿拒且云經必有　高皇御製
序文方可與之嗚呼知　聖祖之微權者江陵也。
<talk>送覺初禪師還江心序</talk>
往時有大比丘孚中信公以松源五傳之學提唱護
龍湖上覺初恩公實與之分座說法罏鞴宏施烹凡
煆聖機鋒所觸抉飆奔霆四眾皈依如水赴海曾未
幾何孚中示寂覺初乃出世於建業之聖泉遷永嘉
之雅山法道亦既大行於時已而江心虛席若牧守
若戍將若賢士大夫僉以謂江心古叢林思陵昔日
駐蹕之地其名列在江南十剎非有名德如覺初不
足以厭服人心各具書疏以延致覺初覺初以慈憫
故亦起而赴之及我　皇上正位宸極隆興佛乘開
善世院於大天界寺置統領副統領贊教紀化等員
海內諸名山悉隸之掄選有禪行陟資級者伸為之
主其非才而冒充者斥之於是循例為江心擇賢然
終無踰於覺初者統領遂合群議仍請覺初居其職
會余奉　詔總修元史來南京覺初亦振錫自江心
而至握手共語情蓋歡如也覺初一旦忽來別曰吾
將還江心子可無一言以贈乎嗚呼大雄氏之道頓
與漸之謂也以漸言之初臨十信伏三界見思煩惱
外凡之位也次至十住位斷見思惑兼斷界內塵沙
及伏界外塵沙用從假入空觀次至十行位斷界外
塵沙用從空入假觀次至十回向位則伏無明而習
中觀已上之種三十通為三賢內凡之位也次至十
地位各斷一品無明證一分中道入等覺位又破一
品無明入妙覺位至於妙覺始名為佛以頓言之則
<pb n="300"/>
不階等第直造心源圓妙如如超出三界無煩惱可
斷無真乘可證無法門可學無眾生可度此心即佛
彼佛即心不去不來忘內忘外不可以形相求不可
以方所拘也大抵教中所攝頓漸兼收教外單傳頓
為禪旨如來五時所說及拈華微笑無非共一妙用
第以根有利鈍之殊故其機有遲速之異耳奈何末
流之弊二家角立互相詆訶夫豈佛意也哉頗聞孚
中雖參向上一乘日誦法華七卷致感異香滿室不
散覺初於禪寂之餘亦留心於教相為人演說弗置
是皆不徇一偏而將歸於大同者也敢以此為說以
贈覺初覺初其以為然乎否乎雖然大雄氏之道不
絕如線扶持而振起之非吾覺初是屬將誰屬邪覺
初之還也布大法雲震大法雷澍大法雨使小大根
莖無不霑潤豈不弘且偉歟覺初宜憂法道之衰而
思日勉焉可也他日余幸杖策東歸訪覺初於海濱
升孤之亭步海月之堂見月色與海光同一清淨予
與覺初又當相視一笑塔然而相忘也是為序。
<talk>送慧日師入下竺靈山教寺受經序</talk>
西竺之書動數百萬言雖其廣博漫衍若大海杳無
津涯其義趣未嘗不著明剴切可以習而通之自判
教諸師各執一說甲是乙非學者始不知夫所趣矣
天台智者國師以五時八教判東土諸經五時則華
嚴鹿苑方等般若法華涅槃也八教則頓漸祕密不
定藏通別圓也其規模宏深節目森嚴可謂盡矣至
真諦三藏則不然以涅槃等經為漸華嚴之經為頓
漸之外別無他也新羅元曉復造華嚴疏分四教四
諦緣起為別般若為通瓔珞梵經為分華嚴為滿滿
則一乘別通分則三乘也吉藏師復立三法輪教華
嚴為根本法輪三乘等說為枝末法輪法華為攝末
歸本法輪法輪言其流轉而不息也自時厥後以釋
迦經為屈曲舍那經為平道者此二教乃江南印之
所建也以四阿含為四諦般若為無相華嚴為觀行
涅槃為安樂大集為守護者此五教乃波頗三藏所
說也以阿含等為四諦相大般若等為隱密相華嚴
等為顯了相者此三時教乃三藏奘及慈恩基依解
深密經所立也而賢首法藏復尊華嚴立為五乘初
為愚法小乘二為大乘之始三為大乘之終終始二
教並依地位漸次而成四則為頓不階等級一念弗
生即入覺地五則為圓一即一切一切即一是為真
俗互融具足圓滿無礙法門長者李通玄又別分為
十時始為小乘有教為諸凡夫繫著世法以為實有
還將有法轡勒彼心次言般若破有明空次言解深
密經和會空有令其不滯一邊不有不空次言楞伽
明假即真次言維摩即俗恒真次言法華引權歸實
次言涅槃令諸三乘捨權向實次言華嚴於剎那際
通攝三世圓融盡入一際次言大乘人天三乘雖是
同聞得益皆別名共不共次言華嚴會中十方菩薩
其來不同共會說法名不共共如是教相離析尤繁
然猶據教觀而判之初不若近代寧師合禪教祕密
而混言之也寧師以諸乘經律論而祖摩騰曰顯教
輪以瑜伽灌頂五部護摩三密曼拏羅法而祖金剛
智曰密教輪以直指人心見性成佛之言而祖菩提
達摩曰心教輪其言非不佳而去佛之意益遠矣判
教諸師家異說而人異論其紛紜有如此者嗚呼為
釋子之學者不既難矣乎然不敢以此而遽少之也
原其立教皆為對機機有不同教亦多種譬大醫王
方便治疾狀有實虛鍼有補瀉隨其所見因時制之
苟執於一為害滋甚彼諸師者亦復如是或遂以甲
是乙非咎之不已過乎雖然九師興而易道微三傳
作而春秋散吾儒且爾予又不得不為學佛者懼也
今日師父遊方外以教乘之不易明將往大叢林從
碩師而受其說聞予頗究內典求片言以為贈予言
贅矣一真法性本自圓明其可以語言文字求之哉
<pb n="301"/>
予言贅矣。
<talk>送用明上人還四明序</talk>
佛之書其藏有三日修多羅藏曰毗尼藏曰阿毗曇
藏此則華言所謂經律論者也經則諸佛及菩薩天
僊皆可演說論則諸賢聖僧皆可著撰惟律非如來
金口所宣則有所不可者故自文殊以降不敢贊一
辭逮於雙林入滅結集成藏而優波離尊者復口誦
聖言十過眾證無差然後宣布其慎重而不輕也蓋
如此然而中夏初未之聞也自曇柯羅持僧祗戒本
來洛陽始知有律文又至唐之澄照師作戒疏羯磨
疏諸書而律學大傳於天下謂之行事防非止惡之
宗真悟師起于宋慶曆間復著會正記十二本以弘
澄照之旨嗣真悟而興起者則有大智師焉復以法
華開顯圓意造資持記雖與會正稍殊亦無非推明
澄照之說而求合乎先佛之制嗚呼律學之難明也
久矣自非三師者出而恢弘之其有不失靈山之遺
教乎有其人則有其政又豈無望後來之法嗣乎用
明上人本諸暨楊氏子素稱儒宦之族自幼從叔父
白石琪公遊四明遂令捨家於慈谿崇福寺別江舟
毓以為法孫別江能窮法華三觀十乘之旨歲為長
期率同袍三十人而暗誦之得上人以為能繼其志
極愛之而弗忘復命出湖心廣福寺從師而受律文
大義所謂四波羅夷十三僧伽婆尸沙二不定三十
尼薩耆九十波逸提四波羅提提舍尼一百眾學七
滅諍大乘梵網經十重四十八輕等文皆欲習而通
之及典事之久遷靈芝藏司之職今年之春與予胥
會南京其威儀之雅問學之佳既足以動人視聽而
遊戲篇翰亦皆清逸有可玩者淨覺大師以碩望宿
德為釋子所宗亦以上人為法器俾出世於菩提律
寺上人將還四明徵予言以為贈予謂律文大義有
三師之述作在焉毋事乎多言顧力行何如耳然而
律主於戒能戒然後能定能定然後能慧是則戒者
作佛之階梯濟人之舟航也可不務乎律之義雖明
而所謂持犯開遮之說誰復講而行之為其徒者亦
可以永歎矣上人年甚茂志甚大其進未易量也幸
勿安於卑近惑於旁岐恪然以三師之道自期則異
日律學之再興者又安知不在于上人乎亦在上人
自勉之而已予老且多病率爾成文殊無所發越頗
聞白石師內外之學兼備蔚為時之名僧上人幸即
而問焉其不斥予言為誕為謬則幸矣。
<talk>贈令儀藏主序</talk>
予聞佛書一須彌山攝一四天下一四天下共一日
月須彌有百億則日月有百億焉如是乃至恒河沙
不可算數之天下佛法未嘗不流布其間況震旦一
國邪日本在東海同為震旦之國又可分疆界之內
外邪此所以同慕真乘而至人攝化者亦未嘗遺之
也達摩氏自身毒西來既至中夏復示幻化持隻履
西歸後八十六年當推古女主之世達摩復示化至
其國世子豐聰過和之片岡達摩身為餒者困臥道
左世子察其異解衣衣之已而入寂遂藏焉及啟棺
無所有唯賜衣存事與隻履西歸絕類所異者當時
無人嗣其禪宗爾自時厥後橘妃遣慧萼致金繒泛
海來請齊安國師卒令義空比丘入東其首傳禪宗
之碑信不誣矣至覺阿之嗣佛海遠道元之承天童
淨達摩之宗駸駸向盛原大法之櫱芽實肇見於世
子之時歟嗚呼亦可謂遠也已矣範堂儀公日本之
人也俗姓藤氏修習禪觀夙夜匪懈至正壬寅秋航
海自閩抵浙參叩尊宿咨決法要洪武癸丑冬復來
蔣山為侍者尋遷掌藏史叢林中以法筵龍象期之
範堂以予頗究內典圓頂方袍之士無不獲文句而
去謁予以徵贈言予謂三藏靈文琅函玉軸世所嚴
奉者凡五千四十八卷六百億三萬一千八百八十
八言其刊定因果窮究性相則謂之經垂範四儀嚴
<pb n="302"/>
制三業則謂之律研真顯正覈偽摧邪則謂之論三
者莫不具焉範堂既司之矣司之寧有不受持讀誦
之乎脫若以言演說之多無踰於此也如曰直指人
心片言已為餘賸何在于博求耶雖然萬錢陳於前
非緡無以貫之萬法散于事非心無以攝之假言以
明心挈其綱而舉其要亦古人之甚拳拳者也大抵
人有內外佛性無內外人有東西佛性無東西一真
無妄充滿太虛大周沙界細入藐微光輝洞達皆含
攝而無所遺範堂於此而證入焉一念萬年何今何
古寂然不動誰佛誰生當此之時殆非世諦文字之
可形容也達摩氏之所傳其大旨不過如是而已範
堂遍參諸方諸方尊宿以範堂精進多所印可不知
曾有不自寶祕而昌言若斯者乎予見範堂向道之
切故舉百億須彌皆有佛法佛法肇興于日本者稍
著見焉而末復申之以此者衛法之事嚴而利物之
心急也。
<talk>送璞原師還越中序</talk>
柳儀曹有云真乘法印與儒典並用人知嚮方誠哉
是言也蓋宗儒典則探義理之精奧慕真乘則盪名
相之麤跡二者得兼則空有相資真俗並用庶幾周
流而無滯者也禪林之規分職授事各因其才而責
以成功而於內記之選尤難其人凡有關於文辭之
事頗資之以達務非熟采竺墳旁通孔籍未易以致
之苟能從事于斯則說法名山師表後進階級將自
此而升矣其任之重不亦宜乎會稽璞原師其名為
德＆CB21755;幼學浮圖法於諸林院長游大方遂干善世禪
寺充內記之任善世為海內僧伽所宗龍象之所經
瓶錫之所聚揮汗成雨張袂成帷一時號為極盛璞
原非惟稱其職兼能近取遠攬深涵淺受而其學益
進於前一旦將還東海之上與璞原游者咸惜其去
相率發為聲詩命予執簡而序之因繫其辭曰世之
學者夥矣溺文學者則局促經畬馳驟藝苑其流必
外騖而忘返沈苦空者則措情高遠游志疏曠其流
必內躁而失守所以皆倀倀他適不知正塗之從有
若璞原其知真乘法印與儒典並用者歟處乎世間
不著世間如環之無端不見其止如刀之剖水不見
其跡其知空有相資真俗並用者歟循序而上此焉
發軔他時出世為人其知所自重者歟予儒家之流
也四庫書冊麤嘗披閱三藏玄文頗亦玩索負誇多
鬥靡之病無抽關啟鑰之要近惟默坐存誠屏斥而
銷霣之於是天光駿發靈景自融方知儀曹之云為
漸門者設璞原春秋甚富宜達圓頓之旨尚思得魚
兔而忘筌蹄歟白雲悅公時碩德也身居巖壑名聞
禁闕璞原嘗師事而親灸之當以予言盾其然否白
雲又將有以為璞原告也。
<talk>送季芳聯上人東還四明序</talk>
吾佛之學明心而已矣然心未易明也結習之所膠
滯根塵之所蓋纏沉冥於欲塗顛倒於暗室而不能
自知必處乎重山密林之中木茹澗飲絕去外緣而
直趨一真之境水漂麥而不顧雷破柱而弗驚久之
馴熟忽然頓悟大地山河咸作碧琉璃色能如是不
可謂無所證入然恐墮於空寂未敢自信又必擔簦
裹糧不遠數百千里求明師而證之機鋒交觸如短
兵相接失眼之頃輒至喪身失命及其印可已定退
藏於密如護明珠須臾不敢忘去然而修多羅藏其
多至於五千四十八卷大無不包細無不統其可委
之為賸語耶又必出司藏鑰晝夜研窮之而畢知其
說證之於言驗之於心既無分毫之不同矣於是不
得已出世度人續佛慧命其階級之不紊功用之甚
嚴乃如此奈之何今之執法柄者或不能皆然也余
方為之浩歎不止有若季芳上人其蓋有以起余者
哉季芳名道聯鄞人也幼讀儒書窮理命之學長依
薦巖羲公修沙門行尋掌內記於大天界寺遂嗣法
<pb n="303"/>
于淨覺禪師矩度雍容進退咸有恒則蓋溫然如玉
者也叢林之中咸器重之或挽其為住持事則謙然
不敢當且曰我心學未能盡明也三乘十二分之說
亦未能盡通也我歸四明山中求諸己而已矣嗚呼
若吾季芳之才之美如此苟使之主一剎而領四眾
焉何不可者而乃退然不居則夫不及季芳而奔競
欲得者為難言矣季芳行哉臨濟之子孫多有隱於
鄮山鄞水之間季芳尚即而求之探古佛之真如繙
諸經之妙義證入無量薩婆若海江南十剎諸名山
當有遲吾季芳來說法者季芳雖欲自謙退不可得
矣季芳行哉。
<talk>送天淵禪師濬公還四明序</talk>
文辭之美者見之於世何其鮮哉非文辭之鮮也作
之者雖精而知之者未必真知之者固審而揚之者
未必至此其每相值而不相成唐有柳儀曹而浩初
之文始著宋無歐陽少師而祕演之名未必能傳至
於今蓋理勢之必然初不待燭照龜卜而後知乏也
嗟夫浩初祕演何代無之其不白於當時卒隨煙霞
變滅而無餘者豈有他哉由其不遇夫二公故然爾
此余讀天淵師之所作其有感于中矣乎天淵名清
濬台之黃巖人古鼎銘公之入室弟子嘗司內記雙
徑說法於四明之萬壽近歸隱於清雷峰中蓋法筵
之龍象也余初未能識天淵見其所裁輿地圖縱橫
僅尺有咫而山川州郡彪然在列余固已奇其為人
而未知其能詩也已而有傳之者味沖澹而氣豐腴
得昔人句外之趣余固已知其能詩而猶未知其能
文也今年春偶與天淵會於建業因相與論文其辯
博而明捷寶藏啟而琛貝焜煌也雲漢成章而日星
昭煥也長江萬里風利水駛龍驤之舟藉之以馳也
因徵其近製數篇讀之皆珠圓玉潔而法度謹嚴余
愈奇其為人傳之禁林禁林諸公多歎賞之余竊以
謂天淵之才未必下于祕演浩初其隱伏東海之濱
而未能大顯者以世無儀曹與少師也人恒言文辭
之美者蓋鮮嗚呼其果鮮乎哉方今四海會同文治
聿興將有如二公者出荷斯文之任倘見天淵所作
必亟稱之浩初祕演當不專美於前矣或者則曰天
淵浮圖氏也浮圖之法以天地萬物為幻化況所謂
詩若文乎是固然矣一性之中無一物不該無一事
不統其大無外其小無內誠不可離而為二苟如所
言則性外有餘物矣人以天淵為象為龍此非所以
言之也天淵將東還賢士大夫多留之留之不得詠
歌以別之以余與天淵相知尤深也請序而送之。
<talk>贈定巖上人入東序</talk>
大雄氏之道洪纖悉備上覆下載如彼霄壤無含生
之弗攝也東升西降如彼日月無昏衢之不照也弘
敷固假明於教儀妙悟須資於禪定所以銷融其麤
濁振拔其精降伏其塵勞躋登其實際非知力之所
強必頓覺而後成蓋亦戛戛乎其難矣為其學者當
究厥誠一法不立而日用熾然六入本空而真機獨
露雖有所證未能自信於是遠訪師資以求印可利
鋒相觸雨雹為之交馳疑網既祛星月為之朗耀非
具大慧充大量要不足以與於斯也定巖戒師吳興
士族積菩提之因勵精進之學美譽流於四方純行
信於四眾且以見聞未溥踐履或礙汎東大洋海而
睹古佛顯化之跡登天台靈巖而詢應真示現之方
波濤舂撞皆談苦空林木蔥蒨各彰實相此其立志
甚不小也嗟夫世道既降正法不傳辭章之錦繡足
以移易其性情勢位之肥甘足以斲喪其智慧雖方
袍而圓頂或塵容而俗狀滔滔不返可勝歎哉有如
定岩＆CB21756;心為道如孤雲野鶴弗為世氛之所染如崇
蘭幽芷弗為無人而不芳寧不為君子之所取乎所
謂充大量具大慧者異日當于定岩徵之也定岩之
還也且過南潯省親身居桑門心存孝道大雄氏所
<pb n="304"/>
說大報恩七篇皆言由孝而極其業定岩又能行之
矣則其所可取豈直前所云云哉會余詞林請書首
簡顧文逋之叢沓兼羈思之繽紛筆無停思語多未
醇同志之士刪而正之可也。
<talk>送允師省母序</talk>
人之生天賦之以性父母遺之以體德莫大焉故雖
尊有天下不敢不事天德為聖賢不敢不事親以是
身非我有實天與親畀之也夫吾之身既有所本則
凡吾所為者豈我之能為哉實天與親之所命而我
行之耳安可忘所自而不察乎古之少恩者雖如申
韓商鄧著書排擊堯舜孔子之道且不敢遺其親況
於佛氏以慈仁為教者乎故棄其親者非佛氏之意
愚者失之耳是以佛氏有報恩之經稱父母恩甚至
而昔之賢者若陳尊宿之流多能盡於子道近世之
稱名浮圖者亦未有不孝其親者也今　上初立極
猶恐愚者未察詔浮圖各拜其親定著為律於是習
俗為之復美天台迪中允師浮圖之秀者違親而從
師於外十餘年矣今歲至京師戚然念親不置將別
其徒而歸省謁余求序以道其所欲行之意迪中通
內典攻書而能詩其於事親固無庸告之然四方之
學佛氏亦有久違其親者乎聞迪中之風而慕效者
必名浮圖也。
<talk>贈清源上人歸泉州覲省序</talk>
大雄氏躬操法印度彼迷情翊天彝之正理與儒道
而並用是故四十二章有最神之訓大報恩中有孝
親之戒蓋形非親不生性非形莫寄凡見性明心之
士篤報本反始之誠外此而求離道逾遠清源上人
曩自蚤歲即豔空門剃落於鳳凰之峰典藏於雙檮
之剎無微不探有顯皆窮繼出世於龍華俄分座於
天界宜了苦空之相庶盡有漏之因蓼莪忽詠陟屺
成思贍巖雲之易孤歎春暉之莫報癡鈍翁之寄像
終亦何心陳尊宿之編蒲願終其志於是儒門席上
之珍法苑同袍之彥察其誠愨各繫聲歌且徵題於
首簡用攄發其中情昔者柳州刺史投分濬師及覲
省於淮南法鄭商之先犒屬為文采烜著叢林顧予
末學焉敢效顰然而見善不揚非君子之操澆俗弗
勵豈達賢之為有若上人歷抵大方期于深詣其欲
明心見性者歟雖嘗絕學不廢明倫其知反始報本
者歟契經最神之訓如來孝親之戒其能服行而弗
悖者歟魯典竺墳本一塗轍或者岐而二之失則甚
矣自慚蹇＆CB21767;馳逐章逢知本跡之不殊思內外之兩
盡嘉斯篤行吻合道謨聿增名教之重不昧原本之
義表而出之以為世觀焉爾。
宋文憲公護法錄卷第八

（宣城居士徐日晉男徐鏞施貲共刻
護法錄第八卷　計字八千五百九十一箇
該銀四兩七錢零一分
江陰釋在琳對句容潘省耕書江右陳叔道刻
天啟辛酉元年春四徑山化城寺識）

<sarticle><article>宋文憲公護法錄卷第九</article></sarticle>
皇明金華宋濂著
雲棲袾宏　輯
虞山錢謙益訂
<other>誥</other>
<other>西天僧撒哈咱失里授善世禪師誥</other>
大雄氏之道以慈悲願力導人為善所以其教肇興
於西方東流於震旦歷代以來上自王公下逮士庶
無不歸依而信禮之其來非一日矣欲使其闡揚正
法陰翊王綱非擇其人曷稱茲任爾撒哈咱失里生
於西域樂嗜佛乘纏結頓空冥心契道邇者不憚山
川險阻直抵中華衝大磧之埃氛度流沙之莽蒼其
<pb n="305"/>
志可謂堅且確矣朕嘉其遠誠特加以善世禪師之
號爾尚靈承佛敕救濟群生冥頑而怙惡者爾推報
應之說以導之貪嗔而敗事者爾舉恬寂之行以啟
之庶幾符能仁之本願協大道之至中則子一人爾
嘉爾其懋哉。
<other>和林國師朵兒只怯列失思巴藏卜授都綱禪
師誥</other>
浮圖之教入中國者千三百年其徒眾之繁剎寺之
廣不設長以統制之則其道不肅其法不嚴非所以
示尊崇之意援選良材用符善道爾朵兒只怯列失
思巴藏卜生鄰佛土尊禮碩師其於三乘教法想已
聞之熟矣以西土之人長西方之教孰謂非宜今特
命爾為都綱副禪師統制天下諸山爾尚精勤弗怠
蚤夜孜孜體如來之願力化導有情頑者繩之為良
惡者禦之為善其與具生吉祥相為表裏共闡正宗
庶幾陰翊王度之功於是乎在爾其懋哉。
洪武實錄七年十一月甲子詔以西竺僧班的達
撒哈咱失里為善世禪師朵兒只怯列失思巴藏
卜為都綱副禪師御製誥賜之
高皇帝御製集有授善世禪師詔云特加爾具生
吉祥善世禪師更加朵兒只怯列失思巴藏卜為
都綱副禪師統制天下諸山相為表裏而文憲都
綱禪師誥亦云與具生吉祥相為表裏然則具生
吉祥即撒哈咱失里蓋華梵之異也筆以俟考。
<other>贊</other>
<other>血書華嚴經贊（有序）</other>
上人幻滅嚴持梵行欲求無上真如之道嘗自念言
華嚴大經實中天調御第一時所說一乘頓教最為
尊勝欲爇松為煤入以香藥搗和成劑以書此經而
彼松煤者假物所就具黑暗相有染白法欲煆汞為
丹承以空露研潤如法以書此經而彼汞丹者炫燿
可觀能盲人目非助道者欲椎赤金素銀廉薄如紙
復粉為泥以書此經而彼金若銀雖曰重寶外塵為
體初不自內以是思惟身外諸物若勝若劣若非勝
非劣若一若多若非一非多皆不足以稱此殊利維
我一身內而心膂肺肝外而毛髮膚爪資血以生資
血以成資血以長資血以至壯老暨死是則諸血眾
生甚愛如梵摩尼一滴之微莫肯捨者我今誓發弘
願於世尊前以所難捨而作佛事從十指端刺出鮮
丹盛於清淨器中養以溫火澄去白液取其真純蘸
以霜毫志心繕寫滿八十卷尊閣聖壽禪居昔者樂
法比丘當無佛時欲聞佛語了不能得乃信婆羅門
言以皮為紙以骨為筆以血為墨願書一偈況今百
千妙頌十萬正文不止于一縱捐軀命以報佛恩無
足為異於血何吝唯願法界有情或見或聞證入雜
華藏海證入雜華藏海已即得六根清淨得六根清
淨已即得自性清淨得自性清淨已即得四天下微
塵剎土中一切眾生皆悉清淨無相居士未出母胎
母夢異僧手寫是經來謂母曰吾乃永明延壽宜假
一室以終此卷母夢覺已居士即生今逢勝因頓憶
前事於是親爇五分妙香香雲輪囷結為寶網遍覆
經上乃復合爪向佛散華作禮而稱贊曰。
 雜華淨智海九會之所說一音所演唱十處放光明
信解行證門總攝無復餘如是具五周如是辨六相
如是分十玄妙義皆充足以至四法界二十重華藏
無邊香水海教條有差別性相了無礙圓融與行布
非異亦非同一可為無量無量亦為一重重無有盡
是為功德聚如來最上乘龍宮所祕藏上人出身血
嚴飾書此經於一一滴中普含十方界於一一界中
普現光明臺於一一臺中普成師子座於一一座中
普見分身佛如上無數佛皆具大威德眉間白毫光
遍滿一切處共宣大乘法聞者應解脫譬如日月王
照三千大千悉見種種色法能破暗故譬如大洋海
<pb n="306"/>
一平乃如掌無丘陵堆阜法能平等故譬如陽春至
大地盡發生諸根各萌芽法能霑溉故譬如梵志夢
一夢千劫事不過剎那間法能融攝故譬如子憶母
未見心已至形神皆兩忘法能無離故譬如黃金色
金色不相分金亡即色亡法能不二故譬如石性堅
初不從外得石性自圓滿法無修證故能如斯見解
見經不見血若加精進力見佛不見經及至成道已
見性不見佛我性如虛空了無能見者無見中有見
全體即呈露苟執於所見亦非我本性見見二俱泯
此為真見見真見復何有性本無物故一心歸命禮
祇夜以為替諸妙樓閣門彈指一時啟 
（新都謝陛跋曰蘇州半塘寺有法寶二一為善繼上人血書華嚴大經一為雉兒塔上人血書經後
我　明宋文憲公序之讚之據序乃知上人永明師後身而文憲公前身也永明師直超極樂轉度
娑婆西方一大菩薩文憲公黼黻　皇猷宣揚聖諦東土一大宰官上人從永明師二轉而書此經
再轉而終此卷其入母夢時不曰善繼而竟曰延壽蓋挈前因以徵後果共一大事因緣文憲公豈
作誑語乎余一再瞻仰此經毋論筆鋒遒勁行款清勻自始至終不見一毫怠墯相而血光融瑩漸
變金光非永明師一轉後身而能然乎文憲公序則事昭贊則義了書復標解非永明師再轉後身
而能然乎二百三十餘年寺運式微萬曆丙戌汪司馬公遊吳頂禮瞻仰嘆為希有尋憩焦山宗人
汪子建以寺僧來願以是經權寄肇林精舍暫藉宰官護持司馬告之且命其弟仲嘉與約他日寺
僧稍能興復仍復歸其原函寺僧亦以雉兒塔寄王居士半偈菴萬曆壬寅曇旭比丘有緣吾土而
寺僧孫徒明德有願還經一時宰官居士開士等並贊成其勝移書仲嘉仲嘉謹如約此經既還塔
亦歸附十六年間彈指去來楚人之弓延津之劍豈可思議哉檢文憲公集稍差數字在集乃公定
本在經乃公的筆集稱幻滅當是善繼上人別號而聖壽禪居或半塘寺中藏經所耳茲並識之
右謝陛少連跋載此經去來事甚詳第云永明師一轉為善繼再轉為文憲以文憲為善繼後身誤
也按文憲為永明後身見此經序讚及永明像讚中而善繼之為永明與文憲之為善繼則未知何
據也文憲序讚載其門人李耑鄭淵所刻潛溪後集中蓋文憲未入　國朝之作而善繼寫經始於
至正二十五年乙巳成於次年丙午文憲生於元至大庚戌計是時五十有七年矣序云今逢勝因
頓憶前事文憲殆親見善繼者安得為善繼後身乎三世去來如屈信臂不可思議然以應身信之
則後先歷然謝氏之訛不可不＆unrec;也丙辰冬　十月過半塘瞻禮是經因志其後錢謙益記）。
<other>重刻金剛般若尊經序贊</other>
三界大師所說般若蓋非一種而金剛般若尤為明
心之要金剛般若多至五千餘言而阿耨多羅三藐
三菩提九言又為一經之要九言之中而菩提二字
復盡攝其義蓋菩提者覺也佛則能覺眾生則迷也
此經拳拳勸誘欲眾生去迷而就覺爾比丘弘暢孳
孳向道其心堅如鐵石近獲吳興趙魏公孟頫所書
是經刻本以閩中未之見也特歸重刻之乃來求贊
以廣流通贊曰。
 金剛大願海普覺於一切眾生正昏迷夜行大澤中
冥冥無所睹了不辨南北坑阱在左右蛇虺復橫縱
軀命不自保喪壞在俄頃忽遇紅日輪赫然出東方
萬象都照了細可分毫毛四維及上下無往不洞達
是經之化導功德亦如是比丘最善巧嗜道如嗜利
鍥刻行閩粵見者起信心經如大火聚威燄照天赤
眾生妄想心見之作灰燼經如四大海中墨萬舟楫
眾生沈溺者濟之升彼岸經如香積廚珍膳咸充足
眾生飢虛者聞香悉飽滿推類而言之更僕莫能盡
佛法難度量贊歎輒成妄返觀自性中各有金剛王
與佛本一同慎無輕棄者 
<other>金剛經靈異贊（有序）</other>
杭州周縉頗知書聚二三童子講習市中日誦金剛
經甚謹童子閔生觸翻佛前燈油染於經杭之民俗
凡經像弊汙輒投濤江縉因束以紅燄倣其俗行之
時元之大德庚子也越三年癸卯經忽還於舊所半
為潮沙所裹而紅燄如故縉驚喜與吳門僧儉拂去
沙塵其粘綴者逐番分析之遍請叢林開士題識左
方後八十一年當　國朝洪武庚申經入沙門宥悌
之手復重加裝＆CB21398;即南屏山中請濂說贊贊曰。
 至誠動物靡間毛髮此感彼應如磁引鍼況乎契經
世雄所說至心受持昭答如響昔周氏子朝夕嚴事
經有染汙投諸江潮閱三春秋忽返元所經實紙成
難同鐵石非金剛力焉能不壞經無羽足不能飛行
非金剛力誰挾而至由此而觀佛語所至百神訶衛
<pb n="307"/>
無能捐者然而此經觚翰所假雖載佛言靈從何起
世之法藏所模經文充棟汗牛未聞皆驗應知萬法
實本一心由心誠故而經應之心靈經靈理無疑者
是知此心其大無外其小無內神通妙用一一具足
不假外求有能精進入在上乘證妙覺位亦無留難
今因贊經推而達之欲作佛者此心即是善思念之
慎毋退轉 
<other>新刻法華經敘贊（有序）</other>
蘭溪天真禪師竺源遠公發真正心務欲流通大法
請故翰林侍講學士陳公達繕書法華經七卷鍥諸
文梓歷三年始成復不憚溽暑竭蹶來青蘿山中俾
余作贊惟此法華經王乃三界大師第五時所說凡
六萬九千七百二十四言蓋前四時之所開演若華
嚴則觕妙適均若鹿苑則純觕無妙若方等則為觕
者三為妙者一若以般若較於方等減去一觕而其
妙正同度門雖弘皆未能遍收群機唯至法華開權
顯實而使藏通別三者咸歸一乘所謂純圓獨妙者
也嗚呼世尊五十年間說大乘經諸佛境界不共三
乘位次者其尚有加於此歟書寫而刊布之宜也斯
贊之所由作其辭曰。
 維妙法華經中之王如山宗岱猶河趨海其義云何
大寂定場獨一乘法無二無三天真比丘徵彼哲士
假觚翰林寫卷凡七其初肇自片言之微漸成文句
遂柝品第中間無算塵沙點畫縱橫順逆左右鉤連
諸變幻事一一皆從三千性相熾然出現若正若依
以及假名攝歸一妙無餘欠者虛空有盡而此功德
歷劫無盡法界眾生與佛真身本來不異雞號而興
至於日沒擾擾前塵分別影事妄勝真迷不自覺知
入生死輪如來哀愍以方便故說大乘法蘇迷盧山
廣博高勝或可挾持此修多羅未易得聞乾闥婆城
日高則隱或可控搏此修多羅未易得聞優曇缽華
千年一現或可獲睹此修多羅未易得聞我今讚揚
實本佛言初非誑語諸有情眾生希有想生難遇想
生精進想或於其間領解義趣不昧一心相由是空
法由是假中體絕待三一圓融修性冥泯大光普照
明了無礙彈指之間證無上慧 洪武十三年夏五月
五日前翰林學士承　旨嘉議大夫知　制誥兼修
國史兼太子贊善大夫金華宋濂景濂撰
<other>八支了義淨戒序贊</other>
善世禪師薩訶拶釋理自天竺來東土敷宣正法化
導諸有情眾近依契經開演八支了義淨戒分別事
理二犯事犯易遮理犯難制於是推致其極使人咸
知法性本空初無證修斷常不立真妄雙泯佛之大
戒蓋無踰於此矣禪師既已著為儀文命其弟子智
光譯為華言以廣流通而請金華宋濂為之序濂遂
合爪作禮而說贊曰。
 我聞波羅提木叉二百五十為防止於中各具四威
儀合為一千無剩欠過去見在及未來循環終始至
三千若以三千攝眾義分配身口七支間漸成二萬
一千數對治三毒諸惡業大無不統小無遺輾轉八
萬四千門法門高深固難測終不能違事理外事戒
為緣通萬境乃於別別無因果據行凌犯即制伏是
則名為別解脫理戒由其斷惑故道性虛通隨類遣
不隨緣別起纏縛是則名為正解脫西天佛子最善
巧開演八戒度眾生重輕利鈍盡包羅內外無為亦
如是法門雖多趨則一此謂持簡以御煩有能被此
護命鎧魔軍雖強不敢侵三學殊塗戒為首由戒生
定以至慧願入毘盧大道場一念不生成正覺 
<other>寫經為像及血書心經贊（有序）</other>
無授上士請能細書者寫經成觀音大士像復出指
端血書心經於像後來請余贊贊曰。
 法門之相有總有別真身為佛佛說為經經屬於法
佛乃屬人人法二相了不相即今因寫經以成佛身
<pb n="308"/>
縱橫曲折無非經者小如沙塵中含法界可喻總相
復刺鮮丹重書契經願力所致如黃金色大雖徑寸
視等針鋒可喻別相總別雖異其理則一由是觀之
佛法廣大無所不攝即別即總非別非總上士於此
忽然證得展卷之間不見有經經且不有而況於佛
乃知妙用在吾一心與經與佛三無差別善思念之
我說非妄 
<other>觀音大士觀瀑像贊</other>
 南贍部洲東新羅國有一苾芻號曰靈困以三昧力
於一毫端現大士相其相云何寶冠華＆CB21758;素衣繽繙
翹足而坐於崖石間其崖東邊有一石陜陜中有水
下注無際其水微妙如娑羅林自根而莖自莖而條
前後相續無間斷者大士旁睨容顏端嚴舉手指水
不喜不慍沙門似杞具大辯才睹是相已五體投地
而作是言水之怒者無如流瀑飛空直下其長或至
一千餘仞或至三萬及無算數鬥巖射壑晝夜六時
無有暫捨雖神鬼眾聞其音聲亦生怖畏譬諸眾生
曠大劫來以迄今茲無明所覆造諸惡業火性所激
觸山抵石以至殞命肝腦塗地方其怒時盡十方界
日月星宿霞電雲露盡十方界山林墳衍草木鳥獸
盡十方界州邑樓閣民人聚落了無所見以何因緣
怒所激故怒火所爇有明皆喪大士所指因水以喻
明覺真性慈憫方便最為第一爾時於越有一長者
鄔波索迦聞沙門言瞻仰讚嘆善哉善哉沙門當知
不識水性因石而怒為復石怒緣水乃見或水石中
各有怒性謂水之性其怒因石怒在水外水性無怒
長江鼓濤懷山蕩陸其勢可怖非關於石謂石之性
其怒因水怒在石外石性無怒懸崖下崩飛電擊丸
聲聞百里非關於水謂水與石各有怒性一鱗不生
倒含太虛內外若鏡不見有怒屹立弗磨苔蝕蘚封
萬古如一怒從何起沙門當知法界無邊空為本性
性中本空中實非空萬物盪摩展轉成妄如水流躍
非水之性舍彼二者欲求水性了不可得如石裂霣
非石之性舍彼二者欲求石性亦不可得如是思惟
微塵國土山河大地或淨或垢皆吾法身諸佛菩薩
天龍八部夜叉羅剎有情無情皆吾法性性中所具
不遺一物一物不留法界眾生無明煩惱即是如來
正遍知覺善思念之此乃大士因水以喻明覺真性
沙門聞我所說妙法驩喜踊躍異口同音共說無上
伽陀章句 
 稽首毘盧華藏海無量光明遍一切本來清淨無染
著凡夫逐妄以迷真有如空裏本無華空裏華生由
眼翳華生華滅剎那間空相如如元不動願憑大士
般若力脫此八萬塵勞門縱如瀑流千萬變轉物不
為物所轉矧茲幻象出豪端境相了知非實有因非
實有悟真空即證如來大圓智 
<other>觀世音菩薩畫像贊（有序）</other>
梵稱阿縛盧枳伐羅唐言觀世音也其觀世音菩薩
與南閻浮提眾生有大因緣凡眾生有急難者一稱
菩薩名號皆得解脫凡諸所求亦復如是是故奉其
像者十室而九各出巧思莊嚴妙相永嘉林一清為
上原尹治政之餘稽首參禮用清淨毫畫東大瀛海
水勢噴湧傍有磐石菩薩見天人相翹其一足坐彼
石上護法大神身被寶鎧駢立於左善財童子乘蓮
葉舟合爪遙禮自右而至其上日輪正照雲氣杳漫
其下龍女持珠仰首而獻品物咸秩觀者動容如親
見菩薩於補阤洛迦山也比丘似桂乃孚中信公之
上足也耽嗜般若如飲醍醐以濂信嚮佛乘持像請
贊濂觀一清運筆皆有所表見非徒為虛飾而已中
繪菩薩現大悲相表慈憫眾生故在大瀛海中表香
水法界故日輪正照表本性圓明故雲影交重表塵
沙無盡故大神威嚴表降伏魔軍故善財贍禮表正
信不回故龍女獻寶表地無所愛故惟觀此像者目
<pb n="309"/>
擊道存不以像視像而以法視像瞻禮之頃三十七
道品一時證入八萬四千塵勞門悉皆降伏則畫是
像者其於進道亦不為無所助也胡跪作禮而說贊
曰。
稽首大士天人師神通變現於一切尋聲救我眾生
苦是則名為觀世音大東瀛海洛迦山岩洞時時發
光彩示以澎湃海潮音或因音聲而入者即得見佛
了無二有一宰官施善巧能以繪畫作佛事大士寶
相毫端現翹足而坐衣褊褼慈容顒顒屹不動紅光
下照日正中雲影交加無盡藏善財南詢虔作禮腳
踏蓮華以為舟龍女持珠向空獻種種皆為法歡喜
上有威神金剛王護持佛法極嚴猛我知大士無形
相有相當與虛空等虛空廓落遍十方胎卵濕化皆
含攝以至河沙諸品類一一皆於相中現中求一髮
不可得願執須彌以為毫舒卷六合以為紙畫此無
邊相好身大地眾生眼皆見見者人人皆作佛百千
劫罪悉消除不許役役從外求一彈指頃皆究竟。
<other>吳道玄觀音贊</other>
 觀音妙智力頓超塵沙界吳生縱善畫徒能具凡體
我假六神通欲寫光明藏須彌以為筆太虛以為紙
經歷無量劫但成一隻眼此眼若開時十方俱照了
一塵一沙中有皆觀自在 
<other>魚籃觀音像贊（有序）</other>
予按觀音感應傳唐元和十二年陝右金沙灘上有
美豔女子挈籃鬻魚人競欲室之女曰妾能授經一
夕能誦普門品者事焉黎明能者二十女辭曰一身
豈堪配眾夫邪請易金剛經如前期能者復居其半
女又辭請易法華經期以三日唯馬氏子能女令具
禮成婚入門女即死死即麋爛立盡遽瘞之他日有
僧同馬氏子啟藏觀之唯黃金鎖子骨存焉僧曰此
觀音示現以化汝耳言訖飛空而去自是陝西多誦
經者烏傷劉某命括人吳福用金碧畫成一幀月旦
十五日展而謁焉請余序其事序已繫之贊曰。
 惟我大士慈憫眾生耽著五欲不求解脫乃化女子
端嚴姝麗因其所慕導入善門一剎那間遽爾變壞
昔如紅蓮芳豔襲人今則臭腐蟲蛆流蝕世間諸色
本屬空假眾生愚癡謂假為真類蛾赴燈飛逐弗已
不至隕命何有止息當知實相圓同太虛無媸無妍
誰能破壞大士之靈如月在天不分淨穢普皆照了
凡歸依者得大饒益願即同歸薩婆若海 
<other>童真觀音像贊（有序）</other>
金華何牖德輝獲陽翟吳道玄所畫童真觀音像乃
五臺山碑本以蓮葉為裀蓋而十蓮華圍繞之用表
本跡十妙不二門覽者因相生悟而法華之微旨具
見於斯然其運思精深措筆遒勁真殊勝之事也德
輝將重刻寘於智者壽聖禪寺翰林學士承旨金華
宋濂為作贊曰。
 我觀大士相示現一切法不坐七寶床唯藉蓮華葉
蓮葉生水中清淨無染著華身與佛身畢竟同一體
如來所說法取喻此最切本跡十妙門不見有二相
若從有眼觀見華不見佛一顯而一隱見精不忘故
或逢無目人華佛一時現非見卻成見功德難思議
佛身遍法界是華亦復然華佛二俱泯定得大自在 
<other>魚籃觀音靈照女二贊</other>
 惟觀世音誓救群迷現不實相變滅斯須破凡夫執
返乎物初一真所攝萬境自如 
 惟靈照女入不思議以般若種得方便智聚首而談
無非實際至今靈光照乎天地 
<other>龍眠居士畫十八應真相贊</other>
第一尊者張拱立海牛脊絕流而過。
 指海為地截斷眾流尚不見水何所覓牛 
第二尊者溯風立飛濤中足踏缽多羅。
 手提大地靡物弗舉只一盂間收盡海水 
<pb n="310"/>
第三尊者乘巴且葉傲睨太空水珠亂濺葉尤上。
 何分水陸即海是路未入水時一葉已度 
第四尊者與前尊者共泛蕉葉一沙彌荷橐隨後
跼步殊甚。
 天上地下獨立無偶沙彌何人乃躡其後 
第五尊者坐綵帨中雪眉垂兩肩四海鬼獰甚舁
之行。
 長眉垂肩不來不去任爾東西弗離故處 
第六尊者橫杖在腕有大黿負而西黿半隱水中。
 杖挑須彌目鑠日月愍諸有情證龜成鱉 
第七尊者瞪目東望口噓氣成雲雲中現七成塔
景。
 無縫寶塔不因外見優缽曇華千年一現 
第八尊者玩塔景微笑一王孫持果獻之。
 景固非真塔亦是假一笑之餘語默雙捨 
第九尊者氣貌甚偉杖錫衝衝行足下寶珠輪有
光炫燿如火。
 平視四極一杖指定足下寶珠圓光交映 
第十尊者騎海魚魚鼓鬣而逝有洋洋自適意。
 乘魚而來我未嘗乘青山過雨白雲如蒸 
第十一尊者布杖于海赤足躡之杖如龍悠悠西
奔。
 汝杖猶龍游戲海中一息萬里不假寸風 
第十二尊者左手擎梵缽噬脣仰視小龍蜿蜒自
南來昂首作奮勢。
 真龍出現風雲應符雨大法雨普活焦枯 
第十三尊者踞崖石坐左攬衣右舒指指空若有
所示。
 一指之下領納大千真如境界不分中邊 
第十四尊者手執脩多羅欲讀未讀回顧鄰坐者。
 佛尚不有何況於言無水起波中復駕船 
第十五尊者側耳聽經神觀清淨如在禪定時。
 經從耳入當以目聽耳目兩忘非動非定 
第十六尊者騎鹿行山檜柏蕭森陰颸翛翛吹衣。
 騎鹿而行何曾移步欲問西來笑指庭樹 
第十七尊者跨斑文虎手持降魔法杵過前巖巖
下雜華如畫。
 為無怖畏全提宗印大吼一聲萬山皆震 
第十八尊者藉草趺坐作入定相白毫光宛轉起
兩眉間。
 瞑目而坐心同太虛一塵不立無欠無餘 
<other>十八大阿羅漢贊（有序）</other>
東山禪師以所畫應真像求予贊予謂應真何待贊
有贊則贅矣東山迫之甚因為說偈其詞曰。
 惟諸應真度嶺涉海各騁神通作此戲劇騎魚駕黿
乘蘆履缽遊行自在眼不見水毒龍猛獸帖耳馴擾
最可怖愕噓氣成塔諸狡獪事不一而足我問應真
大乘境界無物不攝物無留礙何故執著樂此小法
應真漠然似不聞者我乃思惟諸應真像一一現前
何不我答諦而視之乃畫師假悟吾一心如良畫師
妍媸短長縱橫圓方一濡毫間無所不有雖駭人目
終非真實由是而觀萬物無實隨聲逐色輾轉成妄
觀此卷者願空諸心心空法空必定見佛 
<other>達摩大師贊（有序）</other>
括蒼吳福平川以善畫名叢林間龍門海公請寫初
祖圓覺大師真像威德如生觀者聳然起敬翰林學
士承　旨宋濂為之造贊而國子博士鄭君仲舒書
之贊曰。
 系傳香至法證圓真闢六宗之異戶歸甘露之一門
操智慧刀斬纏蔽之枝葉裂煩惱網見清淨之本根
重冥穩泛已歷三年之久少林壁觀竟忘九載之勒
流支屢毒而甘之如蜜蔥嶺游行而歿兮若存精明
焜煌乎日月氣宇函蓋乎乾坤此所以一華五葉之
<pb n="311"/>
記遍周沙界而大法彌尊也邪 
<other>高峰妙禪師像贊</other>
 目光凝定爍破大千戒體圓明直探性原青山萬仞
不出死關名高天下法留世間 
<other>永明智覺禪師遺像贊（有序）</other>
禪師諱延壽字沖玄餘杭王氏子也得法於天台韶
國師大弘法眼正宗華夷尊慕座下弟子至二千人
淨慈禪寺藏其遺像雖多歷年所儼若生存會濂過
錢塘其住持同庵簡公以像求贊濂因造之而請同
庵繕書其上贊曰。
 我聞智覺大導師進修精明無與等誦經群羊來跪
聽習定鳥巢衣襵中一旦撥開光明藏際天蟠地悉
開朗如揭日月照群迷無有擿埴索塗者諸法盡從
緣生滅此實佛語非我語人知生滅總由緣庶幾不
為識神惑因病發藥此為最何翅藥王奪命丹四性
寂然本不生三知廣喻益親切有如慈母於赤子煦
嫗護持不少忘性相二宗互矛盾有礙如來正法輪
更相質難辨異同折以一心歸覺路譬猶欲適長安
者道塗紛紜走車馬或南或北或西東及其至處見
不別呼為宗鏡名實稱萬別千差咸照了道高非特
被真丹海外之邦尤企豔金絲伽黎及澡瓶遣使來
施不復吝我與導師有宿因般若光中無去來今觀
遺像重作禮忽悟三世了如幻靈山一會猶儼然願
證如如大圓智 
<other>蒲庵禪師畫像贊</other>
蒲菴禪師豫章豐城人名來復字見心以日南至生
故取易卦語識之有志行清淨行欲絕塵獨立遂歸
釋氏與同袍恭肅翁誓屏諸緣直明涅槃妙旨久之
窺見全體無礙然未以為至走雙徑謁法喜大師楚
公自陳厥故當機鋒交觸如鶻落兔走不閒一髮法
喜深然之留司內記越三載復約標士瞻修西方淨
土於吳天平山刻期破障比禪觀尢力浙省左丞相
達公九成慕師精進起住蘇之虎丘辭不赴會兵起
避地會稽山中慈溪與會稽鄰壤中有定水院直東
海之濱幽闃遼敻可以縛禪復延師出主之師為起
其廢禪門典禮依次舉行瓶錫翩翩來萃乞食養之
共激揚第一義諦尋以干戈載塗不能見母作室寺
東澗取陳尊宿故事名為蒲菴示思親也自時厥後
鄞人士請師居天寧寺時寺為戍軍營子女獿雜其
褻穢尤甚師言於帥閫移其屯斥群奴汛掃建治其
弊壞一還舊貫師望日以重大夫士交疏勸主杭之
靈隱適有　詔徵高行僧師兩至南京賜食內廷慰
勞優渥洎建大會鍾山師奉　敕升座說法辭意剴
切聞者咸有警云師敏朗淵毅非惟克修內學形於
詩文氣魄雄而辭調古有識之儒多自以為不及其
推師者李諭德好文則曰任道德為住持假文辭為
游戲陳狀元祖仁則曰禪源妙悟教部精探內充外
肆僧中指南至於楚國歐陽文公玄潞國張公翥見
諸觚翰間者獎予為尤至言多不載師之徒鍠嘗畫
師像求予贊予知師頗詳故倣近代儒宗之例歷舉
其行而繫之以辭者將以勵夫人人也辭曰。
 大法如如流於旃丹不有君子荷之實難慧照正宗
世濟其美一十九傳至于法喜據蓮花座大振玄風
師承一喝三日耳聾聾極而聰至聞蟻戰祗為圓虛
物無不見既入悟關可廢學功妄滅方真慧極則通
乃即天平棲神淨域禪觀混融不二不一方嶽致聘
耳若不聞優缽曇花卻見海濱有典必行無墜弗舉
鍾魚互答笠鞋川委移錫州城歸者紛紜轉穢為淨
載揚清芬有峰飛來千載不起師復主斯法筵重啟
聲華遠揚達于  帝宸有詔起之說法如雲錫饌禁
中恩遇優渥四眾傾仰秋空孤鶚形諸辭章太陰四
垂雷春飆揚鬼神晝馳人爭傳寶如襲芳[卄/(〡*臣)]師笑受
之吾游戲耳內外兩充如師幾人闇室非燈曷昭群
<pb n="312"/>
昏學徒歆豔丹青肖像我作贊詞毋住于相 
按復見心豐城縣西王氏子至正二年丙子祝髮
于本縣西方寺洪武八年行腳至天界寺十五年
除授僧錄司左覺義十六年欽發鳳陽府槎芽山
圓通院修寺住坐洪武二十四年山西太原府捕
獲胡黨僧智聰供稱胡丞相謀舉事時隨泐季潭
長老及復見心等往來胡府復見心坐凌遲死時
年七十三歲泐季潭欽蒙免死著做散僧事見清
教錄甚詳野史稱復見心應制詩有殊域字觸
　上怒賜死遂立化於階下不根甚矣田汝成西湖
志餘載見心臨刑道其師訢笑隱語　上逮笑隱
而釋之尤為傅會笑隱入滅于至正四年而為之
弟子者宗泐也來復未嘗師笑隱野史之傳訛可
笑如此。
<other>全室禪師像贊</other>
 笑隱之子晦機之孫具大福德足以荷擔佛法證大
智慧足以攝伏魔軍悟四喝三玄於彈指合千經萬
論於一門向上關如塗毒鼓撾之必死殺活機類金
剛劍觸之則奔屢鎮名山教孚遐邇  詔陞京剎名
溢朝紳夙受記於靈山之會今簡知於  萬乘之尊
雲漢昭回  天章錫和於全帙寵恩優渥  玉音召
對於紫宸屹中流之底柱轉大地之法輪信為十方
禪林之所領袖而與古德同道同倫者耶 
全室禪師台之臨海人名宗泐字季潭八歲從天
竺笑隱訢公學佛十四薙髮二十受具洪武四年
住徑山以西白禪師金公薦應召稱　旨五年命
住天界丁巳奉使西域十五年還朝開僧錄司授
右街善世以胡黨獲譴著住鳳陽槎峰建寺十九
年取歸天界廿四年復領右街善世居無何以老
賜歸槎峰渡江示寂于江浦之石佛寺詳見比丘
心泰塔銘。
<other>約之禪師畫像贊</other>
 龐蔚之姿宏辯之才一衲二十年脅不沾席談玄八
萬偈舌若驚雷崖樹重榮兆法門之復振塔光呈瑞
疑古佛之再來炯炯乎眼光閃鑠沈沈乎氣宇弘恢
渢渢乎九江風動澄澄乎玉几天開蓋真超於實際
斯不染於纖埃彼自安於部婁曾莫陟其崔嵬倘於
斯而觀感庶立懦而興頹 
<other>南堂禪師像贊</other>
 南堂和尚既入滅其得法弟子大禪安公思慕之弗
置乃繪其像來求予贊贊曰 
 樹般若幡有舌如霆當空一震百蟄咸醒松源之宗
獨造其妙手折蓮華臨風自笑 
<other>靈隱良禪師遺像贊</other>
 眼光閃鑠如秋隼之橫寥廓也威鋒峭崿猶於菟之
踞叢薄也文彩彰灼藻火施而江漢濯也正令揮霍
春雷霆而撒霰雹也縈然而若有著也悠然而無所
泊也洸然而不可度也沈然而堪任其託也是無忝
佛智之孫廣智之子超然而頓覺者也 
<other>般若松贊（有序）</other>
千岩大師於元泰定之冬度濤江而來憩止烏傷伏
龍山山有龍壽寺廢基大師遂縛庵以居手植一松
庵前誓曰此地般若當興吾松其茂乎自時厥後大
師之道盛行遂化瓦礫之區為伽藍松亦寢長柝為
二榦詰曲糾蟠如虯龍夭矯勢欲飛動至正丁酉春
南枝忽悴其夏大師示寂嗚呼松雖植物其有知興
衰死生之意者哉後植松五十一年為　國朝洪武
丁巳住山龍門海公同大師之上首良杞請吳興林
君子山繪畫成圖求濂因稽大師之言以般若號之
且為之贊大師諱元長會稽人贊曰。
 大師東來化導有情青松手植用表真乘觀爾榮悴
以占廢興有聲四達播德維馨為法來者霧滃雲蒸
樓閣頓現儼如化城松亦有知森勁摩冥夭矯欲奮
<pb n="313"/>
虯龍騫騰孰謂卉木本乎無情有感斯應壹出乎誠
惟誠之至通神致靈勗爾龍象慎毋敢攖視松如師
是儀是刑天高月白風度成聲恍如演法誨言初聆
太史作贊勒於岩扃百世之下庶幾可徵 其年五月
五日前翰林學士承　旨金華宋濂撰
<other>觀音石贊</other>
虎林翁君祥卿得圓石一大可五六寸上現圓通大
士妙嚴寶相坐寶蓮華善財童子合爪侍側蓋大士
住不可思議解脫門能以神變作諸佛事攝受眾生
大則示化真身於補怛洛迦山小則寄影像於一木
一石不假人為自然天造無非自慈愍中發現祥卿
因請濂作贊以顯神功以示闡提生我慢者贊曰。
 玄黃既肇分白石即受質斯時未有佛云何能應現
千劫皆佛化難以時節拘劫初與劫終常居寂光上
石本無情物其頑無與等初無感通者云何佛示像
微塵剎土中塵塵皆是佛有情與無情本來同一體
諸佛亦無數動曰那由他云何圓通佛獨此示神變
圓通於支那夙有大因緣所以不會捨如母之憶子
如來談諸相皆是虛妄集云何自著相曷以釋迷網
由相以悟性正如指指月見月指則忘寧有繫執故
以此四者觀唯知佛願弘聖凡盡融攝調御菩提心
假石顯靈異超出思慮表既非圖繪力又匪鐫勒功
幻成妙嚴相七寶作瓔珞瞑目結跏坐正以慈愍故
用警闡提者徒爾增怠慢當知神通力乃復有斯事
始悔未見時口出不淨語如仰首唾天唾還著面故
愚癡誠可念寧忍加斥逐我願大地人無不知三依
見石非見石見佛亦非佛但見無量光各自心中發
遍照十方界明如日月燈十方諸品類盡得諸佛智 
<other>銘</other>
<other>大慈山虎跑泉銘</other>
虎跑泉在杭之大慈山廣福定慧禪院距城南十里
而近唐元和十四年性空大師來遊茲山樂其靈氣
鬱盤縛庵其中尋以無水將他之忽有神人言曰自
師之來我等徼惠者甚大奈何棄去南嶽童子泉當
遣二虎來移師無患也翼日果見二虎以爪跑山出
泉甘冽勝常大師因留止建立伽藍蘇文忠公守杭
日為之賦詩有虎移泉眼趁行腳之句蓋紀實也大
師諱寰中蒲阪盧氏子得法於百丈海一時龍象如
臨濟玄趙州諗南泉願巖頭奯雪峰存咸來咨叩道
要則其德服鬼神彰灼靈異有不難致者嗚呼拔劍
刺山水為之湧折腰拜井泉乃仰流武夫健將一誠
之所格尚若此況大師心悟無際者乎洪武戊午冬
十有一月濂朝　京師道經山下今主僧定巖戒有
道之士也亟要濂觀泉且被法衣率其徒同舉梵咒
久之泉觱沸而出若聯珠然已而微作湧勢濂心異
之定巖遂來謁銘銘曰。
 天一所形厥質乃凝潛行重淵與氣俱升至人來居
地不愛寶誰信清泠生於虎爪山后川君與道為謀
肯私一勺不師之留師既留止化泉為雨式沛且滂
潤於千里幻此荒墟遂成寶坊群生依之為正法幢
命世大才猶能類象來游來咨如山答響代祀雖邈
聲華弗虧至今草木尚被餘輝我於世緣逢觸輒礙
泉特相知獻萬珠琲擾擾征驂風埃渺瀰有素者衣
化而為緇願挹寸波如習禪定洗滌根塵一時清淨 
<other>唐鑄旃檀神王銅像銘</other>
 狻猊作冠被于背副以黃金神武鎧匡衛正法億萬
載 
<other>淨慈寺新鑄銅鐘銘（有序）</other>
皇明洪武十一年冬十有一月庚寅杭之淨慈報恩
禪寺住持夷簡重治鐘樓成復聚銅二萬觔鑄鉅鐘
懸之用物甚弘皆比丘安靜善立化斂所致夷簡請
為銘與鐘相為無極銘曰。
 南屏之山中有梵宮新作鉅鐘聲震太空一音普被
<pb n="314"/>
如佛住世乘戒圓融勝劣無滯人天龍鬼莫不能聞
所說既泯始顯本真昔觀世音由聞而證圓通三昧
廓然正定矧其神功闔闢化衡攝其陰趣升為陽明
聞聲而覺覺我元性我性本空執覺亦病今三大士
成斯勝因以考以擊以警昏昕天光發舒化佛湧出
我鐘熾然共宣妙法 
<other>惠香寺新鑄銅鐘銘</other>
浦陽有大蘭若在白麟溪之濱者曰香嚴創建於東
晉時年代遼邈所鑄之鐘或成或壞不能盡知其可
知者宋寶元間繼隆大師實為之隆嘗走汴京得中
宮賜銅為助而兵部侍郎胡公則力相其事至慶曆
甲申鐘始成越七十有八年睦寇至燬焉時宣和辛
丑之春二月也普照大師子文即帥其眾而繼為之
至甲辰冬十月鐘復成越二百三十年寺災鐘又毀
焉則今至正癸巳之秋八月六日也沙門普照與同
流六十有二人謀曰成壞之相勢常相因而鐘者所
以警昏昕昭法度祛障蔽也吾等不可以不亟圖遂
走告里之善士于君珹珹乃捐錢一千五百緡俾合
餘燼而新之銅以斤計舊者三千八百有奇新者二
百有奇至冬十二月二日鐘復成昔天台智者大師
深弘法華之旨未十餘傳其教幾絕吳越國師德韶
為聞十錢忠懿王遣使航海求其書於高句驪後卒
盛行當時之人以國師與智者同族姓疑其乘願輪
而再世焉今照之名與子文之號正同或後或先又
皆以音聲為佛事較之國師其跡固殊所以昭前人
之業使之貽永久而弗墜者則一而已夫豈偶然哉
雖然大圓覺海本無異同孰能分別後先形相若區
區致泥於名跡之間亦惑矣必也因聲而生悟因悟
以入道庶幾無負於斯鐘之建也與濂近遷居寺東
五里青蘿山中與僧崇侃游甚洽侃一旦來謂濂曰
子盍銘吾鐘乎迺為之銘曰。
 如來法門千差萬別孰方便故以一音攝有靈者鐘
即廣長舌或震或撞熾然而說（其一）  五時所宣諸修多
羅無量妙意中無不包一歷耳根千劫弗磨寅緣入
道莫此為多（其二）  白麟溪濱有大蘭若是惟香嚴法器
所舍鬱攸構災一夕而化畢竟有形終屬幻假（其三）  寺
之比丘咸作是言彼成壞相如風轉輪往過來續後
先相因不有廢者吾何以興（其四）  迺謁檀那迺咨鳧氏
迺簡赤金以歸鑪錘侈弇中程薄厚隨軌外圓中虛
與法為體（其五）  若龍象眾暨諸鬼神胡跪作禮靡間幽
明臺虡高懸有聲鏗鍧如獅王吼如蛟龍鳴（其六）  上徹
諸天下入九地因聞生悟弗述邪趣聲聲攝入曾無
留礙盡轉如來大圓鏡智（其七）  我昔嘗聞此妙音聲不
從鐘出不由耳生隨處充滿非減非增願咸諦聽同
證真乘（其八） 
<other>清淨境亭銘</other>
補怛洛伽山者在東大洋海梵語補怛洛伽華言小
白華傳云山有二皆觀音大士示現之地其一自西
竺歷羅剎鬼國暨諸魔土始至其境其一即華嚴大
經所說善財南詢之處蓋今所也山絕起海中周圍
僅百里滿望冥茫無際翁洲遠山隱隱天外如青螺
幽闃遼敻不可名狀寶陀禪寺在山南去寺三里至
潮音洞洞腳插海張頤欲飲怒風驅濤進退擊衝作
海潮音故名洞左佛跡二印石上洞顛通穴天窗白
光注其底如月唐大中間梵僧拜洞前燔十指禱之
指且盡大士為現身說法授以七色寶石厥後襲以
為常人以誠感輒應或現紫金自在相縞衣被體而
縹帶貫之珠瓔紛然懸或現千首千臂像護法大神
翼衛乎後先可怖可駭稍轉而右為善財洞嵌巖中
坼窈黑不可測外則峻巖壁立泉毿毿滴下如珠名
菩薩泉善財時現黛目粉面寶蓋華鬘皆明潔可指
數從洞拆而北有石類香爐類天鏡類佛牙奇甚唯
磐陀石上最寬平可坐百人雞初號遙見扶桑五色
<pb n="315"/>
光發照東方盡白久之湧出日輪赤如火流光燭海
波閃爍不定或輕煙明霞左右蔽虧愈致妍麗誠奇
觀也自石折而西有獅子峰形如狻猊作跳躑之勢
有象巖有佛手峰皆以其形名有三摩地嘉木櫹森
怪石駢列臥者離立者蹲欲起者迎躍以舞者其他
勝概難可以數計大抵山在海岸孤絕處重巒複嶂
蒼翠如洗紫蓀白葩濯濯滿地山丹樹高數丈絳花
繞枝鮮澤如珊瑚林黃金沙四布尤璀燦眩目可玩
海水震盪無雲自雷終日轟轟然頻伽之禽繽飛于
青空中上下和鳴彷彿如稱佛號氣象靘曠絕不類
人世登高四顧神思飛動若寘身琉璃瓶中一髮塵
土不得相侵誠霄壤間勝特之境也洪武庚戌春正
月部使者贛州劉君承直與寶陀大師行丕抱杖西
東游使者曰皆清淨境也盍為亭大師乃建于寺之
南嶺上從三十尺衡如之左倚山右入潮音洞云予
聞從西方過十萬億國名淨土纖穢不存以黃金為
地寶樹重重迦陵頻伽能演妙法人思至之有不能
得豈意東海之區清淨之境為頗近之邪是宜大士
顯靈于其地勒銘亭上并叩知唯心之學者大師字
大基行丕其名鄞人也宗說兼通行解相應蔚為時
之名僧初由佛隴昇主是山匡眾說法恢復產業而
振興乎叢林席者非茲之可備載故略而不書銘曰。
 大海東匯厥名維瀛并包川洛混合坤經鯨波四繞
龍島中停濯濯綠淨皦皦青縈片滓弗立纖塵不驚
如蓮出水類鑒含明流雲斂翳新旭爭熒金沙布地
寶樹森屏巨石佛足嵌洞潮聲大士顯瑞梵童揚靈
仙帶翻縹玄珠垂瓔月相穆穆飆馭泠泠龍君持戟
水伯捧旌衛茲勝特控此高冥倬彼開士爰謀建亭
草平匪砥有覺惟楹直溯寂廓將齊攖寧塵因道寂
境逐心清徜徉淨國周流覺城敢告來裔庸勒新銘 
<other>頌</other>
<other>夕佳樓頌（有序）</other>
夕佳樓在虎林西山中去城僅五里所文明海慧法
師始作之法師修習西方觀想當日如懸鼓時必面
西作禮舉唱佛號滅妄歸真不使毫髮散亂其命名
夕佳雖取陶潛氏語意蓋他有所屬也法師之子具
庵玘公復能丕弘父業法華一宗恒藉之為大法船
獲濟度者甚眾具庵以樓徵文為述頌曰。
 大雄妙嚴清淨海攝受無邊有情眾眾生念念在散
亂猶如火生積薪間倏忽起滅不暫停乃以神通方
便智教之繫念專於一惟彼西方安養土無量壽佛
之所住琉璃宮殿黃金地九品蓮臺池中生眾寶鳥
林能演法極樂永斷一切苦其土正值日沒處眾生
知用日為觀舉頭見日如見佛開目閉目盡明了佛
光解破諸暗故心定如山不可移性中如如顯日相
四教修行隨解進能想所想各異證三藏有見皆生
滅通則無實如幻化二教皆以事定故別知本性元
是佛次第觀中可馴致圓門妙解敻然殊心具一切
依正法以具緣即心日現法界心起法界日此則名
為空假中非三非一即三一用智破惑顯自性猶大
醫王出良藥入口熱惱變清涼種種觀法斯第一粵
從大法來真丹修者習者無量眾冥睹如來親接引
身乘七寶金剛臺一彈指頃生彼國海慧尊者發弘
誓嚴潔斯樓建道場每當山氣夕佳時遙注西方作
禪觀尊者行成生上品有子夙具大乘器本性之日
常在目妙勝光明時發見我生本是菩提種誤嬰世
網未解脫暮年遘此殊特事如飲醍醐生慶快願結
樓煩淨社緣西向落日志心禮唯心唯色妙難思當
處顯現無非佛 
<other>天台教宗圓具圖頌</other>
三千性相百界千如此天台教觀第一義也有能於
此悟入融萬法而歸一心即一心而達三諦其近於
佛之知見乎比丘法咸示濂圓具圖像於是合掌作
<pb n="316"/>
禮而說頌曰。
 我觀妙境不思議三千性相恒宛然心佛眾生本無
二不為迷悟有增減大充法界小塵沙一一具此無
量法須知一念即三千三千一念亦如是譬如空懸
十寶鏡鏡前爇一光明燈一燈遍入一切處一切攝
歸一燈內光光涉入了不礙互遍互融無盡藏此境
即空即假中而亦不落空假中非先非後非異時舉
一即三三即一事理俱攝無差殊修性齊照亦不別
五佛開顯大車譬只此一乘圓具旨若祗觀心不觀
具乃以一觀分二家或約三諦作二造有昧圓融祕
密義妄嗔染淨無異觀是非能所亦雙泯遍虛空界
盡法身一法外求即邪道唯此如來正法輪有非語
言能擬議大海可飲風可捕歷劫讚嘆莫能盡 
<other>偈</other>
<other>朽室偈（并序）</other>
材仲禪師嘗名其室為朽而徵辭于韓莊節公黃文
獻公二公既為之發揮無餘蘊矣而材仲又以濂為
黃公弟子復令說偈繼之濂也何人而敢犯是不韙
哉雖然不敢辭也為之偈曰。
 鄞有開士屢主名剎其所住處邃館曲房堅緻華好
開士顧之獨名為朽我問開士彼所謂朽雨風所侵
螻蟻所蠹棟撓檐拔今則靚飭如上所云以朽為名
不亦厚誣開士答言屬世間相無有弗壞譬如春華
朝上穠冶夕則零墜何有真實今之所居雖號堅好
我目視之無不朽者楹桷壯麗視如敝漏丹雘絢耀
視如＆CB21761;昧超然此身如託虛空畢竟虛空無有壞相
豈惟是室觀人亦然地水火風假合而成迷者自恃
等于金石四大各離身在何處身即是幻世即是夢
而況是室終歸于空若能于此入正思惟觀室無室
觀身無身庶幾可入真空觀想我問開士善學佛者
無欣無厭如開士言是有厭心所言朽者因堅而名
有堅有朽理之必然木縱已朽堅性終在我本無堅
朽從何生堅朽未忘心何能一況樂觀空是為空病
空病不除反實所有我說是空非有非無其室永存
何緣能朽如觀空者空而非空空何有礙開士聞已
破顏微笑揚眉而語子言固佳但我門中一義不立
立即成妄請返塵轅毋戲論法 
<other>柳庵偈（并序）</other>
本然淨上士吳興人也問道于淨慈同庵禪師已而
侍司陞主藏經之室結廬苕谿上環植垂柳遂扁曰
柳庵因以自號黃鶴仙人為繪成圖予謁同庵南屏
山中本然乃來徵予說偈偈曰。
 柳乃植物類既已強名柳庵與柳異趣曷以柳名庵
庵柳不相涉況復號諸人若使會于一適越而首燕
雖欲強相從畢竟無合日咄茲繪事假非柳亦非庵
庵中亦非人無一是真實咸因觚翰力幻出諸影像
盲者來捫摸但見紙成軸絕類梵志家夢中而說夢
重重皆虛妄誰為能覺者眾生強分別見異不見同
世間諸品類隨念各現前諸佛善圓融見同不見異
萬彙方芸芸含攝盡歸一非指可喻指非馬可喻馬
難以目之睹乃成心所障有人斯有庵有庵斯有柳
三者無二相物我齊冥故上士志心聽我說柳庵偈
白石雖點頭未嘗談一字 
<other>清齋偈（并序）</other>
義中勝禪師結室于中天竺取契經語名之曰清齋
詞林宗工各出新意侈張而斧藻之意亦至矣全室
翁同雲巢丈人以義中證修近道必欲得予言予學
日墜何足以與此然而清齋者香嚴妙悟之所義中
既豔其名則法其道亦宜也不然何取於清哉無相
居士為說偈曰。
 中竺有虛室八窗皆洞然觸目無礙者有境皆攝入
煙霞草水石鳥獸昆蟲等以至世間事何物不可狀
此以何因緣獨名為清齋纖塵了不生正以清淨故
<pb n="317"/>
昔有一童子嘗居清淨室冥寂于至道見焚沈水香
由是作思惟香雖根于水非火則不發火縱能燎原
熾然不可遏苟非遘香水香氣從何起因知木為自
煙火乃為他自他共和合無因能行空觀茲四相義
幻有即空相四大所合成其法亦復然又況木火聚
煙氣未曾升鼻觀已先通緣我有鼻故香乃從鼻入
我若無鼻時墻壁瓦礫等瓦礫與墻壁未聞知有香
皆由自性起不假外物故又況二物者斯須即變滅
唯存灰燼餘欲求是香者去來杳無跡畢竟性空故
吾性本來空雖空無不攝不落有無間妙香無去來
因茲悟密圓發明無漏果得證香嚴號二十五玄聖
各說最初事成道由圓通七大十八界各各有所入
久近雖兩異偏圓或二殊其教已開顯偏行即圓融
悟理既一同誰復分遠近聖性無不通順逆皆方便
主伴實相濟後先了不別敷演真實義普度有情眾
聞者當悟省勝師取契經揭名其齋居當行無上道
真證圓通智若外而不內如龜毛兔角欲見不可得
居士說偈已忽見清齋東爛然大月輪躍出瀛海中
光明悉照燭清徹無纖翳特為作證明表此清淨法 
<other>贈簡中要師游江西偈（有序）</other>
方外範堂儀公來言同袍有原要宇簡中者日本之
人也姓藤氏為其國貴族年九歲依能仁國濟國師
給灑掃之役久之國師為薙落受具足戒尋往建仁
與聞在庵禪師大法要旨遂使侍香左右每慕中夏
禪宗之盛洪武甲寅夏不憚鯨波之險航海而來憩
止南京大天界寺聞江右多祖師道場欲往禮其靈
塔頗聞古有贈言之禮世恒相因先生能不廢之乎
予曰此吾俗間事也簡中學絕俗之道文字且不當
立況予之賸語邪範堂曰請為一偈何如予曰杳冥
之中其光如暾不依形立常與道存雖偈亦奚以為
範堂曰此姑寘之第二門中何事不可說先生自通
一大藏教乃欲遏絕初機之士乎予曰本自現成誰
為初機一且不有孰居第二強生分別去道茲遠也
範堂曰先生辨固辨矣吾無以酬之簡中必欲徼片
言之賜慈悲者果能拒耶予笑曰如此則或庶幾也
于是合十爪而唱偈曰。
 諸法本無滅是故無所生其意果云何本性不變故
眾生墮虛妄常見有生滅因緣十二支猶如玉連環
鉤鎖不可斷正滯無明根根斷枝葉枯豈復能滋生
若能斷其生而死自然滅不見有一法滅將從何起
如來最方便示此思惟修蕩相而明空功德難思議
如執金剛劍寒鋩湛秋水斬除諸煩惱智慧即現前
轉移剎那間不見有真妄如種缽特摩出自淤泥中
華雖未敷榮其實已全具雙舉復雙收不見有先後
如然長明燈于彼昏暗室明生暗即亡非暗往他所
明暗本無二不見有出入沙門汝當知此乃真實義
迴光自返照照性亦并忘前滅既不接後起亦不引
前後際皆斷無思心正住所謂諸因緣銷殞無餘者
江右多古塔骨朽已千載塔前諸樹林晝夜談妙法
熾然雖不停無耳乃得聞沙門汝當知勿墮于色聲
有佛與無佛不可生執著行行早休歇契彼無上道 
<other>雲谷偈</other>
雲出谷中境也氣之所寓也道陵師沙門也其以雲
谷自號是寓乎寓者也若以一真法界言之凡所寓
者皆妄也況妄之又妄者乎一旦心空法空則諸妄
皆真矣何雲谷之有哉為說偈以明之偈曰。
 白雲出空谷此是山中境上士以自號是心隨境轉
我日本無雲雲出亦非谷終日遍太虛不著於一處
我心能轉之一一皆自在此為空谷義上士當聽聞
聞聞了不聞頭頭皆是道苟著於一邊但見谷中雲
初如一縷絲漸成兜羅綿敷布於四方遂成澤物功
此是第二門初非真實義勿謂老書生妄意談般若 
<other>說</other>
<pb n="318"/>
<other>聲外鍠師字說</other>
曇鍠上士以聲外為字請予為之說夫鍠鐘之聲也
聲果在外乎曰外也鐘雖在內其扣擊之也其音遠
揚或一里所焉或四三焉或十焉鏗鍧震撼如雷電
發於太空果在外非內也然而人必有形而影始隨
之天必行雲而雨始從之銅必成鐘而聲始應之不
然則摶泥肖鐘叩之則紞然寂無遐聲削木為鐘撞
之魄然縱有聲不踰於戶閾矣如是謂之內可也非
外也此猶涉於偏也由體以達其用內而外也從末
以推其本外而內也此猶局於器也一沙之內法界
具焉內乎內而非外也虛空無盡何有限封外乎外
而非內也此猶未能忘乎境也我無內孰能求吾之
外我無外孰能求吾之內此非內非外也非外非內
則內外混融矣雖然聲無內外也心有內外也心生
而內外生心滅而內外滅即大雄氏所謂知一切法
即心自性者也心實即有心虛即無慎勿為內外所
惑也余嘗宴坐般若場中深入禪定有鉅鐘朝夕出
大音聲我未嘗聞之也此無他所聞既寂能聞亦泯
能所雙絕非聞聞而聞聞自見矣於斯時也求聲之
在內者尚不可得況聲外者乎上士以聲外為字蓋
欲離夫聲塵而超出其間也非謂鐘之聲有內外也
然有外則有內既曰聲外而未忘乎內是逃影而行
日中也予懼其泥夫跡也因辨聲之有內外者以貽
之上士四明人蒲庵翁入室弟子也禪宗教典皆潛
心探賾而尤精詩文叢林中咸敬禮之蒲庵寓居京
師護龍河上上士凡三次來省士大夫高其行義云。
<other>報恩說（為罕無聞沙門作）</other>
如來所說父母恩難報經云父母於子有大增益設
使右肩負父左肩負母經歷千年正使便利背上未
足報父母之恩佛言如是則凡有父母者不問在家
出家皆當報恩何以故我之肌膚筋骸非父母不生
我之飢飽寒燠非父母不節我之出入勞逸非父母
不念我之就安避危非父母不分我之循理屏欲非
父母不教我之離俗學道非父母不成父母恩德至
廣至大雖竭恒河沙算數亦不能盡天台有一沙門
名曰無聞既著福田衣參善知識晝夜六時每思父
母恩深未知所報不遠千里特來娑羅林中五體投
地而白無相居士曰難報經中所說父母之恩鴻博
勝羨不可思量弟子欲假如來三昧之力升濟神明
未知何法而可唯願居士慈悲分明開示居士告言
沙門汝善念之夫愛者生死之根輪回之本何以故
眾生由情生恩由恩生愛由愛生執由執生戀由戀
不捨遂成妄緣輾轉出沒無有休息沙門汝欲報恩
莫先入道汝欲入道莫先割愛愛盡情盡性源自澄
能如是者名大報恩何以故愛為欲水混混不窮能
滋長一切無明枝葉茂骫纏結難可剪除能割愛者
乃菩提道愛為利劍鋒刃難觸能斬伐一切智慧善
果生意刊落不使萌發能割愛者乃菩提道愛為毒
藥眾苦慘刻能斲喪一切眾生身命七竅流血彈指
變壞能割愛者乃菩提道愛如猛燄光芒燭天能焚
毀一切盧舍器物化為灰燼無復孑遺能割愛者乃
菩提道愛如虎狼爪牙銛利能吞噉一切有生等類
窺伺摶噬最可悕愕能割愛者乃菩提道愛如魑魅
幻化不一能迷惑一切修善之士顛倒錯謬喪其本
真能割愛者乃菩提道愛如敗航檣傾楫弊能沉溺
一切渡河海者漂流轉徙不到彼岸能割愛者乃菩
提道愛如枳棘叢生道傍能鉤罣一切塗行商旅冠
服綻裂惱人心意能割愛者乃菩提道愛如傾崖摧
墮無時能壓碎一切動植諸物有識無識皆為虀粉
能割愛者乃菩提道愛如蚖蛇口噴毒火能戕賊一
切血肉身軀裂膚墮指受其毒苦能割愛者乃菩提
道以是思惟愛之為害不可具言沙門汝善念之汝
能割愛即可破妄汝能破妄即是返真直入菩提之
<pb n="319"/>
路福德所被無量無邊雖聚七寶高如蘇迷盧山持
用布施不足過也是為大功德力是為不思議勝力
是為十方大覺如來三昧神力報父母恩孰出於此
沙門聞已得大饒益頓然了知恩愛本空法塵清淨。
宋文憲公護法錄卷第九
（常熟縣居士楊＆unrec;捐貲刻此　護法錄第九卷
天啟癸亥年秋月徑山化城識）

<sarticle><article>宋文憲公護法錄卷第十</article></sarticle>
皇明金華宋濂著
雲棲袾宏　輯
虞山錢謙益訂
<other>題跋</other>
<other>恭題　賜和托缽歌後</other>
臣聞自昔賢聖之君多菩薩果位中人慈憫眾生故
乘願輪降生人間執符御曆如華嚴經云歡喜地菩
薩出世為閻浮提王其言蓋可證也欽惟　皇上撥
亂反正出斯民於塗炭而衽席之既臨　宸御洊建
無遮大會于鍾山度諸幽滯將行事　上致齋便閤
臣侍坐于側因問近者高行僧為誰臣以前住持開
元文康頗著托缽歌行世見寓古開善道場明日
　大駕幸鍾山召見文康索其歌觀之　天顏怡懌遂
敕奉御持歸又明日臣復入侍至夜二鼓　上命兩
黃門跪張于前且讀且和運筆如飛終食之間而章
已成矣臣得而伏讀焉援據經論滔滔弗竭至於西
域心宗中多及之嗚呼自非菩薩應身辨才無礙而
能遽至是邪越三日文康受　賜而歸裝潢成卷將
留鎮山門臣謂之曰前代帝王以王道真乘並用每
下璽書護其教蓋以陰翊王度而有功於烝民也
　上今俯和文康之歌所以推獎禪宗而勉勵其徒者
其意亦猶是也文康尚宜勒諸堅玟導宣　上德以
垂之無窮哉建會在洪武壬子冬十二月文康因被
是賜又明年甲寅春二月始拜手稽首而題其後云。
<other>跋新刻圓覺修多羅了義經後</other>
天界禪林有比丘曰惟肇具精進力樂善弗倦普願
一切有情共升清淨毘盧覺地於是募刊圓覺大經
以廣流布且是經者唐長壽二年天竺僧覺救所譯
蓋大雄氏為十二大士說本起因地究其所修不越
於三觀之義此所謂自誠而明去惑離愛其故為最
盛宜乎比丘拳拳樂此而不忘也金華宋濂胡跪合
掌為之贊曰。
 如如圓覺心凡聖本同具何處有菩提更無煩惱者
真體遍太虛太虛本無相苟一執著間清淨且穢濁
雖不容纖塵未嘗離去之有如水中影影像本現前
眼耳與鼻口無一不具足若使善泅者捕影於水中
汪洋茫渺間見水不見影我身元是佛不待登圓覺
苟欲求證時即無能證者此為上根人談此無礙法
肇師大方便勸人真正修修之果何為孜孜在三觀
庶得袪愛縛超出生死海前言本非實只此可依據
竟登涅槃門非真亦非妄此以何因緣萬法本空故 
<other>跋法華經</other>
烏傷溪上有一居士傅姓權名欲報母德無以自效
一旦思惟如妙法華實經中王至誠歸依當得分願
乃筆成卷乃鳩眾緣鍥于文梓用廣流通無相居士
驩喜讚歎為說偈曰如來三輪不思議五時演說度
迷情惟此法華真正門獨能廢權而立實四味之麤
皆已盡一乘之妙乃圓融從茲無二亦無三是則名
為最上乘若曰小大不相即不識何以攝群機欲暢
如來之本懷舍此莫求真實義粵自三譯來震旦塔
廟在在放光明譬如日月行中天不分淨穢皆照了
須知不假身外求心佛眾生元不別常境如如本無
相常智寂寂亦無緣三觀三諦皆現前不分後先與
中外居士欲報慈母德繕書入梓以流通一一毫端
<pb n="320"/>
現諸佛熾然說法遍十方見聞無不起信心共入毘
盧華藏海。
<other>跋戒環師首楞嚴經解後</other>
首楞嚴經其立題凡三一名遍知海妙蓮華王十方
佛母一名悉怛多般怛囉（即白傘蓋）無上寶印清淨海眼
灌頂章句合今題而為三其本指則五以人法為名
常住真心為體圓通妙定為宗返妄歸真為用上妙
醍醐為教大概欲使眾生開圓解立圓行登圓位證
圓果而已若稽其何時所說其在法華開權顯實之
後涅槃扶律談常之前乎蓋波斯琉璃之異代持地
耶輸之所證左右參驗誠足取信所以長水璿孤山
圓長慶巘泐潭月諸師號為科判名家未敢有易斯
說者予在虎林見五臺沙門善攝解本獨判楞嚴在
般若之後法華之前心雖奇其說而頗意其為一人
之私言今觀溫陵戒環師所論正與善攝同其謂阿
難既於法華諸漏已盡不應於楞嚴未盡諸漏而經
中言最後垂範實楞嚴法會之最後非臨滅之最後
者尤發善攝之所未發予竊自嘆玄理之在人心雖
南北之殊風土頓異而其不隨物以變遷者未嘗不
同惜予儒家者流弗悟建相分別之理無以知其孰
淺而孰深也謹用識其立題本旨及異同之說於卷
未具金剛觀察智者當能有以決之。
<other>跋金剛經後</other>
先佛所說大部般若合六百卷凡四處一十六會而
此金剛經實當第二處第九會第五百七十七卷姚
秦鳩摩羅什（此云童壽天竺人）始用華言翻定元魏菩提流
支陳真諦隋笈多唐玄奘義淨相繼各有所譯號為
六家唯什本詳略適中甚得義趣而梁蕭統復分第
為三十二故今特盛行于世其二十一分增多六十
二字即非什本而後人據五譯以鈔入之爾世之名
僧達賢銓釋此經殆且百家獨無著天親二論師配
一十八住斷二十七疑允合先佛微妙第一真實了
義濂欲據之作集解一部病於烽火未息志莫能遂
因繕錄成卷寘巾箱中朝夕玩繹庶幾了空名相洞
明覺地他日於一毫端現諸萬象破種種迷成種種
智尚未為晚也。至正十八年四月初一日無相居士
金華宋濂題
<other>題四十二分金剛經後</other>
龍舒王日休嘗病六家金剛經所譯各有未盡乃采
其文義優深似得佛語之真者集為一經而注釋之
復患梁昭明太子所分三十二分未盡玄理仍別立
章號析為四十有二學佛者喜其據義之弘博也遞
相流布唯恐其不傳余竊讀而病焉蓋六朝譯場所
選皆一時知名之士然又非止一人有譯語者有譯
義者有潤文者有證梵語者有正義者有唐梵相校
者不應舛錯之若是也其間或有不同誠以佛語廣
大包羅諸義而譯家各得其一意云耳日休華人素
不通天竺之語又未嘗親見所譯梵本何以攷知其
得失佛言微妙雖聲聞緣覺或有所未解又何以察
其偽真是皆不能無所疑也昔者孫明府患諸家譯
是經者文句增減違背佛意遂據天親無著論頌重
加刊削修成一部而斥長水孤山二師以為依句而
違義正與日休略同大慧杲公直以毀謗聖教闢之
孫之書因不行世日休與大慧為同時人惜乎不及
一見而箴其失也香巖仲模上人出示是經求題謾
書於後以俟大慧者之出云。
<other>題何氏續書般若心經後</other>
泉府都事東陽何公福僧心崇內典特粉黃金為泥
寫般若心經僅五十五字而公遽捐館舍後六十年
而公之孫觀光始補書為完經初公既寫是經藏篋
衍中時聞金石鏗鏘之聲家人亦不知為何祥觀光
偶見之遂續其後於是其聲遂絕噫亦異哉稽之在
昔宋慶曆中張文定公安道自禁林出守于滁入琅
<pb n="321"/>
琊僧舍見楞伽經二卷恍然悟其前身所書尚缺二
卷安道遂從而補之世號為二生經今都事公書之
於前而觀光續之於後祖與孫同一氣所生者也雖
曰異世而精神感通終出一軌較之二生不尤為至
近者乎竊惟心經凡更三譯實大部般若之樞要首
之以五蘊繼之以十二處十八界因其根有利鈍故
其說有廣略非夙有緣契莫能注意於斯觀光可謂
善繼先志者矣濂又聞安道既見楞伽開卷未終夙
障冰解從是有所悟入觀光他日於一言之下洞徹
心源其造詣未必出於安道之下也觀光尚勗之哉。
<other>跋金剛經篆書後</other>
是經功德如妙高山縱橫上下難以數量山雖難量
終有盡時喻如虛空庶幾無盡濂以古篆寫成卷軸
隨寫隨空不見有跡光明熾然遍覆大千是用持寄
穆菴禪師禪師所見禪師所言禪師所履與此般若
非同非別同別兩寘現前見佛。
<other>題金書法華經後</other>
右金書法華經七卷迺一軍校破燕都時所獲欲焚
經取金以資日用其第七卷已燬軍校之父愀然弗
寧遽持前六卷售于銕塔禪師禪師傾衣盂酬之未
幾高麗蔡洪司丞匍匐求觀觀已潸然泣曰此洪所
書以報父母之恩者也戎馬紛紜逃難解散豈意於
此重見之禪師益神異其事乃粉黃金為泥介舊友
穆菴康公請補書其亡予既書已合爪言曰是經在
處天龍護持將燬而弗之燬垂亡而弗之亡此何以
故蓋將放如來之慧光破眾生之重昏也雖然經之
功德不繫有無洞照十方初無一字火不能爇金不
能書一涉有為即第二義學佛之士又當於此而參
之也禪師名善慶號雲房古林茂公之法嗣年已八
十純實無偽行舊主正覺禪師院今退栖蔣山之西
菴云。洪武癸丑冬十一月二十九日冬至翰林侍講
學士金華宋濂記
<other>跋七佛偈後</other>
右七佛世尊慈憫群迷弘開頓門各說妙偈一首黃
庭堅稱為禪源者也偈蓋中天竺沙門支彊梁樓所
譯前魏陳留王時始至洛陽遂傳中國其辭雖七不
翅華嚴偈十萬之多三世諸佛傳心要指盡在是矣
初因吳僧道裕誦出不具翻譯人名義學者往往指
為謗議沈酣名相之深宜無怪者四明祖杲禪師嘗
閱齊祐律師所著出三藏記其薩婆多部紀載甚明
謂此乃禪門之宗勒石大天界寺流布四方嗚呼禪
師其能體佛之慈行者哉。
<other>題錢舜舉應真圖</other>
錢舜舉所貌應真渡水圖備極情態此畫史恒事爾
或者妄謂應真實然則過矣觀者當具金剛眼而弗
為紙墨所惑可也。
<other>跋清涼國師所書栖霞碑（代黃侍講今載侍講集中）</other>
唐攝山棲霞寺律大師碑華嚴疏圭清涼國師所書
也國師越之會稽人飛來山寶林寺實其得度故處
今住山同公舊讀裴相國所撰妙覺塔銘而知國師
得二主之筆法又聞趙魏公稱國師字畫之妙而知
相國之言為可徵每嘆其書罕傳於世今年春出游
吳中始從報恩萬歲寺住上人得此墨本歸而刻諸
石屬予志於下方謹按國師以大曆三年受詔入內
譯經為潤文大德是年三月二日律師示寂而碑之
建在明年三月十二日今去之已五百八十年睹其
遺刻法度森嚴神采奮發而國師之德容猶可藉是
想見也國師世壽百有二書此時甫三十有一或者
妄計其晚歲安住毘盧華藏必不復作如是游戲事
予竊不敢謂然法身大士應化人間於一毫端現諸
萬象卷舒無礙寂用常如塵心交入無非法果覽者
毋徒弊弊焉索之於形跡之間庶幾目擊而道存也。
<other>題繼絕宗賦太璞詩後</other>
<pb n="322"/>
右鏡中憶佛叟所賦太璞詩一章贈其弟子具菴法
師具菴久從叟受經傳三觀十乘之旨本末弗遺小
大兼舉叟甚愛之故因具菴之名如⿰王巳而字曰太璞
且為賦是詩惓惓以苦彫琢輕暗投為戒師弟子之
間可謂恩之至義之盡者也然而教中諸師自縉雲
至左溪以玄珠相付向晦冥息而已正不欲其暗投
況復雕之琢之以傷其璞哉叟之含意也亦深矣具
菴嚴奉叟戒秘藏不露道成之後沖然而若虛然而
玉氣燁燁上射斗牛終有不可掩者黑白同辭遂推
具菴為台宗巨擘具菴雖欲自閟孰得而閟之哉嗚
呼名者實之賓也實茂而名彰亦其理當然爾具菴
裝詩成軸而徵濂識之於是乎書。
<other>跋一雨大師塔銘後</other>
予觀朱長史所撰一雨大師塔銘不覺為之嘆曰嗟
乎精誠之至何所不應哉鄒衍慟哭六月降霜魯陽
揮戈白日退舍夫以匹夫之微尚能感天象之變況
學浮屠者志念專一而外物不足以汩其真乎大師
焚身而甘露降亦其理之恒爾長史乃疑大師之制
行庸庸爾碌碌爾何以致是也豈亦有宿因乎予則
曰是固不可知然亦有說當大師從容就火之時一
心唯知有雨爾無絲毛私意之于是則純乎天矣純
乎天天惡有不應哉在唐之時浦陽江上有僧曰祖
登禜雨三日不應登康侯山墜崖而死大雨即隨至
其事亦猶是爾祖登之歿鄉人至今尸祝之有如大
師者長史寵以雄文且勒石焉是皆嘉其有功於民
也嗚呼浮屠木茹澗飲者爾亦何與世事其憂民之
憂尚如此則夫有民社之寄而尸位素餐者可愧哉
可愧哉。
<other>題江南八景圖後</other>
圜悟諸子唯虎丘大慧倡道為尤盛東叟穎公則大
慧之曾孫癡絕沖公則虎丘之玄孫也二公皆能克
紹前烈其以江南八景圖相贈遺者豈留連於光景
者哉蓋心能轉物而不為物所轉雖繪事之微一山
一水一草一木無非見其自般若光中發現非知道
者要未足以識此也是卷癡絕歸之東叟東叟歸之
仰菴仰菴又一二傳而今天王講師藏之頗觀卷中
舊題始於宋嘉熙二年戊戌至今　國朝洪武四年
辛亥已歷一百三十四年其去作畫題詩時又不知
其幾春秋矣中間涉歷世變而獨能傲兀於劫火之
餘豈易易者哉中有暢文溪題識文溪蓋與剡源載
師初游亦名僧云。
<other>題大慧禪師遺墨後</other>
右大慧和尚杲公為僧清立所作疏凡一百九十四
言乃公七十一歲時書其凌厲橫逸之氣老而不衰
於此猶足見其彷彿人知仰公者唯知說法如雨如
雲覺悟群迷而不知其忠義耿耿注意於家國者甚
篤縱有知其忠義者而又不知其戲游翰墨循蹈矩
彠亦自可傳不朽嗚呼若公之應物無方是謂如神
龍變化不測者矣疏文不局於駢儷之體而特舉趙
州公案為言無非欲闡大法以昭示人人後來沈溺
葩藻而於道無補者其尚以公為鑒哉清立字無欲
公嘗稱其堅厲入道蓋亦佳士云。
<other>題慈受禪師遺墨後</other>
右慧林慈受禪師懷深遺墨三紙其一言布施其二
言小智之樂小法其三言書不必聖人合道者從鑿
鑿皆真實語有益後學蓋禪師乃雲門之八世孫蔣
山之第九祖真證實悟為人天師故其德聲洋溢乎
遠邇雖其身已歿而靈驗尤為著顯字畫本非其留
意者筆意圓熟動中規矩世之臨池苦心者或未能
遽及誠可寶也金壇一萬中師嘗分座說法於蔣山
因購獲之不翅見摩尼珠諷詠之久如聞禪師謦欬
之音雖然中師尚勉行其言毋徒玩其遺墨而已也。
<other>題恩斷江端元叟手跡後</other>
<pb n="323"/>
予幼從柳文肅公遊輒聞以仁恩禪師經賈似道墓
詩有權握三朝位三事祗應知己是僧彬之句最得
詩人優遊不迫之意蓋似道歷三朝宰輔傲然以周
公自期一旦敗亡在朝公卿弗恤之在野士君子弗
恤之海內蚩蚩之民亦不卹之其卹之者唯承天主
僧彬木禪火焚遺骸授其仲子歸葬會稽之附子崗
耳似道誤國之罪可謂上通於天使其地下聞此詩
將有餘愧矣此實十四字史評有關於名教甚大今
因濟藏主以禪師手跡與元叟端公山居謠聯為一
卷詣余求題故為疏詩之義若此山居謠寄興高遠
綽有寒山子之風學道之人類能傳誦之茲不復深
論云。
<other>跋日本僧汝霖文稿後</other>
右日本沙門汝霖所為文一卷予讀之至再見其出
史入經旁及諸子百家固已嘉其博贍至於遺辭又
能舒徐而弗迫豐腴而近雅益歎其賢頗詢其所以
致是者蓋來游中夏者久凡遇文章鉅公悉趣事之
故得其指教深知規矩準繩而能使文字從職無難
也汝霖今汎鯨波東還以文鳴其國中蓋無疑矣嗚
呼汝霖禪家之流也蕩空諸相視五蘊四大猶為土
苴況身外之文乎苟執此而不遷或將與道相違矣
雖然汝霖遍參名山精於禪觀其於此義未嘗不知
之特以如幻三昧游戲於翰墨間爾游戲翰墨非難
而空其心為難所謂心空則一切皆空視諸世諦文
字雖有粗跡而本無粗跡雖有假名而實無假名惟
一惟二惟二惟一初何礙於道哉觀汝霖之文者又
當於此求之汝霖名良佐遠州高園人姓藤氏嘗掌
書記於蘇之承天寺繼同五山諸大老入鍾山點校
毘盧大藏經其同袍皆畏而愛之云。洪武九年春三
月翰林學士宋濂跋
<other>題栖雲軒記後</other>
余往年讀劉玄靖山栖志見其所載紫巖靈巖勝概
分明如畫時正當袢暑不覺涼颼生肘腋間今年夏
六月客有授予蘇太史棲雲軒記記為本菴上士作
其狀靈巖之景亦分明如畫蒸溽為之頓消嗚呼因
文辭而想見其處雅興遄發尚忘其時之燠炎況親
睹嵬眼𣻳耳之勝者乎蓋玄靖久栖此山太史亦嘗
出游覽故其言真切有足以動人也何文定公跋山
栖志有云想玄靖一時飛屐上下千峰紫翠間左浮
丘而右洪崖其風致猶前日也余今於太史之文亦
云若夫雲幻非幻契經多言之苟欲重宣其義非千
百年莫能盡他時或造山中當敷座於巒光水影間
為上士說法未晚也。
<other>跋佛頂托缽歌諸文後</other>
穆菴禪師康公耽樂法乘見諸履踐每念先佛以乞
食為事日中一食樹下一宿尚恐留情末法乃一切
悖之而唯嗜欲是滋是長於是著托缽之歌古者專
務精進無少懈怠得無上道亦無自滿之意末法乃
中道迷惑於未足中生滿足證於是書首楞嚴經十
種識陰之文在昔陀摩尸利刻苦修行獲遇堅牢比
丘相與激勵卒趨覺門而使彌樓犍陀佛法再興末
法乃壞散弗收鮮有誠心向道者於是錄堅牢石室
之偈其一則詠之以己意其二則證之以古辭大概
勉人捨妄入真無乖於聖教而已嗚呼禪師之慮至
此其可不為慟哭而流涕矣乎然而豪傑之士何世
無之若讀斯卷當有蹶然而興起者豈惟禪師望之
予亦望之。無相居士金華宋濂題
<other>跋德禪師船居詩後</other>
右船居詩十章唯菴然禪師所賦蓋禪師嗣法千巖
長公千巖則普應國師之弟子也普應證道之後因
欲避世多好船中居至大己酉泊儀真辛亥泊吳江
延祐丙辰泊南潯故詠船居者頗多而廣錄中所載
者僅一二耳今唯菴亦有斯詠其殆有所本歟然船
<pb n="324"/>
非水則不可行水非船則不可居必二者相資而後
成也無相居士則不謂然我非船何處不可行豈特
水哉我非水何處不可居豈特船哉是將有不假跡
而見不依形而存者矣唯菴以為何如唯菴之詩托
物為喻無非發明宗門心要有益學者予故推其祖
孫相承之故喜而為之書。
<other>跋廬阜三笑圖</other>
廬阜三笑圖蓋寫徵士陶淵明道士陸修靜及浮屠
慧遠也相傳圖始于盧楞伽世人臨摹者甚多而先
儒是非之者亦不少其非之者則曰慧遠卒晉義熙
十二年丙辰年八十三修靜沒于宋元徽五年丙辰
壽七十二丙辰相去正六十載推而上之修靜生于
義熙三年丁未慧遠亡時修靜纔十歲耳至宋元嘉
末修靜始來廬山則慧遠之亡已三十年餘淵明之
死亦二十餘歲矣若淵明生于晉興寧二年乙丑少
慧遠三十一歲終于元嘉四年丁卯距慧遠亡年已
五十矣固宜相從也安取所謂三笑哉其是之者則
曰自蘇長公作三笑圖贊而黃太史遂以三人者實
之如蒲傳正劉巨濟晁無咎之流皆明著之篇翰陳
舜俞造廬山記亦與太史正同此數公者皆號博學
多識修靜之事其有不考者乎蓋晉有兩修靜議者
弗是之察故遂致此紛紜也趙彥通廬岳獨笑之篇
乃黃口小兒強作解事者耳一者之論其不同有如
此者維楊郭君逵以此卷求題凡淵明之出處　國
朝諸大老若肅貞敏公楊文獻公商文定公及司業
硯公論之已詳區區末學何敢妄贊一辭姑取前輩
是非之未決者就洽聞之士質焉。
<other>跋匡廬社圖</other>
右匡廬十八賢圖一卷上有博古堂印識不知何人
所作描法學馬和之人物布置則彷彿東林石刻而
韻度過焉其二人相向立一人戴黃冠手觸人袂而
揚眉欲吐言者道士陸修靜也一人斂容而聽之者
法師慧遠也其一人冠漉酒巾被羊裘杖策徐行而
蕭散之氣猶可掬者陶元亮也其一人躡屩摳衣笑
指元亮者畢穎之也其一人執羽扇宴坐巴且林下
者遠之弟慧持也其一人與持對坐合爪豎二指者
僧跋陀也其一人俯仰其手操麈尾拂坐陀下者宗
少文也其一人居持右低首作禮而為貌甚恭者僧
曇順也其一人背被衣行一人持鐵如意一人展卷
讀一人美髯而反顧者則劉程之雷仲倫周道祖也
餘則余忘之矣又頗記程之蓮社史云歲在攝提格
七月戊辰朔二十八日乙未慧遠命正信之士豫章
雷次索等百有二十三人集于廬山般若臺精舍修
西方淨土之學今所畫止十八人取著名于時者也
人數增減相傳有不同者所記異辭也或疑修靜與
遠不共時者蓋晉有兩修靜此正世稱簡寂先生也
當是時晉室日微上下相疑殺戮大臣如刈草菅士
大夫往往不仕托為方外之遊如元亮道祖少文輩
皆一時豪傑其沉溺山林而弗返者夫豈得已哉傳
有之群賢在朝則天下治君子入山則四海亂三復
斯言撫圖流涕。
宋文憲公護法錄卷第十（終）
（常熟縣居士宋奎光捐貲施刻　護法錄第十卷
天啟癸亥年秋月徑山化城寺識）

</file>