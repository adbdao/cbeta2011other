
<pb n="1"/>
﻿<book id="P182">P182冊</book>

<sarticle><article>大明三藏法數卷第十四　　　　　池六</article></sarticle>
上天竺前住持沙門一如等奉　勑集註
四知（出佛說罵意經）【一天知】謂人一念心起若善若
惡雖未形現天神已自知之照臨於上矣。
【二地知】謂人一念心起若善若惡雖未形
現地神已自知之鑒察於下矣。【三傍人知】
謂人作善作惡於隱僻之處自謂無人知
而不知傍人已知之矣。【四自知】謂心欲作
善作惡人雖未知自意已先知之矣。
一名四實（出涅槃經）一名謂先陀婆四實謂水＆CB30231;

噐馬如是四法皆同此一名此是大王密
語經云譬如大王告諸羣臣先陀婆來有
智之臣善知此名若王心欲水時口索先
陀婆者智臣善知王意即以水奉之索後
三物亦稱先陀婆智臣即以三物隨意奉
之以譬如來密語甚深難解諸大乘經亦
復如是若說四無常大乘菩薩應當善知
此是如來為諸眾生說無常苦空無我之
相令得證於涅槃解脫之道（菩薩梵語具云菩提薩埵
華言覺有情梵語涅槃華言滅度）。【一水】經云若王欲洗時
索先陀婆智臣即便奉水謂水無定性在
方噐則方在圓噐則圓以譬如來為諸眾
生說入涅槃大乘菩薩即知此是如來為
計常者說無常相欲令眾生脩無常想也。
【二＆CB30231;】經云若王欲食時索先陀婆智臣即
便奉＆CB30231;謂＆CB30231;味苦以譬如來或說正法當
滅大乘菩薩即知此是如來為計樂者說
於苦相欲令眾生多修苦想也。【三噐】經云
若王食已將欲飲漿索先陀婆智臣即便
奉噐謂噐中本空以譬如來或說空者是
正解脫大乘菩薩即知此是如來說正解
脫欲令眾生修學空想也。【四馬】經云若王
欲遊索先陀婆智臣即便奉馬謂馬由人
䇿不得自在以譬如來或說我今病苦大
乘菩薩即知此是如來為計我者說無我
相欲令眾生修無我想也。
四念珠（出金剛頂瑜伽念珠經）念珠者佛令眾生欲滅
煩惱當持數珠常隨其身專心繫念諸佛
名號故說數珠之多少功德之勝劣而有
四種之不同也金剛薩埵菩薩偈云念珠
功德有四種上品最勝及中下一千八十
以為上一百八珠為最勝五十四珠以為
中二十七珠為下類手持念珠當心上靜慮
離念心專注設安頂髻或掛身或安頸上
及安臂由安頂髻淨無間由帶頸上淨四
重手持臂上除眾罪能令行人悉清淨（淨無
間者無間地獄之業得清淨也淨四重者殺生偷盜＆CB21942;慾妄語之業得清淨也）。【一
一千八十珠為上品】此珠為上品者以其
數多若持此珠念佛名號則功德利益極
為上品凖校量數珠功德經云此珠若以
木槵為者或掐一過得福千倍蓮子為者
得福萬倍水晶為者得福千億倍菩提子
為者得福無量也。【二一百八珠為最勝】此
珠為最勝者以其數次於上品若持以念
佛名號則功德利益為最勝也若以木槵
蓮子水晶菩提子為者其持掐所得之福
亦如前也。【三五十四珠為中品】此珠為中
品者以其數又次於前若持以念佛名號
則功德利益為中品也若以木槵蓮子水
晶菩提子為者其持掐所得之福亦如前
<pb n="2"/>
也。【四二十七珠為下品】此珠為下品者以
其數又次於前若持以念佛名號則功德
利益為下品也若以木槵蓮子水晶菩提
子為者其持掐所得之福亦如前也然此
皆以珠數多寡而分四品之別若能專心
持念則功德平等而無異也。
懷胎死四（出出曜經）謂調達比丘染著世利於阿
難所求學神通能於虛空作十八變涌沒
自由時阿闍世王太子見其神變日給五
百釜食隨時供養於是世尊告諸比丘汝
等勿學調達貪著供養自䧟於罪亦䧟他
人遂說偈喻云芭蕉以實死竹蘆實亦然
駏驉坐姙死士以貪自喪（梵語調達華言天熱梵語阿難
華言慶喜梵語阿闍世華言未生怨駏驉即騾也姙即孕也）。【一芭蕉生
實】謂芭蕉本是危脆之物若更開華生實
不久即枯死以喻人身無常亦不堅實若
更要求名譽貪著利養則自䧟於罪亦䧟
他人也（此下三喻義同）。【二蘆開華】謂蘆葦亦是危
脆之物若更開華不久即枯死也。【三竹生
米】謂一切竹若根力衰敗枝則生米不久
即枯死也。【四駏驉姙】謂駏驉若懷姙即母
子俱喪也。
四葬（出法苑珠林）此四葬法皆西域𣩵葬之法也。
【一水葬】水葬者謂棄置江河以飼魚鱉也。
【二火葬】火葬者謂積薪而焚滅諸有相也。
【三土葬】土葬者謂埋藏岸傍以取速朽也。
【四林葬】林葬者謂露置寒林飼諸禽獸也
（寒林即西域棄尸處僧祇律云謂多死尸凡入者可畏毛寒故名寒林）。
虹蜺四緣（出法集經）經中因明菩薩善根業行因
緣而有勝妙果報不同故立多種譬喻此
虹蜺為一也謂諸菩薩因於善根業行而
有香華種種技樂音聲於虛空中自然而
作以為供養然彼業行因緣雖不至於技
樂音聲之中而亦因彼善業而有種種勝
妙供養果報也譬如虛空雜色虹起而因
地水火風四大因緣而生然四大雖不至
於虹蜺之中亦因四大而有種種色相顯
現故說虹蜺四緣也。【一地大生黃】謂虹蜺體
具眾色其中黃色乃假地大而能映現蓋
土之色性本黃虹必依地而起故云地大
生黃也。【二水大生青】謂虹蜺體具眾色其
中青色乃假水大照映而起蓋水之色性
本青虹必因雨而有故云水大生青也。【三
火大生赤】謂虹蜺體具眾色其中赤色乃
因火大而能顯發蓋火之色性本赤虹必
因日照而現故云火大生赤也。【四風大生
輪】謂虹蜺隨處現起初無實體因假風大
之力所持而體如輪暈之相蓋風之體性
本能運動故云風大生輪也。
四兵（出長阿含經）謂轉輪王出遊之時即集此四
兵隨從而衛護也。【一象兵】謂轉輪王出遊
之時其軍士皆乘象也。【二馬兵】謂轉輪王
出遊之時其軍士皆乘馬也。【三車兵】謂轉
輪王出遊之時其軍士皆乘車也。【四步兵】
謂轉輪王出遊之時其軍士皆帶甲冑隨
從步行也。
四華（出翻譯名義）【一分陀利】梵語分陀利華言白
蓮華。【二優鉢羅】梵語優鉢羅華言青蓮華。
【三鉢特摩】梵語鉢特摩華言紅蓮華。【四拘
勿投】梵語拘勿投亦云拘某陀華言黃蓮
華。
又四華（出法華文句）【一曼陀羅華】梵語曼陀羅華
言適意又云白華。【二摩訶曼陀羅華】梵語
<pb n="3"/>
摩訶華言大即大適意亦云大白華。【三曼
殊沙華】梵語曼殊沙華言柔輭又云赤華。
【四摩訶曼殊沙華】梵語摩訶曼殊沙華言
大柔輭亦云大赤華。
五種法身（出華嚴經隨䟽演義鈔）【一法性生身】謂此法
性體本圓常該通萬有如來之身由此出
生故名法性生身。【二功德法身】謂如來以
萬行功德為因而成法身之果故名功德
法身。【三變化法身】謂如來法身無感不形
無機不應如千江月隨水現影影雖有殊
月本是一故名變化法身。【四虛空法身】謂
如來法身融通三際包括大千一性圓明
諸塵不染故名虛空法身（三際者即過去現在未來三世
也）。【五實相法身】謂如來法身離諸虛妄會
極真如不生不滅故名實相法身。
五教佛身（出華嚴一乘教義分齊章）五教者即小始終頓
圓也佛身即如來之身也如來之身徧一
切處本無大小形量但為眾生根噐利鈍
不同故曲垂方便演說種種法門示現種
種身相即有五教佛身之異也。【一小教丈
六金身】謂如來示現降生出家成道於鹿
野苑說四諦生滅之法專化二乘而二乘
但見丈六金身故名小教丈六金身也（四諦
者苦諦集諦滅諦道諦也二乘者聲聞乘緣覺乘也）。【二始教千百億
化身】謂如來次說大乘之法廣談法相於
千百億世界中示現種種色身正化菩薩
兼化二乘以眾生所見各各不同故名始
教千百億化身也（菩薩梵語具云菩提薩埵華言覺有情）。【三
終教丈六即真身】謂如來次說大乘終極
之理會一切法咸歸實性二乘闡提悉得
成佛機緣既熟所見如來丈六之身即是
真常之體故名終教丈六即真身也（闡提梵語
具云一闡提華言信不具）。【四頓教丈六即法身】謂如來
不從漸次唯談圓頓之理空有兩亡色
心無礙大乘菩薩了一切法無非法身故
名頓教丈六即法身也。【五圓教具足十身】
謂如來稱性宣揚圓融法界之理法法互
融塵塵無礙綂諸教差別之身全法界平
等之體菩提願智等身無不具足故名圓
教具足十身也（梵語菩提華言道十身者菩提身願身化身力持身
相好莊嚴身威勢身意生身福德身法身智身也）。
五部教主（出大樂金剛不空真實三昧耶經理趣釋）部謂部類教
謂言教主即主宰此之五部乃是如來金
剛不空真實三昧法門也而依五方立五
部以五佛為主者各有所表也中方毘盧
遮那即釋迦如來也四方四佛乃釋迦化
現以表諸佛同一法身也以如來入種種
三摩地說種種陀羅尼門雖各分部類各
有壇法而皆與般若理趣相應也然此法
門為令眾生三業清淨得金剛智三摩地
而行慧施不為煩惱染汙成就無上菩提
而證清淨法身也（梵語三昧華言正定梵語毘盧遮那華言徧一
切處梵語釋迦華言能仁梵語三摩地華言等持梵語陀羅尼華言總持梵語般若
華言智慧三業者身業口業意業也金剛智者如來智慧無法不知無惑不斷如金
剛至堅至利故云金剛智也）。【一中方灌頂部】灌頂喻也如
輪王太子受儲君位輪王乃取四大海水
灌太子頂加以寶冠以喻毘盧遮那已得
一切如來灌頂受佛職位而為三界法王
以清淨法界智演說般若相應陀羅尼加
持眾生身口意業悉得清淨亦受灌頂之
位而證清淨法身是為灌頂部故中央以
毘盧遮那為教主也（三界者欲界色界無色界也）。【二東
方金剛部】金剛部者謂如來證得佛地觀
<pb n="4"/>
眾生藏識中煩惱習氣堅固難捨以大空
金剛智三摩地而摧破之不離大圓鏡智
而演說般若相應陀羅尼令諸眾生得清
淨三業而悟本有不壞金剛佛性是為金
剛部故東方以阿閦佛為教主也（煩惱習氣者煩
惱餘習氣分也大空者即畢竟空也梵語阿閦華言不動）。【三南方寶生
部】寶生部者謂如來得三界法王位入金
剛寶三摩地愍念眾生而行慧施心無悋
惜三輪清淨以平等性智說諸陀羅尼令
諸眾生所求一切伏藏皆得現前而證得
河沙功德是為寶生部故南方以寶生如
來為教主也（三輪清淨者謂能施之人所施之物及受施之人皆無取
著也）。【四西方蓮華部】蓮華部者謂如來得自
性清淨法身而住雜染濁惡世界不被一
切煩惱染汙猶如蓮華入清淨三摩地以
妙觀察智說諸陀羅尼令諸眾生證悟清
淨法界如蓮華不染諸垢具足一切無漏
善法是為蓮華部亦名法部謂以此法門
加持極樂世界水鳥樹林皆演法音故西
方以阿彌陀佛為教主也（無漏者不漏落三界生死也梵
語阿彌陀華言無量壽）。【五北方羯磨部】梵語羯磨華
言作法又云辦事謂佛持一切如來智印
入大悲三摩地以成所作智說諸陀羅尼
加持一切眾生得無礙身語意業令藏識
中殺害雜深種子悉盡無餘一切事業皆
悉成就是為羯磨部故北方以不空成就
如來為教主也（藏識即第八識也）。
佛觀五事降生（出因果經）佛於兜率天宮將欲降
生先觀五事而後託胎也（梵語兜率華言知足）。【一觀
諸眾生熟與未熟】謂如來將欲降生先觀
眾生根機熟與未熟以此土眾生根機成
熟可度故現降生也。【二觀時至未至】謂如
來將欲降生先觀眾生可度之時至與未
至以度生時至故現降生也。【三觀諸國土
何國處中】謂如來將欲降生先觀世界何
國居中以迦毘羅國居大千世界之中故
於此國現降生也（梵語迦毘羅華言黃色）。【四觀諸種
族何族最盛】謂如來將欲降生先觀種族
貴盛以剎帝利種族極貴最盛故於此族
現降生也（梵語剎帝利華言田主）。【五觀過去因緣誰
最真正應為父母】謂如來將欲降生先觀
過去因緣誰可為其父母以淨飯王摩耶
夫人真正無邪宿有因緣可為父母故於
此王宮現降生也（摩耶梵語具云摩訶摩耶華言大術）。
佛五姓（出釋氏要覽）西域記云姓所以繫綂百世
使不別也佛祖綂紀云世人皆知如來為
剎帝利之主種而不知瞿曇釋迦前後立
姓之由瞿曇之義有四或云純淑或云地
最勝此從本德而稱也或云甘蔗或云日
種此就本緣而言也釋迦之義有三據德
立號則曰能仁依處稱名則曰舍夷直林
然釋迦立姓之由雖因甘蔗王之四子而
實出自瞿曇也瞿曇釋迦稱雖有異姓即
是一或加日種甘蔗舍夷列為五姓則本
末相分源流一致是知舍夷釋迦二姓出
自甘蔗甘蔗出自瞿曇其實皆剎帝利王
之一姓也（梵語剎帝利華言田主）。【一瞿曇】梵語瞿曇
華言純淑又云地最勝謂於人類中此族
最勝故也十二游經云刦初有王名大茆
草王禪位於臣徃師瞿曇仙人修道遂受
其姓名小瞿曇後裔相承為姓故云瞿曇
也。【二甘蔗】本行經云大茆草王（即小瞿曇）得成
王仙壽命極長老不能行時諸弟子出外
<pb n="5"/>
乞食恐師有虎狼之患遂以草籠盛之懸
於樹上獵人遙見謂彼是鳥乃射之滴血
於地生二甘蔗日炙開剖一出童男一出
童女大臣聞之迎歸王宮養育長成男名
善生以王種故遂立為王號甘蔗後裔相
承為姓故云甘蔗也。【三日種】謂甘蔗王由
日炙甘蔗而生遂以日為種故云日種。【四
舍夷】謂甘蔗王第四子名別成為父𢷤出
至雪山直樹林住其後建國名舍夷遂以
其處為姓故云舍夷。【五釋迦】梵語釋迦華
言能仁本行經云甘蔗王第一妃善賢生
子名長壽第二妃生四子一名炬靣二名
金色三名象眾四名別成時善賢妃欲立
長壽白王𢷤遣四子出國至雪山北住直
樹林中其第四子別成為王自立城居以
德化人即為強國父王追悔遣使徃召辭
過不還父王歎曰我子釋迦遂以德為姓
故云釋迦也。
佛有五事（出增一阿含經）【一當轉法輪】當轉法輪者
謂如來出世既成道已當轉法輪度脫有
情饒益一切如轉四諦法輪先度五比丘
等是也（四諦者苦諦集諦滅諦道諦也五比丘者一阿鞞二䟦提三拘利四
陳如五迦葉也）。【二與父說法】與父說法者謂如來
既成道已惟念父恩最重當與說法令其
享壽無窮正法治化及得遠離塵垢得法
眼淨是故還於本國與父說法普曜經云
佛出家時與父母誓若得佛道還度父母
今得佛道必當還國說法度脫不違本誓
也（法眼者謂見色心麤細因緣假名俗諦諸法也）。【三與母說法】與
母說法者謂如來成道已惟念母恩育養
情深況有誓願還度父母是故為其說法
令得解脫如昇忉利天宮為母說法是也
（梵語忉利華言三十三）。【四當與凢夫立菩薩行】當與
凡夫立菩薩行者謂如來出世既成道已
當度一切有情故說六度萬行之法與諸
凢夫成立菩薩大乘之行轉度一切同成
正覺也（六度者一布施二持戒三忍辱四精進五禪定六智慧。【五當
授菩薩莂】當授菩薩莂者莂即記莂佛授
菩薩記分別當來成佛刦國名號也謂如
來既成道已觀諸大乘機噐若行菩薩道
已成熟者而為說法即授其記令彼當來
皆得作佛也。
五不赴請（出根本說一切有部毘柰耶）根本毘柰耶云有
一長者請佛及僧就家設供比丘皆去惟
世尊獨留在寺令人取食不赴其請故說
此五種因緣也（梵語比丘華言乞士）。【一為宴默而居】
為宴默而居者謂如來深入禪定寂然宴默
故不赴請。【二為諸天說法】為諸天說法者謂
如來為諸天眾宣說法要故不赴請。【三為
觀察病】為觀察病者謂時有病僧如來為
瞻察調理故不赴請。【四為看諸臥具】為看
諸臥具者時有商人施僧妙㲲比丘得㲲
制新臥具棄舊臥具狼籍於地佛欲待比
丘去徃彼瞻看故不赴請。【五為制其學處】
制謂制立學處即當學戒也以比丘不應
制新臥具棄擲舊者佛欲制其學戒故不
赴請。
如來五種說法（出思益梵天所問經）【一言說】言說者以
言音而說法也謂如來或說過去未來現
在之法或說世間出世間法悉為化導眾
生乃至恒河沙刦說無窮盡雖如是說而
不壞法性亦不著法性也。【二隨宜】隨冝者
隨順眾生之所冝也謂如來所說種種諸
<pb n="6"/>
法或偏或圓或頓或漸皆是隨順眾生之
機稱其根噐悉令開解也。【三方便】方即方法
便即便冝猶善巧也謂如來說布施得大
富說持戒得生天說忍辱得離諸瞋恚說
精進得具諸功德說禪定得息諸散亂說
智慧得捨諸煩惱如是種種方便開化眾
生莫不為令超脫苦輪得諸法樂也。【四法
門】法者如來所說之法也門以出入為義
謂如來說諸妙法開解脫門普令一切有
情皆得出離生死苦趣而入解脫清淨之
域也。【五大悲】悲愍傷也謂如來愍眾生故興
大悲心為之說法而[托-七+友]其苦也若眾生著
貪愛者為說不淨著瞋恚者為說慈悲乃
至染著法者說一切離染之法樂著眾苦
不淨而居家者為說出離之法如來作如
是種種說者莫不為令一切眾生脫離眾
苦也。
五種甚深（出法華論）甚深者即如來所證真如理
智境界也以此五法深妙難解非聲聞緣
覺之所能知故也。【一義甚深】義甚深者謂
如來所證種智性義微妙不可思議也。【二
實體甚深】實體甚深者謂如來所證實相
理體不空不有非如非異不可思議也。【三
內證甚深】內證甚深者謂如來所證所得
一切智慧甚深無量其智慧門難解難入
不可思議也。【四依止甚深】依止甚深者謂
如來所證真如法體徧一切處無染無淨
不變不遷於一切法不即不離不可思議
也。【五無上甚深】無上甚深者謂如來所證
阿耨多羅三藐三菩提而一切聲聞辟支
佛等所不能思議也（梵語阿耨多羅三藐三菩提華言無上正
等正覺辟支梵語具云辟支迦羅華言緣覺）。
五所依土（出圓覺經略䟽鈔）【一法性土】謂如來清淨
法身所依之土以真如為體然此身土體
無差別不變不遷離相寂滅是名法性土。
【二實報土】謂如來圓滿報身所依之土以
無漏五蘊為體此由徃昔修習十力四無所
畏等功德成就無礙莊嚴境智融泯稱實
感報之所招感是名實報土（無漏者不漏落生死也五
蘊者色蘊受蘊想蘊行蘊識蘊也十力者知是處非處智力知過現未來業報智力
知諸禪解脫三昧智力知諸根勝劣智力知種種解智力知種種界智力知一切至
處道智力知天眼無礙智力知宿命無漏智力知永斷習氣智力也四無所畏者一
切智無所畏漏盡無所畏說障道無所畏說盡苦道無所畏也）。【三色相土】
謂如來微塵相海身所依之土以自行後
得智為體此由萬德成就眾寶莊嚴周圓
無際是名色相土（自行後得智者謂如來自行滿足覺體圓明後
起妙用之智也）。【四他受用土】他受用者他機感見
而受用也謂如來他受用身所依之土以
利他後得智為體此由修德成就隨住十
地菩薩所冝變現以大慈悲力而現大小
勝劣種種淨土是名他受用土（十地者歡喜地離垢
地發光地𦦨慧地難勝地現前地遠行地不動地善慧地法雲地也菩薩梵語具云
菩提薩埵華言覺有情）。【五變化土】改易不常為變無
而忽有為化謂如來變化身所依之土以
利他成事智為體此由徃昔修習利他之
行故能隨眾生心變現淨穢種種國土是
名變化土。
五法（出楞伽經）【一名】名即假名也謂一切聖凢情
與無情若根若塵各有自相逐體稱呼是
為名也（根者眼耳鼻舌身意六根也塵者色聲香味觸法六塵也）。【二相】
相即色相也謂三界一切品類洪纖妍醜
情與無情及根塵諸法各有形狀是為相
也（三界者欲界色界無色界也）。【三妄想】妄想者分別虛
<pb n="7"/>
妄之念也謂由前名相二法起分別心認
假名為自己執幻相為本身則有心心數
法種種攀緣是為妄想也（心即心王心數法即受想行等
法也）。【四正智】正智者如來明了正見之智也
謂了前諸法如幻如化非斷非常超過一
切凡夫小乘偏邪異見是為正智也。【五如
如】如如者不變不異真如之理也謂由前
正智觀察名相皆悉如幻非有非無名相
本空即真如理理因智明智因理發以智
如理以理如智是為如如也。
百法五位（出顯揚聖教論百法五位者謂色法十一
心法有八心所法五十一不相應行法二
十四無為法六總成百法各有所屬列為
五位也。【一色位】色以質礙為義色有十一
種即眼耳鼻舌身色聲香味觸及法處所
攝一分色以此十一種皆有質礙是名
色位（法處是意所取之境具有四分一心所法二不相應行三無為四無表色
今言法處所攝一分色正是無表色也無表色者謂意識緣於過去所見之境雖分
別明了而無表對故云無表雖無所表於所緣境執著不忘故云色也）。【二心
法位】心法有八種謂阿頼耶識眼耳鼻舌
身意識及第七識雖有八種之名而皆出
於心王故名心法位也（梵語阿頼耶華言識識即第八含藏
識也）。【三心所有法位】心所有法五十一種謂
徧行五法一作意（能警覺為性心未起能警令起心已起能引趣
於境也二觸（對境也）三受（領納前境也）四想（於境取像也）
五思（起心造作諸業也）由此五法起則同起故徧
行也別境五法一欲（希望樂境也）二勝解（於理明了
無礙也）三念（明記不忘也）四等持（離昬沉掉舉曰等令心專注不散名持）
五慧（揀擇名慧能揀擇善惡法也）由此五法起時各起
故名別境也善有十一法一信（於善法深樂不疑也）
二慚（耻己無德也三愧（羞為惡行也）四無貪（於五欲境心生
厭離也）五無瞋（於違情境不起怒心也）六無癡（於事於理明解
決了也）七精進（於諸善法精勤修習也）八輕安（遠離昬亂也）
九不放逸（於不善法心不染著也）十捨（遠離掉舉也）十一
不害（於有情之所不加[損-口+ㄙ]惱也）煩惱有六法一貪（引取無厭
也）二瞋（忿怒不息也）三慢（自恃陵他也）四無明（於事於理
無所明了也）五見（即邪見也）六疑（猶豫不決也）由此六者
皆昬煩之法惱亂心神故名煩惱也隨煩
惱有二十法一忿（暴怒也）二恨（怨恨也）三覆（令人不知
己過也四惱（外境違情不自安隱也）五嫉（心懷妬忌也）六慳
（於一切財不能慧施也）七誑（詭詐不實也）八謟（媚恱人意也）九
害（[損-口+ㄙ]惱有情也）十憍（矜己傲他也十一無慚（不知羞耻也）
十二無愧（陰為不善也）十三掉舉（內心動搖也）十四
昬沉（心神迷惑也）十五不信（邪見多疑也）十六懈怠
（身心不勤也）十七放逸（縱恣欲竟也）十八失念（遺失正念
也）十九散亂（心常放逸也）二十不正知（以妄為真也）
由此煩惱隨逐前煩惱六法而起故名隨
煩惱也不定法有四一惡作（或作惡事心生追悔或不
作善事心生追悔故屬不定法）二睡眠（識神昬昧也夢中見境或善或惡或
不善不惡故屬不定法）三尋（尋即尋思心中所起之念也所起之念或善或
惡或不善不惡故屬不定法）四伺（伺即伺察心中所起之念也尋思之心麤
而浮伺察之心沉而細此心亦有善惡不善不惡故屬不定法）如是諸法
從阿頼耶識種子所生依心而起與心俱
轉相應是名心所有法位也。【四不相應行
位】不相應行有二十四種一得（於一切法造作成就
也）二命根（第八識種子并出入息煖氣三者連持不斷人命得存也）三
眾同分（如人之類其形相似也）四異生性（眾生妄性不同也）
五無想定（外道所修之定心想俱滅故也）六滅盡定（得此定者
受想心滅盡諸識不起也）七無想報（外道修無想定命終果報生無想天
壽命五百刦想心不行如冰夾魚也）八名身（依事立名眾名聯合故曰名身
也）九句身（積言成句眾句聯合故曰句身也）十文身（文即是字
眾字聯合故曰文身也）十一生（諸法始起也）十二住（諸法未遷
也）十三老（諸法漸衰也）十四無常（今有後無也）十五
<pb n="8"/>
流轉（因果不斷相續轉故也）十六定異（善惡因果決定不同也）
十七相應（因果和合不相違背也）十八勢速（諸法遷流不暫
停住也）十九次第（編列有敘也）二十時（即時節也）二十
一方（即方所也）二十二數（即數目也）二十三和合（不相
乖違也）二十四不和合（相乖違故也）由此二十四
法是假施設性不與心相應不與色相應
故名不相應行位也（假施設性者以其有名無體故不屬於心
法亦不屬於色法也）。【五無為位】無為位有六法一虛
空無為（真空之理離諸障礙猶如虛空無所作為也）二擇滅無
為（擇揀擇滅斷滅以智斷惑所顯真理無有作為也）三非擇滅無
為（不假智力斷滅諸惑性本清淨無所作為也）四不動無為（不動
地即第四禪天從地立名此天所修禪定之理無所作為）五想受滅無
為（想受心滅所顯真理無所作為也）六真如無為（不妄曰真不異
曰如真如之理無所作為也）由此六法體本虛融無有
作為故名無為位也。
五類說法（出華嚴經䟽）【一佛說】佛說者謂一切經
法皆是佛說也然華嚴一經亦通菩薩聲
聞等共說此言佛說者如阿僧祇品隨好
品乃是如來親口宣說也（梵語阿僧祇華言無數）。【二
菩薩說】菩薩說者謂諸大菩薩互相宣說
以顯主伴互融也如華嚴經中十住十行
十廻向等品皆是菩薩所說也（十住者發心住治地
住修行住生貴住方便具足住正心住不退住童真住法王子住灌頂住也十行者
歡喜行饒益行無嗔恨行無盡行離癡亂行善現行無著行尊重行善法行真實行
也十回向者救一切眾生離眾生相回向不壞回向等一切佛回向至一切處回向
無盡功德藏回向隨順平等善根回向隨順等觀一切眾生回向真如相回向無縛
解脫回向法界無量回向也）。【三聲聞說】聲聞說者謂聲
聞之人佛力加被亦能說法也如華嚴經
中法界品初即是聲聞所說也。【四眾生說】
謂眾生亦能說法者由眾生諸佛體本不
二佛所說法即眾生說眾生說法即諸佛
說是名眾生說也。【五噐界說】噐界者世界
如噐即國土也謂噐界亦能說法者即如
來不思議神力而變現也如華嚴經菩提
樹等能作佛事又如極樂國土水鳥樹林
雲臺寶網皆演妙音是也（梵語菩提華言道菩提樹等能
作佛事者謂菩提樹及光明寶網皆能演說法音也）。
經五義（亦云經五名出華嚴經䟽）【一湧泉義】湧泉義者謂
如來正教義無窮盡猶如湧泉注而無竭
也。【二出生義】出生義者謂如來正教義理
深長展轉出生而無盡也。【三顯示義】顯示
義者謂如來正教顯示事理無有隱覆而
能開悟羣迷也。【四繩墨義】繩墨義者謂如
來正教如彼繩墨楷定正邪令諸眾生歸
於正道也。【五結鬘義】謂結鬘因線線能貫
華結以成鬘者取貫攝之義以喻如來正
教貫穿諸法攝化眾生也。
五人說經（出大智度論）【一佛說】謂如來出現於世
為度眾生廣說種種諸經但自金口所宣
者是名佛說。【二弟子說】弟子即聲聞緣覺
菩薩等諸大弟子也謂佛在世時承佛加
被各運神通隨機演教化度眾生是名弟
子說。【三仙說】仙即佛會之中諸大仙人也
謂其從佛入道誓弘佛化宣揚正法饒益
有情是名仙說。【四諸天說】天即梵釋等諸
天也謂如帝釋每於善法堂上常為忉利
諸天演說般若大經等是名諸天說（梵語釋提
桓因華言能天主言帝釋者華梵雙舉梵語忉利華言三十三梵語般若華言智慧）。
【五化人說】化人即三乘聖人隨機現化者
也謂如羅㬋羅化作金輪王而度城東老
母先讚福果因緣後說大乘妙法是名化
人說（三乘者聲聞乘緣覺乘菩薩乘也梵語羅㬋羅華言覆障）。
五種不翻（出翻譯名義）翻即翻譯謂譯彼梵音而
<pb n="9"/>
成此華言也不翻者以此五種不可翻故
也。【一秘密不翻】微妙深隱曰秘互不相知
曰密謂諸陀羅尼是佛秘密之語經中悉
存梵語是為秘密故不翻也（梵語陀羅尼華言摠持亦
云呪也）。【二多含不翻】謂如梵語簿伽梵具含
自在熾盛端嚴名稱吉祥尊貴等六義經
中但存梵語是為多含義故不翻也。【三此
方無不翻】謂如梵語閻浮提華言勝金洲
西域有樹名閻浮樹下有河河有金沙故
名勝金今不言勝金者以此方無此樹故
諸經中但存梵語是為此方無故不翻也。
【四順古不翻】謂如梵語阿耨多羅三藐三
菩提華言無上正等正覺雖有此翻然自
漢摩騰法師已來經中但存梵語是為順
古故不翻也。【五尊重不翻】謂如梵語般若
華言智慧大智度論云般若實相甚深尊
重智慧輕薄是故但云般若而不言智慧
是為尊重故不翻也。
華嚴五周因果（出華嚴經䟽）【一所信因果】謂華嚴
第一會菩提塲說如來依正果報法門自
第一卷至第十一卷共六品前五品顯舍
那依正果德後一品明佛本因令人信樂
故名所信因果也（梵語菩提華言道謂如來成道說法之處故云
菩提塲六品者世主妙嚴品如來現相品普賢三昧品世界成就品華藏世界品遮
那品也）。【二差別因果】謂第二會普光明殿至
第七會重會普光明殿說十信十住十行
十回向十地等覺差別因果之法門自十
二卷至四十八卷共二十九品前二十六
品辯因後三品明果亦名生解因果故名
差別因果也（普光明殿者其殿眾寶所成光明照暎也十信者信心念
心精進心慧心定心不退心護法心回向心戒心願心也十住者發心住治地住修
行住生貴住方便具足住正心住不退住童真住法王子住灌頂住也十行者歡喜
行饒益行無嗔恨行無盡行無癡亂行善現行無著行尊重行善法行真實行也十
回向者救一切眾生離眾生相回向不壞回向等一切佛回向至一切處回向無盡
功德藏回向隨順平等善根回向隨順等觀一切眾生回向真如相回向無縛解脫
回向法界無量回向也十地者歡喜地離垢地發光地𦦨慧地難勝地現前地遠行
地不動地善慧地法雲地也等覺者去後妙覺位猶有一等勝前諸位得稱覺也二
十九品者如來名號品四聖諦品光明覺品菩薩問明品淨行品賢首品昇須彌山
頂品須彌山頂偈讚品十住品梵行品初發心功德品明法品昇夜摩天宮品夜摩
宮中偈讚品十行品十無盡藏品昇兜率天宮品兜率天宮偈讚品十回向品十地
品十定品十通品十忍品阿僧祇品如來壽量品諸菩薩住處品佛不思議法品如
來十身相海品如來隨好光明功德品也）。【三平等因果】謂第七
重會普光明殿說平等因果自第四十九
卷至第五十二卷共二品前普賢行品辯
因該果海後如來出現品明果徹因源因
果不二故名平等因果也。【四成行因果】謂
第八會重會普光明殿說成行因果離世
間法自第五十三卷至第五十九卷共一
品初明五位因後明八相果故名成行因
果也（五位者十住十行十回向十地等覺也八相者降兜率托胎降生出家降
魔成道說法入涅槃也）。【五證入因果】謂第九會逝多
林說證入法界妙門自第六十卷至第八
十卷共一品初明佛果大用後顯菩薩起
用修因謂因果二門俱時證入故名證入
因果也（梵語逝多華言勝林菩薩梵語具云菩提薩埵華言覺有情）。
華嚴五為（出華嚴經䟽）【一正為】華嚴出現品云此
經不為餘眾生說唯為不思議乘菩薩說
又云非餘境界之所能知普賢行人方能
得入是名正為（菩薩梵語具云菩提薩埵華言覺有情）。【二兼
為】謂此經兼為未悟入眾生聞者而能信
向成種經云如人食少金剛終竟不消故
地獄眾生十地頓超而大海刦火不能為
障是名兼為（十地者歡喜地離垢地發光地𦦨慧地難勝地現前地遠
<pb n="10"/>
行地不動地善慧地法雲地也）。【三引為】謂權教菩薩不受
圓融之法於十地中寄位顯勝借其三乘
行布之名引導熏習方能信入圓融是名
引為（寄位顯勝者謂以三乘之名安寄十地之位令權教菩薩修之漸顯圓融
之法勝也三乘者聲聞乘緣覺乘菩薩乘也）。【四權為】謂二乘之
人既不能聞況於受持故諸菩薩權示聲
聞或在法會如聾如盲彰其絕分或示在
道而能啟悟知可回心是名權為（絕分猶言無分
也在道則聞法而不為聾盲之狀也）。【五遠為】謂諸凡夫外道
闡提悉有佛性今雖不信尚知有法可謗
因其知有法故後必當入是名遠為（闡提梵語
具云一闡提華言信不具）。
五種般若（出金剛經纂要䟽刊定記）【一實相般若】實相即
般若體也謂明了一切諸法皆空離一切
虛妄之相故名實相般若（梵語般若華言智慧）。【二觀
照般若】觀照即般若之智用也謂因觀照
明了法無相悉皆空寂以顯即體之用故
名觀照般若。【三文字般若】文字是能詮之文
般若是所詮之法能所合成以語言文字
性本空寂故名文字般若。【四境界般若】境
界即諸法之境界也謂境無自相由智顯
發以根本後得二智照了一切諸法境界
悉本空寂從境得名故名境界般若（根本智者
即菩薩親證本有之智也後得智者謂證根本智後所起化他之智也）。【五眷
屬般若】眷屬者即煖頂忍世第一及戒定
慧解脫解脫知見也謂此諸法皆是觀照
慧性之屬故名眷屬般若（煖者如木鑽火未見火出先得
煖相以喻加行位人未得智火燒煩惱薪已見煖相頂者觀行轉明如登山頂皆悉
明了忍者即忍可之義於苦集滅道之法忍可而樂修也世第一者於理雖未能證
而於世間最勝也戒即戒律定即禪定慧即智慧解脫解縛得脫自在之謂也解脫
知見者知謂智也見謂眼也智眼照了諸法皆空無有障礙得其自在也。
法華五重玄義（出法華玄義）天台智者大師凡釋
諸經皆立五重玄義所謂一釋名二辯體
三明宗四論用五判教相故此法華一經
亦有五重玄妙之義也。【一法喻為名】法即
妙法喻即蓮華妙法者妙名不可思議法
即十界十如權實之法良以妙法難解假
喻易彰妙法則權實一體蓮華則華果同
時故以法喻為名也（十界者佛界菩薩界緣覺界聲聞界天界
人界阿脩羅界餓鬼界畜生界地獄界也十如者如是相如是因如是體如是力如
是作如是因如是緣如是果如是報如是本未究竟等也權即三乘法實即一乘法
也）。【二實相為體】謂中道實相為此經所詮
妙體故名實相為體也。【三一乘因果為宗】
一乘即一實相也宗即要也謂修此實相
之行為因證此實相之理為果故名一乘
因果為宗也。【四斷疑生信為用】用即力用
謂以大乘妙法開示圓機在迹門令斷權
疑而生實信在本門令斷近疑而生遠信
故名斷疑生信為用也（迹門者此經二十八品前十四品所
談是也迹猶足迹如人住處則有行徃之迹謂如來從久遠之本以垂近成之迹也
本門者後十四品所談是也本猶根本謂如來開近成之迹以顯久遠之本也）。【五
無上醍醐為教相】聖人垂訓之謂教分別
同異之謂相此經純圓極妙異乎偏小諸
教喻如醍醐上味不同乳酪生熟二酥故
名無上醍醐為教相也。
修大涅槃得五事（出大涅槃經）涅槃梵語具云摩
訶般涅槃那華言大滅度大即法身滅即
解脫度即般若此即大乘涅槃也。【一不聞
得聞】謂大涅槃甚深微密之義一切眾生
心中無不具足以由曠大刦來無明覆故
而不得聞今者修習大涅槃法達於如來
性常之理昔所不聞而能得聞是為不聞
得聞也（刦梵語具云刦波華言分別時節）。【二聞已利益】謂
<pb n="11"/>
聞是大涅槃微妙經已思惟其義復能書
寫讀誦為他廣說令彼開解自利利他則
為一切天人之所敬仰不久得證佛果菩
提是名聞已利益也（梵語菩提華言道）。【三能斷疑
惑】謂聞是大涅槃甚深之法悉能斷除疑
惑之心疑有二種一疑名二疑義言聽是
經者疑名之心即斷能思惟者疑義之心
即斷是名能斷疑惑也。【四慧心正直】正則
不邪直則不曲謂聞是大涅槃甚深之法
則智慧增明造理真實心無邪曲是為慧
心正直也。【五能知如來密藏】謂聞是大涅
槃微妙之法則知一切眾生皆有佛性乃
至造極惡業謗法闡提悉得成於佛道如
是等義秘密甚深今悉能了是為能知如
來密藏也（闡提梵語具云一闡提華言信不具）。
天台五時（出天台四教儀）天台五時者乃天台智者
大師以如來所說一代聖教判為五時也
謂如來成道最初為大菩薩說華嚴經次
於鹿苑為接引二乘說四阿含等經次於
方等說楞伽等諸大乘經令諸二乘耻小
乘而慕大法次說般若經遣除二乘執情
後說法華涅槃二經開示眾生咸得作佛
故為五時也（天台山名智者大師乃隋煬帝所賜之號諱智顗以棲身
入寂於天台山遂以此處命其名也二乘者聲聞乘緣覺乘也四阿含者增一阿含
中阿含長阿含雜阿含也）。【一華嚴時】華嚴經名也時者
謂初說此經如日照高山之時也盖如來
初為大乘根熟者首談此經唯是無𥁞法
界性海圓融空有齊彰色心俱入湛森羅
於海印現剎土於毫端但化大乘菩薩是
名華嚴時也（海印者即三昧之名喻佛智也謂如來之智鑑照諸法如
海能現萬像也剎梵語具云剎摩華言土田此云剎土者華梵兼舉也）。【二鹿
苑時】鹿苑即鹿野苑是如來說阿含經之
處也時者謂次說此經如日照幽谷之時
也盖如來為小乘於前大法不見不聞猶
如聾瞽於是[寢-(宋-木)+穴]大化而施小化故於鹿苑
之中說四諦法演四阿含等經是名鹿苑時
也（四諦者苦諦集諦滅諦道諦也）。【三方等時】眾機普被曰
方四教並談曰等時者謂次說方等諸經
如日照平地之時也盖由前鹿苑中說小
乘法二乘之人得少為足便謂究竟故假
維摩居士以呵斥之使其耻小慕大故說
維摩楞伽等經是名方等時也（四教者藏教通教別
教圓教也）。【四般若時】梵語般若華言智慧經名
也時者謂次說此經如日照禺中之時也
盖由小乘既被彈呵回心向大然其執情
未能頓泯由是廣談般若空慧之法而淘
汰之是名般若時也（禺中時巳時也）。【五法華涅槃
時】法華涅槃二經名也時者謂正說此經
如日輪當午之時也盖如來於前四時調
機純熟故於靈山會上稱性而談令其會
權歸實了妄即真演長遠之壽量顯至道
之幽微上中下根咸蒙授記此法華一經
所以說也猶有餘機未盡故說涅槃一經
而捃拾之是名法華涅槃時也（捃拾者即収拾遺餘
之意也）。
五味（出涅槃經）如來因無垢藏王菩薩稱嘆涅槃
法勝乃說此五味而以醍醐比法華涅槃
也隋朝天台智者大師因此約如來所說
一代聖教次第立為五時以對教之相生
機之利鈍譬猶五味之有濃淡焉（梵語涅槃華言
滅度）。【一乳味】乳味從牛而出以喻十二部經
從佛而宣說也謂如來最初時說華嚴圓
頓之教唯被大機不攝二乘盖由此經最
<pb n="12"/>
初開演麤妙混融故譬之以乳味也（十二部經
者一契經二重頌三諷頌四因緣五本事六本生七希有八譬喻九論議十自說十
一方廣十二授記也二乘者聲聞乘緣覺乘也）。【二酪味】酪味從乳
而生以喻九部經從十二部經中而出也
謂如來第二時於鹿苑說阿含等經接引
二乘斷見思惑證真空理乃從頓施漸故
譬之以酪味也（九部經者一契經二重頌三諷頌四因緣五本事六
本生七希有八譬喻九論議也見思惑者意根對法塵起諸分別曰見五根對五塵
起諸貪愛曰思頓漸者頓教漸教也）。【三生酥味】生酥從酪而
出以喻九部後而說大乘方等法也謂如
來第三時於方等會上說楞伽楞嚴諸大
乘經讚嘆大法呵責小教令諸小乘耻小
慕大故譬之以生酥味也（梵語楞伽華言不可徃唯神通
人方能到也楞嚴梵語具云首楞嚴華言徤相分別）。【四熟酥味】熟酥
從生酥而出以喻方等之後而說般若也
謂如來第四時說諸般若空慧法門蕩除
二乘疑執付之以大乘法財令其心漸通
泰故譬之以熟酥味也。【五醍醐味】醍醐從
熟酥而出以喻般若之後而說法華涅槃
也謂如來第五時於靈山會上說法華經
開前四味三乘之權歸於一乘圓妙之實
令諸眾生咸得作佛復說涅槃扶戒律而
談常住之理故譬之以醍醐味也（三乘者聲聞乘
緣覺乘菩薩乘也一乘者佛乘也）。
五部律（出翻譯名義）五部律者即如來所說律藏
也而分為五者世尊成道三十八年赴王
舍城國王齋食訖令羅睺羅洗鉢因失手
破為五片是日有多比丘皆白佛言鉢破
五片佛言表我滅後初五百年諸惡比丘
分毘尼藏為五部也後優波毱多果有五
弟子各執一見遂分如來一大律藏為五
部焉（梵語羅睺羅華言覆障梵語比丘華言乞士梵語毘尼華言善治即律藏
也梵語優波毱多華言大護又云近護）。【一曇無德部】（亦名曇摩毱多）
梵語曇無德華言法密密即隱覆之義又
云法藏即四分律也大集經云我涅槃後
有諸弟子受持如來十二部經書寫讀誦
顛倒宣說以倒說故隱覆法藏是為曇無
德部（四分律者一比丘法二比丘尼法三受戒法四滅諍法也梵語涅槃華言
滅度十二部經者一契經二重頌三諷頌四因緣五本事六本生七希有八譬喻九
論議十自說十一方廣十二授記也）。【二薩婆多部】梵語薩婆
多華言一切有即十誦律也謂此部計三
世有實之法大集經云我涅槃後我諸弟
子受持如來十二部經而復讀誦外典善
能論議凡所問難悉能答對是為薩婆多
部（十誦者優波離十番誦出此神故名十誦梵語優波離華言近執以佛為太子
時能親近執侍故也）。【三迦葉遺部】梵語迦葉遺華言
重空觀即解脫律也大集經云我涅槃後
我諸弟子受持如來十二部經說無有我
及以受者轉諸煩惱猶如死屍是為迦葉
遺部（轉諸煩惱猶如死屍者謂轉棄妄惑如死屍也）。【四彌沙塞部】
梵語彌沙塞華言不著有無觀即五分律
也大集經云我涅槃後我諸弟子受持如
來十二部經不作地水火風相虛空識相
是為彌沙塞部（五分者一比丘戒二比丘尼戒三受戒法四滅諍法
五僧法）。【五婆蹉富羅部】梵語婆蹉富羅華言
犢子謂因上古有仙染犢生子自後種姓
皆名犢子其部中計我非即五蘊亦不離
五蘊而有實我律本不來此土大集經云
我涅槃後我諸弟子受持如來十二部經
皆說有我不說空相是為婆蹉富羅部（五蘊
者色蘊受蘊想蘊行蘊識蘊也）。
<other>大明三藏法數卷第十四</other>
<sarticle><article>大明三藏法數卷第十五　　　　　池七</article></sarticle>
<pb n="13"/>
上天竺前住持沙門一如等奉　勑集註
五攝論（出法寶標目）攝論者即攝大乘論也謂收
攝一切大乘聖教法門要義集而辨之也
此論乃無著菩薩所造天親無性二菩薩
各作論釋申通其義梁真諦唐玄奘二法
師翻譯不同故通名五攝論也。【一無著攝
論】謂無著菩薩造大乘攝論三卷成文是
為無著攝論。【二天親攝論】謂天親菩薩因
無著菩薩造大乘攝論復造論釋申明論
議名大乘攝論釋一十五卷成文是為天
親攝論。【三無性攝論】謂無性菩薩因無著
攝論亦造論釋申通其義為攝大乘論釋
十卷成文是為無性攝論。【四梁攝論】謂梁
朝真諦三藏法師譯天親所造之論釋流
傳此土是為梁攝論。【五唐攝論】謂唐朝玄
奘法師譯無著菩薩論及無性菩薩所造
論釋是為唐攝論。
五藏（出六波羅密經）藏即含藏之義謂經律論等皆
能含藏無量法義故也。【一素呾纜藏】梵語
素呾纜即修多羅華言契經謂上契諸佛
之理下契眾生之機也經者法也常也十
界同遵之謂法三世不易之謂常經云若
彼有情樂處山林常居閑寂修靜慮者而
為彼說素呾纜藏是也（十界者佛界菩薩界緣覺界聲聞界
天界人界脩羅界餓鬼界畜生界地獄界也三世者過去現在未來也）。【二毘
柰耶藏】梵語毘柰耶華言律律者法也謂
能斷决重輕之罪也經云若彼有情樂習
威儀護持正法一味和合令得久住而為
彼說毘柰耶藏是也。【三阿毘達磨藏】梵語
阿毘達磨華言無比法即論藏也謂聖人
智慧分別法義最勝無比經云若彼有情
樂說正法分別性相循環研覈究竟甚深
而為彼說阿毘達磨藏是也。【四般若波羅
密多藏】梵語般若華言智慧梵語波羅密
華言到彼岸即慧藏也謂諸眾生由迷般
若居生死名此岸菩薩由修般若到涅槃
名彼岸經云若彼有情樂習大乘真實智
慧離於我法執著分別而為彼說般若波
羅密多藏是也（梵語涅槃華言滅度）。【五陀羅尼藏】梵
語陀羅尼華言能持亦云呪即秘藏也謂
集種種善法持令不失經云若彼有情不
能受持契經調伏對治或復有情造諸惡
業種種重罪使得消滅速疾解脫頓悟涅
槃而為彼說諸陀羅尼藏是也。
五種藏（出華嚴經隨䟽演義鈔）【一如來藏】藏即含藏也
謂真如法性之體不離一切眾生色心具
足圓滿染淨諸法是名如來藏。【二自性清
淨藏】謂一切眾生自性清淨心從無始已
來三智四德具足無[卸-ㄗ+夬]煩惱垢纏不能染
污是名自性清淨藏（三智者一切智道種智一切種智也四德
者常德樂德我德淨德也）。【三法身藏】謂聖人自性清淨
法身為無上菩提河沙功德之所依止是
名法身藏（梵語菩提華言道）。【四出世間十法藏】謂
聖人已得無量勝妙功德圓滿無上菩提
顯示一切總持法門而能超過二乘及諸
菩薩是名出世間上上藏（總持者謂持善不失持惡不生
也二乘者聲聞乘緣覺乘也）。【五法界藏】謂法界之理通
因徹果外持一切染淨有為內含一切恒
沙性德是名法界藏。
五覺（出起信論）【一本覺】本即直性覺即智慧論云所
言覺義者謂心體離念離念相者等虛空
界無所不徧即是如來平等法身依此法
身說名本覺（心體離念者謂本覺心源之體離於妄念也等虛空界無
<pb n="14"/>
不徧者虛空無邊以譬本覺之性體量充廓也平等法身者諸佛悟之不為高眾生
迷之不為下生佛不二也）。【二始覺】始覺者謂本覺心源
之體從真起妄而成不覺若能返妄歸真
本覺體顯說名始覺。【三相似覺】謂十信位
人以捨麤分別執著相故無明之惑將破
本覺之體將顯雖未真證而似於真是名
相似覺（十信者信心念心精進心慧心定心不退心護法心回向心戒心願
心也捨麤分別執著相者謂於色聲香味觸法六塵之境不分別好惡不起貪嗔等
執著之相也）。【四隨分覺】謂初住菩薩乃至等覺
位中各破一品無明之惑隨覺一分法性
之理覺道未圓是名隨分覺。【五究竟覺】謂
妙覺佛菩薩地盡滿足方便覺心初起心
無初相以遠離微細念故得見心性心性
即常住是名究竟覺（覺心初起者謂覺知第八識心初起無明
之妄惑也心無初相者至此究竟位中達法性之底窮無明之源離念寂靜則心無
初動之相也得見心性者妄既窮源則見本覺真心之性矣心即常住者心源既極
了無起滅湛然常住也）。
五行（出涅槃經）【一聖行】聖即正也謂菩薩依戒定
慧所修之行故名聖行（菩薩梵語具云菩提薩埵華言覺有
情）。【二梵行】梵即淨也謂菩薩無空有二邊
愛著之染名之為淨以此淨心運於慈悲
與眾生樂[托-七+友]眾生苦故名梵行。【三天行】天
即是第一義天謂菩薩由天然之理而成
妙行故名天行。【四嬰兒行】嬰兒以喻人天
小乘也謂菩薩以慈悲之心示同人天聲
聞緣覺小善之行故名嬰兒行。【五病行】謂
菩薩以平等心運無緣大悲示同眾生同
有煩惱同有病苦故名病行。
五種菩提（出大智度論）【一發心菩提】梵語菩提華
言道謂十信菩薩於無量生死中為阿耨
多羅三藐三菩提故而發大心名為發心
菩提（十信者信心念心精進心慧心定心不退心護法心廻向心戒心願心也
菩薩梵語具云菩提薩埵華言覺有情梵語阿耨多羅三藐三菩提華言無上正等
正覺）。【二伏心菩提】謂十住十行十回向位菩
薩折諸煩惱降伏其心行諸波羅蜜利益
眾生是名伏心菩提（十住者發心住治地生修行住生貴住方
便具足住正心住不退住童真住法王子住灌頂住也十行者歡喜行饒益行無嗔
恨行無盡行離癡亂行善現行無著行尊重行善法行真實行也十回向者救護眾
生離眾生相回向不壞回向等一切佛回向至一切處回向無盡功德藏回向隨順
平等善根回向隨順等觀一切眾生回向真如相回向無縛解脫回向法界無量回
向也梵語波羅蜜華言到彼岸）。【三明心菩提】謂登地菩薩
觀三世諸法本末總相別相分別籌量得
諸法實相清淨明了與般若波羅蜜相應
是名明心菩提（登地菩薩者即登初歡喜地菩薩也三世者過去現
在未來也梵語般若華言智慧）。【四出到菩提】謂第八不動
地第九善慧地第十法雲地三位菩薩於
般若波羅蜜中得方便力故亦不著般若
波羅蜜滅一切煩惱見一切十方諸佛得
無生法忍出離三界到薩婆若是名出到
菩提（無生法忍者謂忍可一切諸法性相本空畢竟無生也三界者欲界色界
無色界也梵語薩婆若華言一切智）。【五無上菩提】謂等覺妙
覺坐於道塲斷諸煩惱成阿耨多羅三藐
三菩提是名無上菩提（等覺者去後妙覺佛位猶有一等勝
前諸位得稱為覺妙覺者自覺覺他覺行圓滿也）。
五種性（出四教儀）種者能生之義性者不改之義
性有三種不同有理性之性有性分之性
有數習之性此之五種乃數習性分之性
也以由菩薩修觀斷惑證理歷位從十住
至於等覺次第淺深不同故有五種之性
也（菩薩梵語具云菩提薩埵華言覺有情十住者發心住治地住修行住生貴住
方便具足住正心住不退住童真住法王子住灌頂住也）。【一習種性】謂
十住菩薩研習空觀破見思惑是名習種
性（見思惑者謂意根對法塵起諸分別曰見眼耳鼻舌身五根對色聲香味觸五
<pb n="15"/>
塵起諸貪愛曰思以其迷惑不了故皆稱惑也）。【二性種性】謂十行
菩薩不住於空而能教化眾生分別一切
法性故名性種性（十行者歡喜行饒益行無嗔恨行無盡行離癡
亂行善現行無著行尊重行善法行真實行也）。【三道種性】謂十回
向菩薩因修中道妙觀通達一切佛法是
名道種性（十回向者救一切眾生離眾生相回向不壞回向等一切佛回
向至一切處回向無盡功德藏回向隨順平等善根回向隨順等觀一切眾生回向
真如相回向無縛解脫回向法界無量回向也）。【四聖種性】謂前之
十住十行十回向皆名為賢此是十地菩
薩由修中道妙觀破無明惑證入聖位故
名聖種性（十地者歡喜地離垢地發光地𦦨慧地難勝地現前地遠行地
不動地善慧地法雲地也）。【五等覺性】謂此位菩薩望後
妙覺猶有一等勝前諸位得稱為覺是名
等覺性。
五性成佛（出華嚴經䟽）【一不定性半成佛】不定性
者根性不定也謂若近聲聞則習聲聞法若
近緣覺則習緣覺法若近菩薩則習菩薩
道習聲聞緣覺之法者沉滯小果不樂度
生不求佛道故不成佛習菩薩利生之行
者取證菩提而得成佛故名不定性半成
佛。【二無種性不成佛】謂無有正信善根撥
無因果不受化度甘溺生死不求解脫故
名無種性不成佛。【三聲聞性不成佛】聲聞
者聞佛聲教而悟道之人也謂聲聞根性
惟習生滅四諦之法而證真空涅槃之果
樂著空寂怖畏生死不能起行度生進求
佛道故名聲聞性不成佛（四諦者苦諦集諦滅諦道諦也
梵語涅槃華言滅度）。【四緣覺性不成佛】緣覺者由觀
因緣覺悟真理也謂緣覺根性唯觀十二
因緣之法而證真空涅槃之果固執偏空
不求佛道故名緣覺性不成佛（十二因緣者一無明
二行三識四名色五六入六觸七受八愛九取十有十一生十二老死也）。【五菩
薩性全成佛】菩薩梵語具云菩提薩埵華
言覺有情謂菩薩能自覺己復能覺諸眾
生也菩薩悲智雙運冤親等觀廣集眾因
證菩提果故名菩薩性全成佛。
寄位五相（出華嚴經隨䟽演義鈔）【一寄位修行相】謂善
財初見文殊寄十信之位智明生信發菩
提心依此而起淨行叅諸善友修遠離法
見諸法空頓圓自性發足南行順智光明
是名寄位修行相（文殊梵語具云文殊師利華言妙德十信者信
心念心精進心慧心定心不退心護法心廻向心戒心願心也）。【二會緣入實
相】緣即一切事法也實即一真之理也謂
善財見摩耶至彌勒善知識寄等覺之位
現大願身等於虛空一切眾生三世諸佛
而各住自法安住不動不餘本量會眾事
緣歸於實理是名會緣入實相（摩耶梵語具云摩訶
摩耶華言大術梵語彌勒華言慈氏三世者過去現在未來也不餘本量者本體之
量廣大無外一切含攝而無所遺餘也）。【三攝德成因相】德即
果德因即修因謂善財見德雲至瞿波寄
三賢十聖之位顯不可思議攝三世聖賢
事行之德成一念悉具之因是名攝德成
因相（梵語瞿波華言女三賢者即十住十行十回向諸位菩薩也十聖者即十
地菩薩也）。【四智照無二相】智即實智照即照了
謂善財初見文殊後歷百一十城叅諸善
知識信自己心一切善法悉得成就復見
文殊不異初心智與理⿱宜八始終不二是名
智照無二相。【五顯因廣大相】謂善財見普
賢菩薩在如來前於一一毛孔中現無邊
光明雲即摩頂言我法海中微塵諸法一
文一句未有不是捨轉輪王位而求得者
善財住自位已與諸佛所證同等是名顯
因廣大相。
<pb n="16"/>
五品（出法華文句）品者次序之義謂於圓教外凡
位中而有淺深次序之別故分五品也（外凡
者因未登聖位心居理外也）。【一隨喜品】隨喜者隨他修
善喜他得成也謂佛轉法輪眾生得益我
助彼喜是名隨喜品經云若聞是經而不
毀訾起隨喜心是也。【二讀誦品】看文曰讀
背文曰誦謂內修圓觀更加讀誦如膏助
火心觀益明是名讀誦品經云何況讀誦
受持之者是也。【三說法品】（亦名解說品）說法者
宣傳聖言也謂由讀誦故內解轉勝而復
外資講說導利於人化功歸己心倍勝前
是名說法品經云若有受持讀誦為他人
說是也（化功歸己者謂以說法廣濟於他其功則歸於己矣。【四兼行
六度品】六度者布施持戒忍辱精進禪定
智慧也謂前觀心雖熟未遑涉事今正觀
稍明旁兼利物福德力故倍增觀心是名
兼行六度經云況復有人能持是經兼行
布施等是也。【五正行六度品】正行六度者
謂圓觀稍熟事理將融涉事不妨於理在
理不隔於事自行化他事理具足觀心無
礙轉勝於前是名正行六度品經云若人
讀誦為他人說復能清淨持戒等是也。
五停心（出天台四教儀）停者止也謂修此五法以止
其五種過失之心也。【一多貪眾生不淨觀】
謂多貪欲之人於男女身分互相染著須
假作九想不淨之觀治之令其貪著之心
不起故云多貪眾生不淨觀（九想者肨脹想青瘀想壞
想血塗漫想膿爛想虫噉想散想骨想燒想也）。【二多嗔眾生慈悲
觀】謂多嗔恚之人於諸違情之境輙生忿
怒當用慈悲觀治之愛念愍傷一切眾生
不於彼而起嗔心故云多嗔眾生慈悲觀。
【三多散眾生數息觀】謂心多散亂之人當
用數息觀治之數息者以鼻中出入之息
或數出息或數入息端心正念從一至十
不多不少周而復始令心不散亂故云多
散眾生數息觀。【四愚癡眾生因緣觀】謂愚
癡不了之人當以因緣觀治之因緣觀者
即觀十二因緣也以其迷倒撥無因果執
著斷常二見故令觀此十二因緣三世相
續不斷不常以破愚癡之心故云愚癡眾
生因緣觀（十二因緣者一無明二行三識四名色五六入六觸七受八愛
九取十有十一生十二老死也三世者過去未來現在也）。【五多障眾生
念佛觀】謂障重之人當用念佛觀治之障
有三種一昬沉暗塞障當想念應身佛三
十二相相相分明以治於昬沉也二惡念
思惟障當想念報身佛十力四無所畏治
之三境界逼迫障當想念法身佛空寂無
為治之故云多障眾生念佛觀（三十二相者足安平
相千輻輪相手指纖長相手足柔輭相手足縵網相足跟滿足相足趺高好相腨如
鹿王相手過膝相馬陰藏相身縱廣相毛孔生青色相身毛上靡相身金色相身光
面各一丈相皮膚細滑相七處平滿相兩腋滿相身如師子相身端直相肩圓滿相
四十齒相齒白齊密相牙白淨相頰車如師子相咽中津液得上味相廣長舌相梵
音深遠相眼色如金精相眼睫如牛王相眉間白毫相頂肉髻成相也十力者知是
處非處智力知過現未來業報智力知諸禪解脫三昧智力知諸根勝劣智力知種
種解智力知種種界智力知一切至處道智力知天眼無礙智力知宿命無漏智力
知永斷習氣智力也四無所畏者一切智無所畏漏盡無所畏說障道無所畏說盡
苦道無所畏也境界逼迫者謂火焚水溺之類也）。
五忍（出仁王護國經）【一伏忍】伏即隱伏忍即忍可又
安忍也謂地前三賢之人未得無漏未能
證果但有智故能伏煩惱而不能斷故名
伏忍（三賢者十住十行十回向諸菩薩也無漏者不漏落生死也）。【二信
忍】信者隨順不疑也謂初地二地三地菩
薩得無漏信故名信忍（初地即十地中初歡喜地二地即離
<pb n="17"/>
垢地三地即發光地）。【三順忍】順即隨順亦從也謂四
地五地六地菩薩順菩提道趣向無生之
果故名順忍（四地即𦦨慧地五地即難勝地六地即現行地）。【四無
生忍】謂七地八地九地菩薩妄惑已盡了
知諸法悉皆不生故名無生忍（七地即遠行地八地
即不動地九地即善慧地）。【五寂滅忍】謂第十法雲地等
覺菩薩妙覺果佛諸惑斷盡清淨無為湛
然寂滅故名寂滅忍（等覺者以去後佛位猶有一等勝前諸位
得稱為覺也妙覺者智照圓明不可思議也若論四十二位則開十住十行十回向
十地等覺妙覺各為一位今但論四十位則以等覺妙覺攝於法雲地也）。
觀身五種不淨（出析玄記）【一種子不淨】種子不淨
有二一者內種謂觀此身從昔煩惱業生
二者外種謂攬父母遺體而成此身以是
觀之此身內外因種實為不淨大智度論
云是身種不淨非餘妙寶物不從白淨生
但從穢中出是也。【二住處不淨】住處不淨
者謂觀此身十月在於母胎生藏之下熟
藏之上臭穢中住實為不淨大智度論云
是身如臭穢不從華間生不因瞻蔔有又
不出寶山是也（梵語瞻蔔華言黃華）。【三自體不淨】自
體不淨者謂觀此身以四大不淨所成猶
如世間飲食不可久停終成不淨設以四
大海水傾洗此身終無香潔大智度論云
地水火風質能變成不淨傾海洗此身不
能令香潔是也（四大者地大水大火大風大也）。【四外相不
淨】外相不淨者謂觀此身現見外相皆是
不淨九孔常流種種穢惡如眼出眵淚耳
出結聹鼻出膿涕口出涎唾大小便道不
淨常流如破皮囊滿盛不淨大智度論云
種種不淨物充滿於身中常流出不止如
漏囊盛物是也。【五究竟不淨】究竟不淨者
謂觀此身非唯現在不淨審實思惟至於
死後[捐-口+ㄙ]棄[塚-豖+豕]間爛壞臭穢尤極不淨大智
度論云審諦觀此身必歸於死處是也。
五蘊（出大乘廣五蘊論）蘊者積聚之義謂眾生由此
五法積聚成身復因此身積聚有為煩惱
等法能受無量生死也亦名五陰者陰即
蓋覆之義謂能蓋覆真性也翻譯名義云
積集有為蓋覆真性是也。【一色蘊】色即質
礙之義謂眼耳鼻舌身諸根和合積聚故
名色蘊。【二受蘊】受即領納之義謂六識與六
塵相應而有六受和合積聚故名受蘊（六識
六塵六受者眼識受色塵耳識受聲塵鼻識受香塵舌識受味塵身識受觸塵意識
受法塵也）。【三想蘊】想即思想之義謂意識與六
塵相應而成六想和合積聚故名想蘊（六想
者謂意識著色想色著聲想聲著香想香著味想味著觸想觸著法想法也）。【四
行蘊】行即遷流造作之義謂因意識思想
諸塵造作善惡諸行和合積聚故名行蘊。
【五識蘊】識即了別之義謂以眼耳鼻舌身
意六種之識於諸塵境上照了分別和合
積聚故名識蘊。
五蘊實相（出大般若經）五蘊即色受想行識也蘊
者積聚之義謂由積聚色等五法以成色
身也實相者真如無妄之理也即此五蘊
而是實相之理故名五蘊實相也。【一色蘊
實相】色即質礙之義謂色是質礙幻色實
是般若真空即幻色而明真空是名色蘊
實相（梵語般若華言智慧）。【二受蘊實相】受即領納之
義謂受是六根幻受實是般若真空即幻
受而明真空是名受蘊實相（六根者眼根耳根鼻根舌
根身根意根也）。【三想蘊實相】想即思想之義謂想
是緣思幻想實是般若真空即幻想而明
真空是名想蘊實相。【四行蘊實相】行即造
<pb n="18"/>
作之義謂行是造作幻行實是般若真空
即幻行而明真空是名行蘊實相。【五識蘊
實相】識即分別之義謂識是分別幻識實
是般若真空即幻識而明真空是名識蘊
實相。
五蘊喻（出大莊嚴經）五蘊色受想行識也蘊以積
聚為義謂一切眾生皆由此五法積聚而
成身也故佛為瓶沙王說世間諸法皆非
堅實而以此五種為喻焉（梵語瓶沙亦名頻婆娑羅華言
模實謂身模充實也）。【一色如聚沫喻】色即眾生色身
沫即水沫謂沫因風吹水成聚虛有相狀
體本不實以譬眾生色身亦如聚沫虛假
不實也。【二受如水泡喻】受即領受之義水
泡即浮漚也謂水因風動或因物繫忽爾
成泡須[更-一]即沒以譬眾生所受苦樂之事
亦如水泡起滅無常也。【三想如陽𦦨喻】想
即想念之義陽𦦨即日光也謂遠望曠野
日光發𦦨如水溶漾而實非水渴者想為
水故以譬眾生妄想亦如陽𦦨本無實體
因念成想皆是虛妄也。【四行如芭蕉喻】行
即造作之義謂芭蕉體是危脆之物無有
堅實以譬眾生造作諸行亦如芭蕉之虛
脆而無堅實也。【五識如幻事喻】識即分別
之義幻事即幻術之事也謂如幻巾為馬
幻草木為人皆幻力所成本無實體以譬
眾生識心分別諸法皆隨境生滅亦無有
實也。
轉五蘊成五分法身（出請觀音經䟽）蘊即積聚之義
五蘊即色受想行識也五分法身身赤聚
集之義即戒定慧解脫解脫知見也謂眾
生若能持戒修習定慧行諸淨業則能轉
此五蘊色身而為五分法身也涅槃經云
因滅是色獲得常色乃至受想行識亦復
如是是也。【一轉色蘊成戒身】色蘊者即眼
耳鼻舌身諸根積聚之名戒防止身三口
四之法謂眾生若能持戒堅固得身清淨
則戒體成就無持無犯此即轉色蘊而成
戒身也（身三者殺盜＆CB21942;也口四者妄言綺語惡口兩舌也）。【二轉受
蘊成定身】受蘊者即六識領納六塵積聚
之名定即正定也謂眾生若能修習無漏禪
定則根塵泯淨離諸散亂此即轉受蘊而
成定身也（六識者眼識耳識鼻識舌識身識意識也六塵者色塵聲塵香
塵味塵觸塵法塵也無漏者謂不漏落三界生死也）。【三轉想蘊成慧
身】想蘊者即意識思想六塵積聚之名慧
即智慧也謂眾生若能悟諸妄想皆是虛
妄生滅則意地明淨照了無礙此即轉想
蘊而成慧身也。【四轉行蘊成解脫身】行蘊
者即造作種種諸業積聚之名因此業行
而有累縛也解脫即自在之義謂眾生若
能不作諸業則脫其累縛而得自在此即
轉行蘊而成解脫身也。【五轉識蘊成解脫
知見身】識蘊者即和合積聚之名解脫知
見者知屬智知見屬眼見即無生智眼自
在照了也謂眾生若能照了識心皆是虛
妄分別則無生之智眼自在明了此即轉
識蘊而成解脫知見身也。
轉五蘊成三德（出攝大乘論）五蘊者色受想行識
也三德者法身般若解脫也法身即真如
之理般若即會真之智解脫即自在之用
此之三德皆由轉五蘊而成也（五蘊者蘊乃積聚之
義謂眾生積聚色等五法而成身也梵語般若華言智慧解脫即自在之義謂解脫
業惑之縛也）。【一轉色蘊成法身】色即質礙之義
謂佛身相好無邊音聲無見頂相悉由轉
<pb n="19"/>
色蘊而成故云轉色蘊成法身也。【二轉受
蘊成解脫】受即領受之義謂佛無量廣大
自在法樂悉由轉受蘊而成故云轉受蘊
成解脫也。【三轉想蘊成解脫】想即想念之
義謂如來以無礙智辯說一切諸法之相
無不自在悉由轉想蘊而成故云轉想蘊
成解脫也。【四轉行蘊成解脫】行以遷流生
滅為義謂如來神通變現以清淨法攝化
大眾生令得自在悉由轉行蘊而成故云
轉行蘊成解脫也。【五轉識蘊成般若】識即
了別之義梵語般若華言智慧謂如來大
圓鏡智平等性智妙觀察智成所作智無
不自在以由轉識蘊而成故云轉識蘊成
般若也（大圓鏡智者如來真智猶大圓鏡也平等性智者如來性智觀法平
等也妙觀察智者如來妙智善觀諸法也成所作智者如來真智成所作事也）。
色蘊有五種相（出顯揚聖教論【一自相】自相者即色
身諸法自相謂堅是地相濕是水相煖是
火相動是風相各別不同故也。【二共相】共
相者即色身諸法和合之相也謂此色身
皆從地水火風和合為相也。【三所依能依
相】所依能依相者謂色身四大種子是所
依相四大造色是能依相也（四大者地大水大火大風
大也造色者即眼耳鼻舌身諸根也）。【四受用相】受用相者謂
眼等諸根有增上力故而外諸色塵境界
得生即有苦樂逆順受用之相也。【五業相】
業相者即業行之相謂色身能作種種業
行之相故一切業行皆依色身攝受增長
也。
五受（出析玄記）受者領納也謂六根之識領受六
塵之境也（六根者眼根耳根鼻根舌根身根意根也六塵者色塵聲塵香
塵味塵觸塵法塵也）。【一憂受】謂心於違情之境而受
煎逼之憂是名憂受。【二喜受】謂心於順情
之境而受忻恱之喜是名喜受。【三苦受】謂
身於違情之境而受逼迫之苦是名苦受。
【四樂受】謂身於順情之境而受安逸之樂
是名樂受。【五捨受】謂心於不違不順之境
而受無苦無樂無憎無愛之捨是名捨受。
五根（出法界次第）謂修行之人修四念處觀雖善
萌微發根猶未生根未生故善萌易壞今
修五法使善根生故以根為名也（四念處者一觀
處不淨二觀受是苦三觀心無常四觀法無我也）。【一信根】謂信於
正道及助道法則能出生一切無漏禪定
解脫是名信根（正道者即四念處觀也助道者即五停心之觀也無
漏者因修禪定不落生死也）。【二精進根】謂既信四念處
正觀及諸助道善法倍筞精進勤求不息
是名精進根。【三念根】謂但念正道及諸助
道一心觀想不令邪妄得入是名念根。【四
定根】謂攝心正道及諸助道一心寂定相
應不散是名定根。【五慧根】謂四念處之慧
為定法所攝內性自照不從他知是名慧
根。
五力（出法界次第）止觀輔行問云名何於根何須
更立答善根雖生惡猶未破更須修習令
根增長根成惡破復名為力。【一信力】謂信
正道及助道法若信根增長則能遮諸煩
惱不為偏小諸疑所動故名信力。【二精進
力】謂行此正道及助道法時若精進根增
長則能除身心懈怠成辦出世之法是為
精進力。【三念力】謂念正道及助道法若念
根增長則能破諸邪想則能成就一切出
世功德是為念力。【四定力】謂攝心正道及
助道法若定根增長則能破諸亂想發諸
事理禪定是為定力（事理禪定者事即色界無色界禪定也理
<pb n="20"/>
即聲聞等依理修習所發禪定是也）。【五慧力】謂四念處之慧
照了一切諸法若慧根增長則能除一切
邪妄之執破一切偏小之慧故名慧力。
五識（出法界次第）【一眼識】謂眼根由對色塵即生
其識此識生時但能見色是名眼識。【二耳
識】謂耳根由對聲塵即生其識此識生時
但能聞聲是名耳識。【三鼻識】謂鼻根田對
香塵即生其識此識生時但能嗅香是名
鼻識。【四舌識】謂舌根由對味塵即生其識
此識生時但能甞味是名舌識。【五身識】謂
身根由對觸塵即生識此識生時但能覺
觸是名身識。
又五識（出起信論䟽）【一業識】業識者即根本無明
之惑也謂本覺心源初無動相以不覺故
動為業識論云以依不覺故心動說名為
業是也。【二轉識】轉識者亦名見相謂依前
業識初動之相轉成能見即此能見初動
之相是名轉識論云以依動故能見不動
則無見是也。【三現識】謂有能見則一切境
界妄現此之境界如鏡之明能現色像是
名現識論云以依能見故境界妄現是也。
【四智識】謂於前現識之相不了自心所現
故起分別染淨之智是名智識論云依於
境界心起分別是也。【五相續識】謂依前分
別境界起念相續無有間斷是名相續識
論云依於智故生其苦樂覺心起念相應
不斷是也。
五通（出大智度論）【一天耳通】天耳通者謂於世間
一切眾生苦樂憂喜種種音聲悉能聞也。
【二天眼通】天眼通者謂於世間一切種種
形色及諸眾生死此生彼苦樂之相悉能
見也。【三宿命通】宿命通者謂於自身他身
多生所行之事悉能知也。【四他心通】他心
通者謂於他人心中思惟種種善惡之事
悉能了知也。【五神足通】（亦名如意通）神足通者
謂隨意變現飛行自在一切所為無有障
礙也。
五種通（出宗鏡錄）【一道通】道即道理謂證中道之
理而能起用無心應物緣化萬有猶如影像
水月空華無有定體是名道通。【二神通】神
即心神謂靜心照物宿命記持種種分明
皆隨定力無有障礙是名神通。【三依通】依
即依憑謂依憑術法任意無礙如乘符徃
來藥餌靈變之類是名依通（乘符徃來藥餌靈變皆神
仙之術也）。【四報通】謂鬼神先知諸天變化中陰
了生神龍隱變是名報通（中陰了生者謂人死之後未曾
託生於中陰中即能了知託生之處也）。【五妖通】謂狐狸老變
木石精化附傍人神聰慧奇異是名妖通。
五神通（出菩薩處胎經）神名天心通名慧性天然之
心徹照無礙故名神通經云妙勝菩薩白
佛言世尊菩薩修習何法得神通道佛遂
為說欲界中之五通焉。【一足不履地】謂身
能飛行履空如地是為足不履地。【二知人
心命】謂能知他人之心行善行惡生善處
惡處是為知人心命。【三回眼千里】謂於天
下眾生之𩔗若好若醜城郭屋舍山岩樹
木回眼之時無有遠近皆悉能見是為回
眼千里。【四呼名即至】謂於天下男女及象
馬巨細等聲無不能聞若有呼其名者或
遠或近隨即而至是為呼名即至。【五石壁
無礙】謂於天下周旋徃來山河石壁無所
障礙是為石壁無礙。
五後得智（出攝大乘論釋）後得智者菩薩行滿化他
<pb n="21"/>
之智也謂菩薩起行度生分別顯示而能
覺了通達諸法憶持不失建立正教令他
修行觀一切法隨緣和合隨意所欲無不
滿足故有五種之別也。【一通達】通達者謂
菩薩由此後得智而能於觀心中所知所
見境界一切諸法皆悉無礙也。【二隨念】隨
念者亦名憶持謂菩薩由後得智於前觀
心中通達諸法境界之相出觀之後皆能
隨念憶持不失也。【三安立】安立亦名成立
謂菩薩由後得智於所通達諸法境界能立
正教令他修行也。【四和合】和合亦名相雜謂
菩薩由後得智於先所緣一切諸法和合相
雜境界而能觀察照了由此觀察即得轉一
切煩惱而依菩提也。【五如意】如意者謂菩薩
由後得智既得轉煩惱依菩提故於一切所
欲皆悉隨意如轉大地作黃金等是也（轉猶變也）。
五輪三昧（出釋禪波羅蜜次第法門）輪有運轉摧碾之義
梵語三昧華言正定謂行者修習禪定三
昧亦必勇猛精進摧破或業從淺至深從
凡入聖亦猶輪之義也。【一地輪三昧】地有
二義一住持不動二出生萬物謂行者修
習禪定三昧若證未到地定頓覺身心相
空泯然入定定法持心如地不動由未到地
出生初禪種種功德亦猶地之能生物也
是名地輪三昧（未到地定者謂於欲界中修禪身雖未到初禪而已
得初禪定也。【二水輪三昧】水有二義一潤漬生
長二體性柔輭謂行者修習禪定三昧於
地輪中若證水輪三昧即發諸禪種種功
德定水潤心善根增長即潤漬之義由得
定故身心濡輭折伏高慢隨順善法即柔
輭之義是名水輪三昧。【三風輪三昧】風有
三義一遊空無礙二鼓動萬物三能破壞
謂行者修習禪定三昧發相似智慧無礙
方便如風遊空一切無礙既得智慧無礙
方便即能擊發種種出世善根功德生長
如風之鼓動萬物由此之智慧無礙方便
即能摧破一切諸見煩惱亦由風之破壞
於物是名風輪三昧（相似智慧者謂於初果已上所得智慧由
未真證故名相似。【四金沙輪三昧】金則譬真沙喻
無著謂行者修習禪定三昧若破見思惑
明發真慧無染無著則得道果若是菩薩
即能破一切塵沙煩惱是名金沙輪三昧
（果即初果二果三果也）。【五金剛輪三昧】金剛體堅用
利能摧碎諸物謂行者修習禪定三昧不
為妄惑所侵能斷一切結使成阿羅漢若
在菩薩即能破無明惑證一切種智是名
金剛輪三昧（結使即三界見思惑也梵語阿羅漢華言無學一切種智
即佛智也）。
五因（出涅槃經）【一生因】生因者即業惑也謂諸眾
生因業惑而生此身如諸草木種子依地
而生也。【二和合因】和合因者如善法與善
心和合不善法與不善心和合無記法與
無記心和合也（無記法即不善不惡之法也）。【三住因】住
因者謂如屋有柱則不傾墮山河樹木因
大地故而得住立盖謂一切眾生皆依四
大煩惱而住也（四大者地大水大火大風大也）。【四增長因】
增長因者謂眾生因衣服飲食等能令身
根增長如外草木種子火所不燒鳥所不
食則得增長又如因父母故子得增長也。
【五遠因】遠因者謂如人因呪力鬼不能傷
毒不能中依憑國王無有盜賊如水鑽人
為酥遠因如名色等為識遠因父母精血
為眾生遠因也（水鑽人者謂取酥時以水和乳而人用鑽攪之三事
<pb n="22"/>
僃具然後成酥也）。
五種果（出顯揚聖教論【一異熟果】謂諸眾生現世作
不善業則招來世惡趣之果若作有漏善
業則招來世善趣之果以其異世成熟是
名異熟果（不善法者殺盜＆CB21942;妄也惡趣者修羅餓鬼畜生地獄也有漏善
法者漏即三界之惑雖修人天之善未能斷惑故也善趣者人天二道也）。【二等
流果】等即同等流即流類謂諸眾生由修
不善故樂住不善則不善之業轉多若修
善法故樂住善法則善法增長果隨業轉
業與果同業果相似是名等流果。【三離繫
果】離繫者遠離繫縛也謂諸眾生因修八
正道而遠離煩惱不受果報是名離繫果
（八正道者正見正思惟正語正業正命正精進正念正定也）。【四士用果】
士用者士夫所用也謂於世間諸法隨依
一種起士夫用如營農商賈書筭計數等
事由依此故農者因稼而成熟商者因貨
而獲利是名士用果。【五增上果】增上者謂
根身有增上勝力也如眼根雖有見性若
無眼識緣境則無照用之力是故根識和
合而成一切事果耳鼻舌身意諸根識亦
由和合照境而成諸事是故諸根各有增
上勝力是名增上果。
現在五果（出華嚴經䟽并演義鈔）謂以十二因緣分為
三世因果無明與行二者是過去之因愛
取有三者是現在之因生老死二者是未
來之果識與名色六入觸受五者是現在
五陰之身故名現在五果也（五陰者色陰受陰想陰行
陰識陰也）。【一識】識者謂初入胎阿頼耶現行之
識種也以由過去無明業行為因而此識
與父母三緣和合乃有色身增長是為胎
中現在果也（梵語阿頼耶華言藏識）。【二名色】名即識
心色即羯邏藍也此之名色是胎中初七
日之形位諸根未成之稱即五蘊肉團之
體是為胎中現在果也（梵語羯邏藍華言凝滑五蘊者色蘊
受蘊想蘊行蘊識蘊也）。【三六入】六入者即六根也謂
四七日後六根漸漸增長滿足此之六根
能入諸塵故名為入是為胎中現在果也
（六根者眼根耳根鼻根舌根身根意根也）。【四觸】謂六根成就十
月滿足而出於胎身根觸風而知寒熱故
名為觸是為出胎現在果也。【五受】謂出胎
之後諸根領納前境好惡等事故名為受
是為出胎現在果也。
解脫有五義（出華嚴經隨䟽演義鈔）【一生死不能縛】生
死即五陰起滅輪轉之相也眾生為生死
所縛菩薩不為生死所縛故云生死不能
縛。【二境相不能縛】境相即一切境界之相
也菩薩離凡雖見一切境界而不生著故
云境相不能縛。【三現惑不能縛】現惑即現
前分別之見也菩薩於所見之境不著而
能見之心亦無故云現惑不能縛。【四有不
能縛】有即一切有為之法皆所見之相也
菩薩離凡所見皆空而無所著故云有不
能縛。【五惑不能縛】惑即無明煩惱也菩薩
了妄即真無明即是菩提無著無不著故
云惑不能縛（梵語菩提華言道）。
賢首五教（出華嚴經䟽）賢首國師唐則天時於王
宮講華嚴經感五雲凝空四華垂地因賜
以賢首之號師以如來所說之法而有淺
深不同乃約義立此五種之教以華嚴一
經是佛稱性宣揚圓融法界之性判為一
乘圓教餘經律論判屬小始終頓四教故
名賢首五教（五雲者五色之雲也四華者四色之華也）。【一小教】
此教以隨機故但說人空不明法空縱少
<pb n="23"/>
說法空亦不明顯但依六識三毒建立染
淨根本未盡法源唯論小乘名為小教（六識
者眼識耳識鼻識舌識身識意識也三毒者貪毒瞋毒癡毒也）。【二始教】（亦名
分教）此教未盡大乘法理名之為始不言定
性聲聞無性闡提作佛故亦名分於中廣
說法相少說法性决擇分明是大乘之初
名為始教（定性聲聞者其性决定不樂大乘也闡提梵語具云一闡提華
言信不具）。【三終教】（亦名實教）此教言定性聲聞無性
闡提悉當成佛方盡大乘至極之說名之
為終以稱實理亦名為實於中少說法相
多說法性雖說法相亦會歸性是大乘之
終極名為終教。【四頓教】此教明一念不生
即名為佛不依地位漸次而說名之為頓
於中不說法相唯明真性一切所有唯是
妄想一切法界唯是絕言名為頓教。【五圓
教】此教所說唯是無盡法界性海圓融緣
起無礙相即相入如帝網珠重重無盡於
中明一位即一切位一切位即一位故十
信滿心即成正覺名為圓教（帝網珠者謂帝釋殿前千
珠寶網光相交映互攝無礙也十信者信心念心精進心慧心定心不退心護法心
廻向心戒心願心也。
慧觀五教（出華嚴經䟽并演義鈔）上元道塲寺僧慧觀
以如來所說一代聖教約施化次第而立
此五種之教是為慧觀五教也。【一有相教】
謂如來於十二年前廣制眾戒皆是因果
實有之法小乘於此得道是名有相教（十二
年前者即說阿含等經之時也）。【二無相教】謂如來說四阿
含經後即說般若空慧法門空諸有相小
乘解空得道是名無相教（梵語般若華言智慧）。【三抑
揚教】謂如來說淨名思益等經抑挫小果
聲聞褒揚大乘菩薩是名抑揚教。【四同歸
教】謂如來說般若之後涅槃之前說法華
經以會三歸一萬善悉向菩提是名同歸
教（會三歸一者會合聲聞緣覺菩薩三乘而歸於一佛乘也梵語菩提華言道）。
【五常住教】謂如來說涅槃經明一切眾生
皆有佛性一闡提軰皆得作佛廣談佛性
賸演圓常是名常住教（闡提梵語具云一闡提華言信不具）。
波頗五教（出華嚴經䟽）波頗梵語具云波頗蜜多
華言明支中天竺三藏沙門也唐貞觀年
間於大興善寺譯星陀羅尼經等以如來
所說諸經聖教約其義趣淺深不同令眾
生修行有序而立五教故名波頗五教（中天
竺即西土之國名也三藏者經藏律藏論藏也梵語沙門華言勤息）。【一四諦
教】謂佛於阿含經說苦集滅道四諦之法
為令聲聞之人修此而悟真空涅槃之理
是名四諦教（梵語涅槃華言滅度）。【二無相教】謂佛於
般若經中說諸空慧法門空諸有相為令
二乘悟大乘法空是名無相教（二乘者聲聞乘緣覺
乘也）。【三觀行教】謂佛於華嚴經中說諸觀行
法門行列排布種種修因證果之理為令
眾生觀察修行是名觀行教。【四安樂教】謂
佛於涅槃經中說常樂我淨四德常住寂
滅之理為令眾生得大安樂是名安樂教。
【五守護教】謂佛於大集經中說守護正法
為令眾生保持不失是名守護教。
劉虬五教（出華嚴經䟽）齊朝隱士劉虬以如來所
說一代聖教始自成道終至涅槃亦約其
漸頓淺深次第立為五教故名劉虬五教
（梵語涅槃華言滅度）。【一人天教】謂如來始初成道先
為提謂長者說人天戒善乃是因緣果報
實有之法是名人天教。【二有相教】謂如來
說阿含經時廣制眾戒皆是因果實有之
法小乘之人持之而得道果是名有相教。
<pb n="24"/>
【三無相教】謂如來說四阿含經後談般若
空慧法門空諸有相為令小乘之人解空
得道是名無相教（四阿含者長阿含中阿含增壹阿含雜阿含也）。
【四同歸教】謂如來於般若之後涅槃之前
說法華經以會三歸一萬善悉向菩提是
名同歸教（會三歸一者會聲聞乘緣覺乘菩薩乘同歸佛乘也梵語菩提
華言道）。【五常住教】謂如來說涅槃經明一切
眾生皆有佛性一闡提軰皆得作佛廣談
佛性賸演圓常是名常住教（梵語一闡提華言信不具）。
不分教五意（出華嚴經䟽）不分教五意者唐清涼
國師推原佛教有此五種意也。【一理本一
味殊途同歸】謂佛所說諸法理本無二隨
機異解故有殊途機見雖殊終歸一實故
不分也。【二一音普應一雨普滋】謂佛一音
說法平等普應大小機噐皆得利益如大
地草木一雨普滋故不分也。【三原佛本意
為一事故】謂佛本為大事因緣出現於世
開示眾生咸得作佛法華經云我此九部
法隨順眾生說入大乘為本佛意如斯故
不分也（九部者一契經二重頌三諷頌四因緣五本事六本生七希有八譬
喻九論議也）。【四隨一一文眾解不同】謂如佛說
無常法或以生滅為無常或以不生不滅
為無常法本是一機解不同故不分也。【五
多種說法成枝流故】謂法欲滅時有多種
異說恐混純源之一味成差別之枝流故
不分也。
大明三藏法數卷第十五
<sarticle><article>大明三藏法數卷第十六　　　　　池八</article></sarticle>
上天竺前住持沙門一如等奉　勑集註
大乘五位（出華嚴經隨䟽演義鈔）【一資糧位】謂十住十
行十回向諸位菩薩以福德智慧為助道
資糧故名資糧位（十住者發心住治地住修行住生貴住方便具
足住正心住不退住童真住法王子住灌頂住也十行者歡喜行饒益行無嗔恨行
無盡行離癡亂行善現行無著行尊重行善法行真實行也十回向者救一切眾生
離眾生相回向不壞回向等一切佛回向至一切處回向無盡功德藏回向隨順平
等善根回向隨順等觀一切眾生回向真如相回向無縛解脫回向法界無量回向
也）。【二加行位】謂四加行位菩薩由得福智
資糧加功用行而入見道住真如性是名
加行位（四加行者煖頂忍世第一也見道即歡喜地菩薩位也）。【三通
達位】（亦名見道位）謂初地菩薩體會真如智照
於理得見中道故名通達位（初地即歡喜地也）。【四
修習位】謂第二地至第十地菩薩得見道
已為斷除障而復修習根本之智故名修
習位（第二地至第十地者離垢地發光地𦦨慧地難勝地現前地遠行地不動
地善慧地法雲地也根本智者即菩薩親證本有之智也）。【五究竟位】謂
妙覺佛證此果位最極清淨更無有上故
名究竟位（妙覺者自覺覺他覺行圓滿不可思議也）。
菩薩有五種生（出地持經）【一息苦生】謂菩薩以願
力自在力於飢饉世受大魚等身以肉救
濟一切眾生於疾病世為大醫王救治眾
生於刀兵世為大力主以善方便誠信之
言等心救濟息於戰諍於繫縛鞭打逼迫
之處為息惱故生於王家以正法化邪見
眾生於外道奉事天神造諸惡行之家亦
生彼處斷彼邪見及諸惡行如是無量生
處悉皆徃生是名息苦生。【二隨類生】謂菩
薩以願力自在力於種種眾生天龍鬼神
阿脩羅等及諸外道邪見惡行等類菩薩
悉生其中為其導首引令入正及以善法
廣為宣說是名隨類生。【三勝生】謂菩薩示
現受生於壽命色力果報勝過一切天人
是名勝生。【四增上生】謂菩薩從淨心住乃
至最上菩薩住在所受生而獨殊勝於閻
<pb n="25"/>
浮提自在受生乃至大自在究竟地一切受
生處於中最為奇特是名增上生（淨心住者即十
地中第七地也此地菩薩離諸惑業故名淨心最上菩薩住即第十法雲地也居九
地之上故名最上梵語閻浮提華言勝金洲大自在究竟地者即色界天主所住處
也）。【五最後生】謂最上菩薩住受生時求證
菩提萬行滿足生剎利婆羅門家得阿耨
多羅三藐三菩提作一切佛事是名最後
生（梵語菩提華言道梵語剎利華言四王即王種也梵語婆羅門華言淨行梵語
阿耨多羅三藐三菩提華言無上正等正覺）。
菩薩五種相（出莊嚴經論）【一憐愍相】謂菩薩以慈
悲菩提之心愍念一切眾生廣行方便饒
益攝受是為憐愍相。【二愛語相】謂菩薩能
於一切佛法巧妙宣說柔言輭語令諸眾
生而得正信是為愛語相。【三勇徤相】謂菩
薩為眾生故於諸難行苦行而悉行之不
生退屈是為勇徤相。【四開手相】開手者開
手以物與人也謂菩薩悲願深重能行布
施濟貧[托-七+友]苦而以財慧普攝一切是為開
手相。【五釋義相】謂菩薩為眾生故施無礙
辯解經釋義以最上法而攝受之是名釋
義相。
菩薩五種自在（出大寶積經）菩薩悲智並運萬行
滿足其於壽命受生等事故得自在無礙
也。【一壽命自在】謂菩薩成就法身慧命了
無生死壽夭延萬刦不為長促一念不為
短但為度脫有情以諸方便而隨機示現
長短壽命之相其心無所[(ㄇ@人)/圭]礙是為壽命自
在。【二生自在】謂菩薩為度脫有情以大悲
心隨類受生饒益一切處天宮不為樂入
地獄不為苦去住無礙是名生自在。【三業
自在】謂菩薩萬行具足悲智雙運或現神
通或說妙法或入禪定或修苦行所作行
業但為利他縱任無礙是為業自在。【四覺
觀自在】初心曰覺細心曰觀謂菩薩或修
禪觀之行或起利生之心雖有思惟離諸
散亂隨願度生平等無礙是為覺觀自在。
【五眾具果報自在】謂菩薩因行深廣果報
殊勝於一切所須之具不假營為自然周
足心無染礙是為眾具果報自在。
五怖畏（出百法論鈔并毘婆沙論）【一不活畏】謂初學菩薩
雖行布施之行而不能盡己所有又恐自
己不能過活是名不活畏。【二惡名畏】謂初
學菩薩雖欲與眾生同事而攝化之入諸
酒肆等恒懼譏謗不得似大菩薩安行自
若是名惡名畏（同事者同其所作即酒肆等事也若大菩薩證果之
後以同事攝諸眾生逆行順化屠坊酒肆無徃不可所以安行自若也）。【三死
畏】謂初學菩薩雖欲運廣大心內外俱施
然有時施以財物而於身命顧惜不能自
捨是名死畏（內外施者內則身命等外則財物等也）。【四惡道
畏】謂初學菩薩懼生惡道於不善法分別
對治令其不生是名惡道畏。【五大眾威德
畏】謂初學菩薩或於王[庭-壬+手]執理之處或於
善解法義人前申宗敵論唯恐有失是名
大眾威德畏。
小乘五位（出天台四教儀）【一資糧位】資糧位者如人
遠行必賫糧以為路資也其位有三一五
停心二別相念三總相念若欲出於三界
必以此三種觀法而為資糧也（五停心者一多貪眾
生不淨觀二多嗔眾生慈悲觀三多散眾生數息觀四愚癡眾生因緣觀五多障眾生念
佛觀別相念總相念者謂四念處一觀身不淨二觀受是若三觀心無常四觀法無我苦
各觀察則名別相念若總觀察則名總相念三界者欲界色界無色界也）。【二加位
行】加行位者其位有四一煖位（如木鑽火未見火出
先得煖相以喻加行位人未見智火已得煖相二頂位（觀行轉明如登山頂
<pb n="26"/>
悉皆明了）三忍位（忍即忍可之義謂於苦集滅道四諦之法忍可而樂修也）
四世第一位（於理雖未能證而於世間最勝）謂此四位加
功用行取證道果也。【三見道位】見道位者
即聲聞初果也謂斷三界見惑而見真空
之理故名見道也（初果即須陀洹也）。【四修道位】修
道位者謂修四諦道法斷欲界思惑而證
第二第三果故名修道也（第二果即斯陀含第三果即阿
那含也）。【五無學位】無學位者即聲聞第四果
阿羅漢也此位斷三界見思惑盡真理究
竟無法可學故名無學也（梵語阿羅漢華言無學又云無生）。
初度五人（出翻譯名義）謂佛初出家入山修道父王
思念乃命陳如等五人尋訪隨侍及佛成
道因念五人當先度脫故在鹿苑先調其
根性為說苦集滅道四諦之法而得解脫
是為初度五人也。【一阿若憍陳如】梵語阿
若華言已知此其名也梵語憍陳如華言
火噐此其姓也以其是婆羅門種由先世
事火故云火噐乃佛之舅氏也（梵語婆羅門華言淨
行事火者法華文句云火有二義照也燒也照則暗不生燒則物不生所以事之因
為姓也）。【二頞鞞】梵語頞鞞華言馬勝亦云馬
師乃佛之家族也。【三䟦提】梵語䟦提華言
小賢乃佛之家族也。【四十力迦葉】梵語迦葉
又云婆敷（無翻）亦佛之舅氏非大迦葉亦非
三迦葉也（大迦葉即摩訶迦葉三迦葉即優樓頻羅迦葉那提迦葉伽耶
迦葉也）。【五拘利太子】拘利太子乃斛飯王之
長子即佛之從兄弟也。
五種聲聞（出法華文句）【一決定聲聞】謂久習小乘
積刦功圓而證得小果是名決定聲聞。【二
退道聲聞】謂此聲聞本習大乘積刦修道
中間為厭生死退大道心取證小果是名
退道聲聞。【三應化聲聞】謂諸佛菩薩為前
二種聲聞故內祕佛菩薩之行外見聲聞
之形引誘小乘令入大乘是名應化聲聞。
【四增上慢聲聞】謂厭居生死欣樂涅槃修
習小乘以少為足未得謂得未證謂證是
名增上慢聲聞。【五大乘聲聞】謂以佛道聲
令一切聞不住化城終歸寶所是名大乘
聲聞（化城者無而倐有名化防非禦敵名城以喻小乘涅槃能防見思之非而
禦生死之敵也寶所即大乘實相之理也）。
五性（出華嚴經隨䟽演義鈔）【一定性聲聞】因果不易名
曰定性聞佛聲教而得覺悟名曰聲聞謂
惟習聲聞之因而證聲聞之果更不進求
佛道是名定性聲聞也。【二定性緣覺】謂觀
因緣生滅之法覺悟真空之理故曰緣覺
謂唯習緣覺之因而證緣覺之果更不進
求佛道是名定性緣覺也。【三菩薩性】菩薩
梵語具云菩提薩埵華言覺有情謂菩薩
悲智雙運冤親等觀廣利眾生證菩提果
是名菩薩性也。【四不定性】謂遇緣熏習修
行不定若近聲聞而習聲聞法若近緣覺
而習緣覺法若近菩薩而習菩薩法各隨
所習而成其性是名不定性也。【五無種性】
無種者無善種也謂人撥無因果不受化
度甘溺生死不求解脫是名無種性也（撥者
絕也）。
五種阿那含（出涅槃經）梵語阿那含華言不來又
云不還謂不還來欲界受生即第三果也
以其根有利鈍行有勤怠於證阿羅漢果
有先後之不同故分為五也（梵語阿羅漢華言無學又
云無生）。【一中般涅槃】中即中陰亦名中有以
人死之後未得托生之識身也梵語般涅
槃華言滅度謂此阿那含從欲界沒生色
界時於色界中有身便斷上地餘惑證阿
<pb n="27"/>
羅漢得般涅槃也（上地即無色界也）。【二生般涅槃】
生者於色界受生也謂此阿那含於欲界
得第三果已從欲界沒生於色界便斷上
地餘惑得阿羅漢入般涅槃也。【三有行般
涅槃】有行即加功用行也謂此阿那含於
欲界得第三果已從欲界沒生於色界不
能速疾趣涅槃果更經多時勤修加行方
斷上地餘惑得阿羅漢入般涅槃也。【四無
行般涅槃】無行即不加功行也謂此阿那
含於欲界得第三果已從欲界沒生於色
界更經多時不能加功用行懈怠慢縱任
運經久方斷上地餘惑得阿羅漢入般涅
槃也。【五上流般涅槃】上即無色界流即流
行謂此阿那含從欲界沒生於色界不能
便證涅槃要須流行色界餘天之中次第
生已方斷上地餘惑得阿羅漢入般涅槃
也（餘天即色界初禪後二禪三禪四禪天也）。
五果回心（出涅槃經）五果須陀洹斯陀含阿那含
阿羅漢辟支佛所證之果也謂此五人經
刦不等斷盡煩惱回心向大證取菩提故
名五果回心（刦梵語具云刦波華言分別時節梵語菩提華言道）。【初
果八萬刼回心】初果即須陀洹也謂斷三
結之惑而得此果超四惡趣於人天中七
返受生方斷諸苦入於涅槃過八萬刼當
得無上正等菩提是名初果回心（梵語須陀洹華
言預流謂出凡流而預聖流也三結者身見戒取疑即三界見惑也四惡趣者脩羅
趣畜生趣地獄趣也七返者天上人間共七番也梵語涅槃華言滅度）。【二果
六萬刼回心】二果即斯陀含也謂斷欲界
六品思惑而得此果於天人中一番受生
方斷諸苦入於涅槃過六萬刦當得無上
正等菩提是名二果回心（梵語斯陀含華言一徃來謂一
生天上一生人間得證涅槃也六品思惑者眼耳鼻舌身五根對色聲香味觸五塵
而起貪愛之心曰思此惑有九品今云六品者謂斷九品中前之六品也）。【三果
四萬刦回心】三果即阿那含也謂斷五下
分結而得此果更不受生過四萬刼當得
無上正等菩提是名三果回心（梵語阿那含華言不
來謂不來欲界受生也五下分結者即欲界貪嗔身見戒取疑也）。【四果二
萬刦回心】四果即阿羅漢也謂永斷三界
貪欲嗔恚愚癡之惑而得此果過二萬刦
當得無上正等菩提是名四果回心（梵語阿羅
漢華言無生謂斷見思惑盡更不受三界生也）。【五果十千刦回心】
五果即辟支佛也謂永斷三界貪欲瞋恚
愚癡之惑而得此果過十千刦當得無上
正等菩提是名五果回心（辟支梵語具云辟支迦羅華言
緣覺）。
五分法身（出法華玄義釋籤）五分法身者分即分齊
法者戒定慧諸法也身者聚也聚集諸法
以成其身也（聚集諸法者謂聚集色受想行識之法也）。【一戒身】
謂二乘因持無作之戒戒法成就證得此
身故名戒身（二乘者聲聞乘緣覺乘也無作戒者不作意持任運無犯
名無作戒也）。【二定身】謂二乘因修無漏淨禪證
此身故名定身（無漏者不漏落生死也淨禪者謂因修禪定能斷諸
漏漏即三界煩惱既無煩惱心則清淨故名無漏淨禪也）。【三慧身】謂二
乘因修無漏智慧得證此身故名慧身（無漏
智慧者即是觀十二因緣及觀四諦之智慧也修此智慧者即能斷三界煩惱出離
有漏生死也）。【四解脫身】解縛得脫故名解脫有
二種一者有為解脫謂以無漏智慧斷有
漏煩惱二者無為解脫謂一切煩惱滅盡
無餘煩惱既盡理本無為由二種解脫得
證此身故名解脫身。【五解脫知見身】知以
智知見以眼見謂二乘因此智眼於一切
法知覺照了當體即空悉皆如幻得證此
身故名解脫知見身。
<pb n="28"/>
五論師（出翻譯名義）【一阿濕縛窶沙論師】梵語阿
濕縛窶沙華言馬鳴摩訶衍論云過去世
中有一大王名曰輪陀有千白鳥皆悉好
聲若鳥出聲大王增德若不出聲大王[損-口+ㄙ]
德如是諸鳥若見白馬則出其聲若不見
時常不出聲爾時大王徧求白馬終日不
得作如是言若外道眾能令此鳥鳴者都
破佛教若佛弟子能令此鳥鳴者都破外
道爾時菩薩用神通力現千白馬令千鳥
皆鳴紹隆正法令不斷絕是故世尊字此
菩薩名曰馬鳴又本傳云此師說法時能
感羣馬悲鳴故號馬鳴以其造起信論大
乘莊嚴等論故稱論師。【二那伽曷樹那論
師】梵語那伽曷樹那華言龍猛舊翻龍樹
其母於樹下生之因龍成其道故號曰龍
樹輔行云龍樹之學廣通天下無敵欲謗
佛經龍接入宮一夏但誦七佛經目知佛
法深妙遂出家降伏外道明第一義以其
作中觀大智度等論故稱論師也。【三提婆
論師】梵語提婆華言天乃龍樹弟子也以
其造百論大丈夫等論故稱論師。【四鳩摩
羅邏多論師】梵語鳩摩羅邏多華言童受
以其闡揚論義故稱論師。【五室利邏多論
師】梵語室利邏多華言勝受謂此論王如
日照世能破諸暗故稱論師。
五種法師（出法華文句）法者軌則也師者匠也法
雖可軌體不自弘弘之在人是故五種弘
經之人皆得稱為法師也。【一受持】信力故
受念力故持謂於如來言教以堅固深信
受之於己憶持不忘是為受持法師。【二讀
經】對文曰讀謂正心端坐目覩經文口宣
句讀是為讀經法師。【三誦經】背文曰誦謂
習讀既熟不須對文自然成誦是為誦經
法師。【四解說】謂聖教之義難解若能公明
解釋訓授於人是為解說法師。【五書寫】謂
於諸佛經典若能書寫廣傳流通大法是
為書寫法師。
五種阿闍⿱�（出四分律）梵語阿闍⿱�華言軌範謂
其能為人軌範故云阿闍⿱�也。【一出家阿
闍⿱�】出家阿闍⿱�者即比丘剃度之師也
謂出家者必須依師而得剃度律云所依
得出家者是也（梵語比丘華言乞士）。【二受戒阿闍⿱�】
受戒阿闍⿱�者即比丘受戒之師也謂既
得出家必須依師求受戒法律云於受戒
時得作羯磨者是也（梵語羯磨華言作法）。【三教授阿
闍⿱�】教授阿闍⿱�者即比丘教授之師也
謂既得戒法必須得師教授威儀律云從
教授得威儀者是也。【四受經阿闍⿱�】受經
阿闍⿱�者即比丘受經之師也謂出家者
必須依師受習經文解說義理律云從所
受經得讀修妬路若說義乃至一四句偈
等是也（梵語修妬路又云修多羅華言契經）。【五依止阿闍⿱�】
依止阿闍⿱�者即比丘依止之師也謂比
丘度夏當依師住或依止作宿律云乃至
依住一宿者是也。
五種大師功德（出瑜伽師地論）【一戒行無失】謂比丘
於如來所制戒律常能堅守執持無有毀
犯過失具是功德方冝為人戒法之師也
（梵語比丘華言乞士）。【二善建立法】謂比丘於諸戒律
善能建立一切法則令人修學無所違越
具是功德方冝為人戒法之師也。【三善制
立所學】謂比丘於律儀中當學之法善能
裁制安立令無差謬具是功德方冝為人
<pb n="29"/>
戒法之師也。【四善斷疑惑】謂比丘於所建
立法則及所當學或眾有所疑善能廣為
開說斷除其惑令得如式修持具是功德
方冝為人戒法之師也。【五教授出離】謂比
丘以如來所制戒法教授於人令其如法
受持成就聖道出離生死具是功德方冝
為人戒法之師也。
五種僧（亦名五僧差別出顯宗論）【一無耻僧】謂毀犯禁戒
不守真風形預僧流行過俗務是名無耻
僧。【二瘂羊僧】謂於三藏教無所了達譬如
瘂羊無辯說用是名瘂羊僧（三藏教者經藏律藏論藏
也）。【三朋黨僧】謂好於遊散惟務闘諍善生
機巧結構朋黨是名朋黨僧。【四世俗僧】謂
昏昏度日兀兀延生心想閑緣身營世務
是名世俗僧。【五勝義僧】謂解慧有餘辯才
無礙隨機演教接物利生是名勝義僧。
僧五淨德（出諸德福田經）【一發心離俗】謂出家之人
發勇猛心脫離凡俗習佛菩提而能懷佩
道妙為世福田是為初淨德也（梵語菩提華言道）。
【二毀其形好】謂出家之人剃除鬚髮毀壞
相好去世俗之塵衣著如來之法服具佛
威儀為世福田是為第二淨德也。【三永割
親愛】謂投佛出家割絕父母親愛之情一
心精勤修道以報父母生成之德兼能為
世福田是為第三淨德也。【四委棄軀命】謂
出家之人能委棄身命無所顧惜惟務一
心求證佛道兼能為世福田是為第四淨
德也。【五志求大乘】謂出家之人常懷濟物
之心專志勤求大乘之法度脫一切有情
為世福田是為第五淨德也。
苾芻草五德（出翻譯名義）苾芻雪山香草謂其有
五鍾德以喻比丘亦具此德故稱為苾芻
也（梵語比丘華言乞士）。【一體性柔輭】體性柔輭者以
喻比丘能折伏身語意業之麤獷也。【二引
蔓旁布】引蔓旁布者以喻比丘傳法度人
延綿不絕也。【三馨香遠聞】馨香遠聞者以
喻比丘戒德芬馥為眾所聞也。【四能療疼
痛】能療疼痛者以喻比丘能斷煩惱毒害
之痛苦也。【五不背日光】不背日光者以喻
比丘正見思惟常向佛日而不背也。
比丘入眾五法（舊名入眾五心出四分僧羯磨）【一修慈愍物】
謂比丘入大眾中應修慈心憐愍於物嚴
淨律儀整束身心精勤學道是為修慈愍
物（梵語比丘華言乞士）。【二謙下自卑】謂比丘入大眾
中常用謙和永絕憍慢應自卑下如拭塵
巾是為謙下自卑。【三善知坐處】謂比丘入
大眾中動止有時若見上座不應安坐若
見下座不應起立是為善知坐處（上座者謂戒臘
在前道德聞達之比丘也）。【四說於法語】謂比丘入於大
眾中不冝雜說論世俗事若自說法若請
人說法是為說於法語。【五見過默然】謂比
丘入大眾中若見僧中有不如理之事若
便言說恐致別異故當安忍默而不言是
為見過默然。
五眾（出翻譯名義）【一比丘】梵語比丘華言乞士乞
是乞求之名士是清雅之稱謂上乞法以
資慧命下乞食以資色身淨命自活福利
眾生破憍慢心謙下自卑以成清雅之德
也（淨命者以清淨之食自活其命也）。【二比丘尼】梵語尼華
言女大智度論云尼得無量律儀故應次
於比丘佛以儀法嫌於混雜令在沙門後
故名比丘尼（女人出家始於佛姨母大愛道也梵語沙門華言勤息）。
【三式义摩那】梵語式义摩那華言學法女
<pb n="30"/>
行事鈔云式义尼具學三法一根本謂不
作四重（即殺盜＆CB21942;妄也）二學六法（一不染心相觸二不盜四錢三
不斷畜生命四不小妄語五不非時飲食六不飲酒）三學行法（即大尼所
行一切行法）為學此三法故名式义摩那。【四沙
彌】梵語沙彌華言息慈謂息世染之情以
慈濟羣生也盖出家之人初入佛法多存
俗情故須息惡行慈是名沙彌。【五沙彌尼】
玄奘法師云梵語室利摩拏理迦華言勤
䇿女謂勤行善法䇿進功德故名沙彌尼。
乞食遮五處（出顯揚聖教論謂比丘乞食此之五處
當避嫌疑不可徃也（梵語比丘華言乞士）。【一唱令家】
唱令家者謂歌唱曲令但取歡娛能亂禪
定比丘若行乞食此處不可徃也。【二＆CB21942;女
家】＆CB21942;女家者行止不潔聲名不正色欲因
緣障道根本比丘若行乞食此處不可徃
也。【三酤酒家】酤酒家者謂酒是起罪因緣
能生過失比丘若行乞食此處不可徃也。
【四王宮】王宮者貴戚之處嚴禁之所非可
干冐比丘若行乞食此處不可徃也。【五旃
陀羅】（又作旃茶羅）梵語旃陀羅華言屠者謂屠
者之家殺心盛大惱害眾生見者傷慈壞
善根本比丘若行乞食此處不可徃也（旃茶
羅者華言嚴幟謂此屠者惡業自嚴行時搖鈴持竹為幖幟以使人知具為惡者也）。
沙門受食五觀（出大藏一覽）梵語沙門華言勤息
謂勤行善法息滅惡事凡受食時先作五
觀然後方食故名沙門受食五觀也。【一計
功多少量彼來處】計功多少者智度論云
此食墾植收穫春磨淘汰歘煑及成工用
甚多量彼來處者僧祇律云施主減其妻
子之分求福故施凡受食時當作此觀。【二
忖己德行全[卸-ㄗ+夬]應供】忖己德行全應供者
毘尼母律云若不坐禪誦經營三寶事及
不持戒受人信施為施所墮則不宜受食
德行若全則可應供受食凡受食時當作
此觀（三寶者佛寶法寶僧寶也）。【三防心離過貪等為宗】
防心離過貪等為宗者明了論䟽云出家
先須防心三過謂於上味食起貪下味食
起嗔中味食起癡以此不知慚愧墮三惡
道凡受食時當作此觀（三惡道者餓鬼道畜生道地獄道也）。
【四正事良藥為療形枯】正事良藥為療形
枯者謂飢渴為主病四百四病為客病故
須以食而為醫藥用資其身凡受食時當
作此觀（四百四病者人身假地水火風四大所成一大不調則生百一種病
四大共成四百四病也）。【五為成道業應受此食】為成
道業應受此食者謂不食則飢渴病生道
業何成增壹阿含經云多食致苦患少食
氣力衰處中而食者如秤無高下凡受食
時當作此觀。
五種邪命（出大智度論）謂以此五種邪法用求利
養而自活命為比丘者當深成之（梵語比丘華言
乞士）。【一詐現異相】謂諸比丘違佛正教於世
俗人前詐現奇特之相令其心生敬仰而
求利養是為邪命。【二自說功能】謂諸比丘以
辯口利詞抑人揚己自逞功能令所見者
心生信敬而求利養是為邪命。【三占相吉
凶】謂諸比丘攻學異術卜命相形講談吉
凶而求利養是為邪命。【四高聲現威】謂諸
比丘大語高聲詐現威儀令人畏敬而求
利養是為邪命。【五說所得利以動人心】謂
諸比丘於彼得利於此稱說於此得利於
彼稱說令人動心而求利養是為邪命。
五法不得授人戒（出四分律）謂比丘當深信因果
常生慚愧戒行精進法義無忘方堪授人
<pb n="31"/>
戒法若不能如是者則不可也（梵語比丘華言乞士）。
【一無信】信為萬善之本眾德之基比丘若
不具足正信則於戒法自必不能持守何
況為師而授人戒也。【二無慚】慚謂慚耻比
丘之心若無慚耻自必肆情縱慾戒行有
虧故不可為師而授人戒也。【三無愧】愧謂
羞愧比丘之心若無羞愧自必毀犯戒法
不能悔過故不可為師而授人戒也。【四⿰悚頁
墯】謂比丘⿰悚頁墯恣縱則自於戒律必不能
堅守何況為師而授人戒也。【五多忘】謂比
丘於諸法義不能強記心多忘天則自於
戒檢必有所遺故不可為師而授人戒也。
五不退（出起信論䟽）【一信不退】謂十信位菩薩發
大信心篤信中道圓妙之理常住平等不
遷不變信行滿足而無退轉也（十信者信心念心精
進心慧心定心不退心護法心回向心戒心願心也）。【二位不退】謂菩
薩十信滿足入十住位乃至十行十回向
位即得分見法身住正定位而不退轉也
（十住者發心住治地住修行住生貴住方便具足住正心住不退住童真住法王子
住灌頂住十行者歡喜行饒益行無嗔恨行無盡行離癡亂行善現行無著行尊重
行善法行真實行也十回向者救一切眾生離眾生相回向不壞回向等一切佛回
向至一切處回向無盡功德藏回向隨順平等善根回向隨順等觀一切眾生回向
真如相回向無縛解脫回向法界無量回向也）。【三證不退】謂菩薩
三賢位滿即入初地乃至七地證遍滿法
身生無邊佛土而不退轉也（三賢者即十住十行十回
向諸位菩薩也初地至七地者歡喜地離垢地發光地𦦨慧地難勝地現前地遠行
地也遍滿法身者謂法身之體遍滿一切處也）。【四行不退】謂菩薩
七地功德滿足入於第八無功用地一切
功行永無退失也（第八無功用地即不動地也）。【五煩惱
不退】謂菩薩十地滿足入等覺位了煩惱
即是菩提豈更有煩惱之可退轉也（十地者即
前七地更加不動地善慧地法雲地是為十地也等覺位者去後妙覺佛猶有一等
勝前諸位得稱為覺）。
五法退菩提（出涅槃經）【一樂在外道出家】謂人之
出家當從正法修習善業成菩提果若從
外道則增諸邪見作不善業而菩提之心
未有不退失者矣（梵語菩提華言道）。【二不修大慈
之心】謂修菩薩行者當以平等大慈之心
愛念一切眾生與其清淨法樂然後得成
菩提之果若非此行而菩提之心未有不
退失者矣。【三好求法師過罪】謂修菩薩行
者奉承師長如事父母聽受其教則菩提
之果可成若窺伺以求其過則不惟無聽
受之誠且虧事師之道而菩提之心未有
不退失者矣。【四常樂處在生死】謂修菩薩
行者當勤精進以求出離則菩提之果可
成若躭著五欲造諸惡業於諸生死心無
厭離而菩提之心未有不退失者矣（五欲者色
欲聲欲香欲味欲觸欲也）。【五不喜讀誦經典】謂修菩薩
行者當信受如來所說經典誠心讀誦求
其妙義依解進修成菩提果若不喜樂受
持讀誦則所修之行無所依據而菩提之
心未有不退失者矣。
五乘（出華嚴一乘教義分齊章）【一佛乘】佛梵語具云佛陀
華言覺乘即運載之義謂如來以一乘實
相之法運諸眾生同到涅槃彼岸故名佛
乘（梵語涅槃華言滅度）。【二菩薩乘】菩薩梵語具云菩
提薩埵華言覺有情謂菩薩之人以六度
萬行為乘運諸眾生同出三界故名菩薩
乘（六度者一布施二持戒三忍辱四精進五禪定六智慧也三界者欲界色界無
色界也）。【三緣覺乘】謂緣覺之人因觀十二因
緣除於我執而悟真空涅槃之理以此之
法運出三界故名緣覺乘（十二因緣者一無明二行三識
<pb n="32"/>
四名色五六入六觸七受八愛九取十有十一生十二老死也）。【四聲聞乘】
謂聲聞之人聞佛聲教修苦集滅道四諦
之法而悟真空涅槃之理以此之法運出
三界故名聲聞乘。【五小乘】小乘者即人天
乘也謂人天以五戒十善為乘運出四趣
故名小乘（五戒者不殺不盜不邪＆CB21942;不妄語不飲酒也十善者不殺不盜
不邪＆CB21942;不妄語不兩舌不惡口不綺語不貪欲不嗔恚不邪見也四趣者修羅趣餓
鬼趣畜生趣地獄趣也）。
又五乘（出華嚴一乘教義分齊章）【一佛乘】佛梵語具云佛
陀華言覺乘即運載之義謂如來以一乘
實相之法運謂眾生同到涅槃彼岸是為
佛乘（梵語涅槃華言滅度）。【二緣覺乘】謂緣覺之人由
觀十二因緣生滅除於我執等惑覺悟真
空之理以此因緣之法運出三界是為緣
覺乘（十二因緣者一無明二行三識四名色五六入六觸七受八愛九取十有
十一生十二老死也三界者欲界色界無色界也）。【三聲聞乘】謂聲
聞之人聞佛聲教修生滅四諦之法而悟
真空涅槃之理以此四諦之法運出三界
是為聲聞乘（四諦者苦諦集諦滅諦道諦也）。【四天乘】天即
色界天也謂彼諸天修根本有漏禪觀欲
惑不染以此根本禪定運出欲界是名天
乘（有漏者謂漏落生死也根本禪即色界禪謂能出生一切禪定故也）。【五梵
乘】梵即淨也謂諸菩薩以慈悲喜捨四無
量心運諸眾生出生死海是名梵乘（慈悲喜捨
者慈能與樂悲能[托-七+友]苦喜則離苦得樂捨則冤親平等此四無量心以由眾生無量
故菩薩之心亦無量也）。
又五乘（出盂蘭盆經䟽）乘即運載之義謂人天等各
以所修之法為乘運載至其所至之處故
有五乘也。【一人乘】人者忍也於世間違順
情境悉能安忍故也謂人以三歸五戒為
乘運出四趣生於人道故名人乘（三歸依歸依佛
歸依法歸依僧也五戒者不殺不盜不邪＆CB21942;不妄語不飲酒也四趣者修羅趣餓鬼
趣畜生趣地獄趣也）。【二天乘】天者謂天然自然樂勝
身勝也天以十善為乘運出五道得生欲
天於修十善時更能修習禪定即生色界
無色界天故名天乘（十善者不殺生不偷盜不邪＆CB21942;不妄語不
兩舌不惡口不綺語不貪欲不嗔恚不邪見也五道者人道修羅道餓鬼道畜生道
地獄道也）。【三聲聞乘】聲聞者聞如來聲教而得
悟道也謂聲聞以四諦為乘運出三界到
於涅槃故名聲聞乘（四諦者苦諦集諦滅諦道諦也三界者欲
界色界無色界也梵語涅槃華言滅度）。【四緣覺乘】緣覺者謂
觀十二因緣覺悟真空之理也以十二因
緣為乘運出三界到於涅槃故名緣覺乘
（十二因緣者一無明二行三識四名色五六入六觸七受八愛九取十有十一生十
二老死也）。【五菩薩乘】菩薩梵語具云菩提薩埵
今稱菩薩者從畧也華言覺有情謂覺悟
一切有情眾生也以六度為乘運諸眾生
同出三界而到涅槃彼岸故名菩薩乘（六度
者一布施二持戒三忍辱四精進五禪定六智慧也）。
五事生天上（出辯意經）謂諸眾生能行此五事則
得生於天上也。【一慈心】謂人不殺眾生愛
惜物命令眾得安是名慈心。【二賢良】謂人
不盜他人財物布施無慳濟諸窮乏是名
賢良。【三貞潔】謂人不犯外色護戒奉齋是
名貞潔。【四誠信】謂人不欺於人護口四過
永無謟[佞-二+〦]是名誠信（口四過者妄言綺語兩舌惡口也）。【五
不醉酒】謂人尊崇善法堅修梵行不酗於
酒而發狂亂是名不醉酒。
始生天有五種相（出正法念處經）【一光明覆身相】謂
人初生天時光明覆身身無衣服心作是
念勿令他天見我裸露即於念時他見有
衣而實無衣是為第一相。【二欲見園林相】
謂人初生天時已見天上所有之物生希
<pb n="33"/>
有心而於園林等則未曾見故欲見之而
遍觀看是為第二相。【三見天女生慚相】謂
人初生天時見天中女顏色羞慚未敢正
看是為第三相。【四見天生疑相】謂人初生
天時若見餘天雖欲前近心生疑慮意志
不定是為第四相。【五升空生怖相】謂人初
生天時欲升虛空心生怖畏設飛不高去
則不遠或傍城壁或依附地是為第五相。
五淨居天（出楞嚴經）五淨居天者謂聲聞之人斷
欲界九品思惑盡證第三阿那含果而居
其中亦名五不還天若據俱舍圖言此五
天次第而上若據楞嚴經言此五天皆橫在
第四禪天中彼四禪天但能聞此五天之
名而不能知見如世間聖地道塲多有羅
漢所居而人不能見也（九品者欲界思惑三品中每品又各
分上中下三品故言九品也梵語阿那含華言不來不來即不還謂不還來欲界受
生也）。【一無煩天】謂此天苦樂兩滅心境不交
則無煩惱故名無煩天也（苦樂兩滅者離欲界苦及色界
樂也心境不交者心與境不交接也）。【二無熱天】熱即熱惱謂
此天機括獨行研交無地故名無熱天也
（機括獨行者機謂弩牙括與筈同受絃之處皆取可發之義以喻於）此天於
（苦樂之境雖滅猶存能滅之念故獨行至此天中研究此心與境交）一切沉
（無依無處則無熱惱故云研交無地也）。【三善見天】謂（謂一心於慧心）
十方世界妙見圓澄更無塵像及一切沉
垢故名善見天也（十方世界等者謂一心在定定能發慧於慧心
中見十方界圓徧澄凝更無世界內外塵像及無心地昬沉之垢也）。【四善現
天】謂此天精見現前陶鑄無礙故名善現
天也（精見現前陶鑄無礙者範土曰陶鎔金曰鑄以妙精明見陶鑄一切像空
無障礙故也）。【五色究竟天】謂此天究竟羣幾窮
色性性入無邊際故名色究竟天也（究竟羣幾
者幾謂幾微言究盡諸色幾微之處也窮色性性入無邊際者色性所依之性故云
𢙼性性本無邊若研窮之則入於無邊際矣）。
初禪天定五支功德（出法界次第）支即支分如樹
之根幹是一枝條有異禪支之義亦爾從
一定心出生五支故也又支持之義謂定
心淺薄易於搖動若得覺觀等法支持則
定心安隱牢固故名支也。【一覺支】初心在
緣為覺謂行者於定中發初禪清淨免法
觸其身根心大驚悟爾時初覺此觸故名
覺支。【二觀支】細心分別為觀謂行者既證初
禪即以細心分別禪中諸妙功德境界分
明故名觀支。【三喜支】欣慶之心為喜謂行
者獲得初禪天定利益甚多如是思惟懽
喜無量故名喜支。【四樂支】怡恱之心為樂
謂行者喜心既息則恬然靜慮受禪之樂
故名樂支。【五一心支】心與定法相應為一
謂行者初證禪時心依覺觀喜樂之法故
有細微散亂若喜樂心息自然心與定一
故名一心支。
三禪天定五支功德（出法界次第）【一捨支】離喜不
悔之心為捨謂行者欲離二禪時以種種
因緣訶責於喜喜既滅謝三禪即發若證
三禪之樂則捨二禪之喜不生悔心故名
捨支。【二念支】念即愛念謂行者既發三禪
之樂樂從內起應須愛念樂則增長故名
念支。【三慧支】解知之心為慧謂行者既發
三禪之樂此樂微妙若非善巧解慧則不
能方便長養故名慧支。【四樂支】怡恱之心
為樂謂行者發三禪樂已若能善用捨念
慧三支將獲此樂樂則徧身若離三禪餘
地更無徧身之樂故名樂支。【五一心支】心
與定法相應為一謂行者受樂心息則心
與定一澄渟不動故名一心支。
<pb n="34"/>
欲天五＆CB21942;（出天台四教儀集註）【一地居二天形交成＆CB21942;】
謂四天王天居須彌山腹忉利天居須彌
山頂故名地居此之二天男女和合與世
無異也（四天王者東方持國天王南方增長天王西方廣目天王北方多聞
天王也梵語須彌華言妙高梵語忉利華言三十三）。【二夜摩天勾抱
成＆CB21942;】梵語夜摩華言善時分此天於諸欲
境知時分故不以形交但勾抱也。【三兜率
天執手成＆CB21942;】梵語兜率華言知足此天於
諸欲境知止足故而不勾抱但執手也。【四
化樂天對笑成＆CB21942;】謂此天欲心微薄亦不
執手但對笑也。【五他化天相視成＆CB21942;】謂此
天欲念漸盡亦不對笑但相視也。
五種梵音（出長阿含經）梵音者即大梵天王所出
之聲而有五種清淨之音也。【一正直音】謂
諸梵天禪定持身無諸欲行而其音聲端
正質直而不邪曲是名正直音。【二和雅音】
謂諸梵天心離欲染愛樂律儀而其音聲
柔和典雅離諸麤獷是名和雅音。【三清徹
音】不濁曰清透明曰徹謂諸梵天戒行清
淨心地圓明而其音聲清淨明徹是名清
徹音。【四深滿音】謂諸梵天淨行圓滿心光
湛寂而其音聲幽深充滿而不淺陋是名深
滿音。【五周遍遠聞音】足僃曰周普通曰遍
謂諸梵天心光瑩淨普映十方而其音聲
周遍遠聞而不迫窄是名周遍遠聞音。
天大五衰相（出法苑珠林）【一衣服垢穢】謂諸天眾
銖衣妙服光潔常鮮福盡壽終之時自生
垢穢是為大衰相也（銖衣者十黍重曰銖諸天之衣重六銖故
名銖衣）。【二頭上華萎】謂諸天眾寶冠珠翠彩
色鮮明福盡壽終之時頭上冠華自然萎
悴是為大衰相也。【三腋下汗流】謂諸天眾
勝體微妙輕清潔淨福盡壽終之時兩腋
自然流汗是為大衰相也。【四身體臭穢】謂
諸天眾妙身殊異香潔自然福盡壽終之
時忽生臭穢是為大衰相也。【五不樂本座】
謂諸天眾最勝最樂非世所有福盡壽終
之時自然厭居本座是為大衰相也。
天小五衰相（出法苑珠林）【一樂聲不起】謂諸天音
樂不皷自鳴衰相現時其聲自然不起是
為小衰相也。【二身光忽滅】謂諸天眾身光
赫奕晝夜昭然衰相現時其光不現是為
小衰相也。【三浴水著身】謂諸天眾肌膚香
膩妙若蓮華不染於水衰相現時浴水霑
身停住不乾是為小衰相也。【四著境不捨】謂
諸天眾欲境殊勝自然無有躭戀衰相現
時取著不捨是為小衰相也。【五眼目數瞬】
謂諸天眾天眼無礙普觀大千衰相現時
其目數瞬是為小衰相也。
國王五種可愛樂法（出佛為優填王說王法政論經）【一恩養
蒼生可愛樂法】謂國王能布德施仁利濟
羣生使各遂其性咸歸治化是以普天之
下咸被思澤無不愛樂也。【二英勇具足可
愛樂法】謂國王英武神授智勇天錫德覆
萬邦威加四海未降伏者能降伏之已降
伏者能攝護之是以普天之下畏威懷德
無不愛樂也。【三善權方便可愛樂法】謂國
王智謀機變神用莫測於柔順服從者方
便而保愛之強戾梗化者則方便而制伏
之是以普天之下畏威懷德無不愛樂也
（梗化者謂強梗弗順化也）。【四正受境界可愛樂法】謂國
王善能籌量府庫儲蓄多寡以仁愛心錫
與親族人民凡疾病者令醫治之貧乏者
悉賑濟之是以普天之下咸被恩澤無不
<pb n="35"/>
愛樂也。【五勤修善法可愛樂法】謂國王具
足淨信能信過去未來善不善業人天果
報修習正因以證聖果是以普天之下尊
仰效慕無不愛樂也。
生淨土五不退（出淨土十疑論）【大悲攝持不退】謂眾
生得生淨土者以阿彌陀佛大悲願力攝
持不捨故得不退轉也。【佛光照燭不退】謂
眾生得生淨土者常被佛光照燭故菩提
之心日得增長而不退轉也。【常聞法音不退】
謂眾生得生淨土者聞諸水鳥樹林風聲
樂響皆說苦空無我之法是以常起念佛
念法念僧之心而不退轉也。【善友同居不
退】謂眾生得生淨土者以由彼國純諸菩
薩以為勝友內無煩惱惑業之累外無邪
魔惡緣之境故一生之後即不退轉也。【壽
命無量不退】謂諸眾生得生淨土者即得壽
命無量與佛菩薩平等無二故一生之後
即不退轉也。
五事生人中（出辯意經）謂諸眾生能行此五事則
得於人中受生也。【一布施】謂人常行仁慈
不恡財寶賑濟貧窮是名布施。【二持戒】謂
人心常念戒憶持無忘不作諸惡是名持
戒。【三忍辱】謂人若遇非理相干能以情恕
安忍不動是名忍辱。【四精進】謂人直心向
道勤行眾善無有懈怠是名精進。【五忠孝】
謂人秉心端正事君能致其身事親能竭
其力是名忠孝。
人有五苦（出法苑珠林并五苦章句經）【一母人懷妊從死
得生】謂人托胎居母腹中生臟之下熟臟
之上迫迮倒懸苦痛無量及至出胎熱風
觸身如履刀劒失聲大呌頓昧前因是為生
苦。【二老人顏色敗壞】謂人老年髮白齒落
目昬耳瞶四大不調百節疼痛頭低腰屈
起坐呻吟是為老苦（四大者地大水大火大風大也）。【三病
人困劣】謂人以四大為體一大不調百一
病生四大不調四百四病同時俱作形骸
苦痛如被杖楚手足不任氣力虛竭起坐
須人是為病苦。【四人死風刀斷脉】謂人臨
命終時四大分散痛毒辛酸慈親孝子莫
能相救風刀解身苦不可忍是為死苦。【五
犯罪人束縛送獄】謂人違國正法冐犯罪
愆枷鎻縈身繫閉牢獄受諸刑罰苦不可
言是為獄苦。
眾生五事恃怙（出出曜經）恃怙猶倚頼也佛為愚
癡眾生恃怙所有不念世相無常恣意放
逸不求出世無為之道故說此五事以警
發之。【一恃怙年少】謂人倚頼年少血氣剛
強隨情任意恣作非為而不顧衰老之逼
身也。【二恃怙端正】謂人倚頼形貌端正嬌
媚於人取相生欲不自羞愧而不顧老醜
之逼身也。【三恃怙力勢】謂倚頼勢力強盛
任作威福陵蔑於他無所畏忌不顧衰患
之逼身也。【四恃怙才噐】謂倚頼才調噐量
超越卓異妄自尊大輕藐於人而不顧禍
患之逼身也。【五恃怙貴族】謂人倚頼種族
尊貴閥[門@(八/允)]高顯憍慠縱恣侮慢於人而不
顧衰敗之相尋也。
大明三藏法數卷第十六
<sarticle><article>大明三藏法數卷第十七　　　　　池九</article></sarticle>
上天竺前住持沙門一如等奉　勑集註
五人非噐（出華嚴經䟽）謂此五人皆非受道之噐也。
【一無信非噐】謂有眾生溺於邪見聞於大
經而生疑謗墮諸惡道是為無信非噐。【二
<pb n="36"/>
違真非噐】謂有眾生心自違真逐妄依傍
經法以求名利不淨說法集諸邪行是為
違真非噐。【三乖實非噐】謂有眾生乖於實
道多無正見但依言取文隨聲取義超情
至理不入於心是為乖實非噐（超情至理者謂超越
情量至極之理也）。【四陿劣非噐】華嚴出現品云一
切二乘不聞此經何況受持故雖在座如
聾如瞽是為陿劣非噐（二乘者聲聞乘緣覺乘也）。【五守
權非噐】謂三乘共教諸菩薩等隨宗所修
行布行位權小之法不信圓融具德之道
是為守權非噐（三乘者聲聞乘緣覺乘菩薩乘也共教者三乘共學
般若之教也隨宗者隨三乘所宗之法也行布行位者謂行列排布行位之次第也）。
五種不男（出法華文句記）法華經云菩薩不應親近
五種不男之人以為親厚正謂此五種也。
【一生不男】謂人從生來男根不滿是名生
不男。【二犍不男】犍謂人以刀去其男根是
為犍不男。【三妬不男】謂男根似無見他行＆CB21942;
因生妬心遂或有根是名妬不男。【四變不
男】謂根能變現也遇男則變為女遇女則
變為男是名變不男。【五半不男】謂半月能
男半月不能男是名半不男。
女有五障（出法華經）法華經中謂舍利弗不知龍
女是大乘根噐宿習圓因而得成佛以為
例同報障女流故說女人有五種障也然
說此五障者欲令女人知有此障即當發
菩提心行大乘行早求解脫也。【一不得作
梵天王】謂梵天因中修持戒善得獲勝報
而為天王若女人身噐欲染則不得作梵
天王。【二不得作帝釋】謂帝釋勇猛少欲修
持戒善報為天主若女人雜惡多欲則不
得作帝釋也（帝釋梵語釋提恒因華言能天主即忉利天主也）。【三
不得作魔王】謂魔王因中十善具足尊敬
三寶孝奉二親報生欲界他化自在天而
作魔王若女人輕慢嫉妬不順正行則不
得作魔王也（魔王即他化自在天王也十善者不殺不盜不邪＆CB21942;不妄
言不兩舌不惡口不綺語不貪欲不嗔恚不邪見也三寶者佛寶法寶僧寶也）。【四
不得作轉輪聖王】謂轉輪聖王因中行十
善道慈愍羣生報作輪王若女人無有慈
愍淨行則不得作轉輪聖王也。【五不得作佛】
謂如來行菩薩道愍念一切心無染著乃
得成佛若女人身口意業情欲纏縛則不
得作佛也。
結胎五位（出析玄記）【一揭邏藍】梵語揭邏藍華言
雜穢謂人於胎位中初七日內受質之相
狀如疑酥是名揭邏藍。【二頞部曇】梵語頞
部曇華言疱謂人於胎位中二七日內形
成之相狀如瘡疱是名頞部曇。【三閉尸】梵
語閉尸華言凝結謂人於胎位中三七日
內形成之相狀如厚肉是名閉尸。【四徤南】梵
語徤南華言凝厚謂人於胎位中四七日
內形成之相狀漸堅硬是名徤南。【五鉢羅賖
佉】梵語鉢羅賖佉華言形位謂人於胎位中
五七日之後四支諸根形分具足是名鉢
羅賖佉（四支者二手二足也諸根者眼耳鼻舌身意也）。
五行（出圓覺鈔）五行者於六度中合定慧二度為
止觀一門故名五行也。【一布施】布施者謂
內外資財以清淨心悉能施之而無吝惜
也（內資財即身命法也外資財即世間財物也）。【二持戒】持戒者
即防非止惡之義謂奉持如來戒律則能
防止身口所作之惡也。【三忍辱】忍辱者謂
於違逆之境遇諸毀罵惱害之事皆能安
忍心無恚恨也。【四精進】精進者謂修諸善
道精勤無怠心心相續不自放逸也。【五止
<pb n="37"/>
觀】止觀者止是禪定之勝因觀是智慧之
由藉謂若能成就二法自然定慧圓明也。
修行五門（出起信論䟽）【一修行施門】施有三義謂
若見一切來求索者所有財物隨力施與
捨自慳貪令彼歡喜即資生施也若見厄
難恐怖危逼隨己堪任方便救濟令彼無
畏即無畏施也若有眾生來求法者隨己
所解方便為說不為貪求名利恭敬唯念
自利利他回向菩提即法施也是名修行
施門。【二修行戒門】謂不作眾惡遠離憒閙
修頭陀行乃至小罪心生怖畏慚愧改悔
不輕如來所制禁戒常護譏嫌防止過失
故名修行戒門（梵語頭陀華言抖擻謂抖擻塵勞也）。【三修行
忍門】謂能忍受他人[損-口+ㄙ]惱心不懷報亦當
忍於利衰毀譽稱譏苦樂等八法故名修
行忍門。【四修行進門】謂於諸善事心不懈
退立志堅強勤修一切功德自利利他速
離眾苦是名修行進門。【五修行止觀門】止
謂遮止一切境界散亂之相隨順奢摩他
故觀謂分別因緣生滅之相隨順毘鉢舍
那故以此二義漸漸修習不相舍離令得
成就是名修行止觀門（梵語奢摩他華言止梵語毘鉢舍那
華言觀）。
布施離五種法（出優婆塞戒經）【一不選有德無德】謂
菩薩行慧施時平等普濟不擇冤親於有
德人生愛敬心於無德人起憐愍心是名
不選有德無德。【二不說善惡】謂菩薩行慧
施時以平等慈於善不善各隨所願普皆
饒益是名不說善惡。【三不擇種姓】謂菩薩
行慧施時無分種姓貴賤凡有所需普皆
施與是名不擇種姓。【四不輕求】謂菩薩行
慧施時見來乞者起慇重心而給所須以
濟其乏是名不輕求。【五不惡口罵】謂菩薩
行慧施時凡有求索者不出醜惡之語而毀
辱之是名不惡口罵。
施食獲五福報（出施食獲五福報經）【一施命】謂人七日
不得食則死若能以食施之即為施命其
施命者得世世長壽財富無量報。【二施色】
謂人不得食顏色顦悴若能以食施之即
為施色其施色者得世世端正人見懽喜
報。【三施力】謂人不得食身羸力弱若能以
食施之即為施力其施力者得世世多力
終無耗減報。【四施安】謂人不得食心愁身危
不能自安若人以食施之即為施安其施
安者得世世安隱不遇災患報。【五施辯】謂
人不得食困不能言若能以食施之即為
施辯其施辯者得辯慧通達聞者喜恱報。
施果感五不死（出付法藏經）經云毘婆尸佛時有
一比丘患頭痛薄拘羅尊者持一訶梨勒
果施彼食之其病即愈因施果故九十一
刼天上人間享福快樂未甞有病最後生
婆羅門家其母早亡父娉後妻苦厭拘羅
五度加害皆無所[損-口+ㄙ]及年既長出家學道
得阿羅漢果（梵語毘婆尸華言勝觀梵語薄拘羅華言善容梵語訶梨
勒華言天主特來切梵語具云刧波華言分別時節梵語婆羅門華言淨行梵語阿
羅漢華言無學）。【一置𨫼不死】謂薄拘羅年幼後母
作餅從而索之後毋憎嫉擲置𨫼上𨫼雖
燋熱不能燒害也。【二釜煑不死】謂薄拘羅
後毋煑肉從而索之毋益瞋恚尋擲釜中
釜雖極熱亦不能害也。【三水溺不死】謂薄
拘羅後毋向河從而逐去毋即嫌惡尋擲
水中水雖深而不能溺也。【四魚吞不死】謂
薄拘羅由擲水中雖大魚吞之而不能害也。
<pb n="38"/>
【五刀割不死】謂薄拘羅被魚吞之其魚亦
遭捕入市遇父買歸將剖魚腹拘羅尚活
告父安庠無致傷兒父既見子喜抱而出
即無[損-口+ㄙ]傷也。
五戒（出增壹阿含經）【一不殺戒】謂人若於彼眾生妄
加殺害而奪其命死墮惡道或生人中亦
壽命短促若不作是事名不殺戒。【二不偷
盜戒】謂人若於有主物不與而竊取之死
墮惡道或生人中亦受貧乏報若不作是
事名不偷盜戒。【三不邪＆CB21942;戒】謂人若＆CB21942;泆
無度好犯他人妻妾死墮惡道或生人中
妻妾亦不貞良若不作是事名不邪＆CB21942;戒。
【四不妄語戒】謂人若妄造虛言隱覆實事
誑惑眾聽死墮惡道或生人中亦口氣臭
惡為人所憎若不作是事名不妄語戒。【五
不飲酒戒】謂人若飲酒則縱逸狂悖昏亂
愚癡無有智慧若不飲者是名不飲酒戒。
五戒配五常五行（出仁王經䟽）【一不殺配仁】慈愛
好生曰仁五行之木亦主於仁仁則不殺
故以不殺配仁也。【二不盜配智】邪正明了
曰智五行之水亦主於智智則不盜故以
不盜配智也。【三不邪＆CB21942;配義】制事合冝曰
義五行之金亦主於義義則不邪＆CB21942;故以
不邪＆CB21942;配義也。【四不妄語配信】真實不欺
曰信五行之土亦主於信信則不妄語故
以不妄語配信也。【五不飲酒配禮】處事有
則曰禮五行之火亦主於禮禮則防於過
失故以不飲酒配禮也。
忍辱五種功德力（出法集經）【一能忍所打】謂菩薩
以得如響平等智力雖被人捶打而能忍
受不加報也（如響者謂如空谷之答眾𧬰也）。【二能忍所惱】
謂菩薩以得鏡像平等智力雖被人惱害
而能忍受不加報也（鏡像者謂如明鏡之現眾像也）。【三能
忍所瞋】謂菩薩以得如幻平等智力雖被
人瞋呵而能忍受不加報也（如幻者謂如變幻而不實
也）。【四八法不動】八法者利衰毀譽稱譏苦
樂也謂菩薩以得清淨平等智力故世間
八法皆不能動也。【五煩惱不染】謂菩薩以
得世法清淨平等智力故一切煩惱皆不
能染也。
修忍五相（出菩薩善戒經）忍即安忍菩薩為化度一
切眾生而諸眾生雖以種種諸惡加我悉
無瞋恨故有五種相也。【一眾生相】菩薩若
被他人打罵即觀宿世流轉生死之時一
切眾生皆我父母師長當生恭敬由此觀
故滅怨憎相生親友相如是修於慈忍成就
眾生是為眾生相。【二法相】菩薩修慈忍時
諦觀世間一切諸法皆即法界真實之理
無取無捨無瞋無喜平等一相由是觀故
滅眾生相成就法相是為法相。【三無常相】
菩薩修慈忍時思惟一切眾生及諸萬物
皆悉無常誰是罵者誰是受者言語性空
剎那不住由是觀故破於常相成就忍心
是為無常相（梵語剎那華言一念）。【四苦相】菩薩修慈
忍時觀察眾生皆有生死之苦若遭其辱
不應瞋恚當救彼苦我若瞋恚其苦轉增
由能修忍斷諸苦惱成無上道是為苦相。
【五無我我所相】我主宰之義即眾生所執
之假名也我所即五陰之身菩薩以智慧
觀察四大本空五陰非有則我及我所俱
不可得是為無我我所相（五陰者色陰受陰想陰行陰識
陰也四大者地大水大火大風大也）。
說法五福德（出賢者五福德經）【一長壽】謂前世說法
<pb n="39"/>
時上中下語一一皆善若好殺者以聞法
故而能止殺是故今世得長壽福德（上中下語
即經之序分正宗分流通分也）。【二多財】謂前世說法時上
中下語教人布施若盜竊者聞法不盜便
能行施是故今世得多財福德。【三端正無
比】謂前世說法時上中下語隨順正法令
聞法者和氣安心顏色恱懌自生光澤是
故今世得端正無比福德。【四名譽遠聞】謂
前世說法時上中下語以善及人令聞法
者歸敬三寶相從者眾是故今世得名譽
遠聞福德（三寶者佛寶法寶僧寶也）。【五聰明大智】謂前
世說法時上中下語樂說無吝令聞法者
妙慧開解是故今世得聰明大智福德。
菩薩聽法五種想（出瑜伽師地論）【一作寶想】謂菩薩
聽法當念正法尊貴希有難得是名作寶
想。【二作眼想】謂菩薩聽法當念此法如眼
開我昏暗令生智慧是名作眼想。【三作明
想】謂菩薩聽法當念正法如日光明一切
等照是名作明想。【四作大果勝功德想】謂
菩薩聽法當念此法令我能得涅槃及大
菩提勝功德果是名作大果勝功德想（梵語
涅槃華言滅度梵語菩提華言道）。【五作無罪大適恱想】謂
菩薩聽法當念於現法中雖未證得涅槃
及大菩提即當於法如實修行止觀離諸
罪垢得大恱樂是名作無罪大適恱想（止觀
者止即止息散亂觀即觀照昏暗也）。
聽法五種不作異意（出瑜伽師地論）論云謂諸菩薩
欲從善友聽聞法時於說法師有五種處
不應作異意當以純淨心屬耳而聽也。【一
於壞戒不作異意】謂若聽法時須一心信
受不可起念此說法師破戒不住律儀我
今不應從彼聽法是名於壞戒不作異意。
【二於壞族不作異意】謂若聽法時須一心
信受不可起念此說法師種姓微賤我今
不應從彼聽法是名於壞族不作異意。【三
於壞色不作異意】謂若聽法時須一心信
受不可起念此說法師容貌醜陋我今不
應從彼聽法是名於壞色不作異意。【四於
壞文不作異意】謂若聽法時須一心信受
不可起念此說法師言辭不文我今不應從
彼聽法是名於壞文不作異意。【五於壞美
不作異意】謂若聽法時湏一心信受不可起
念此說法師多懷忿恚不以美言宣說諸
法我今不應從彼聽法是名於壞美不作
異意。
五心（出宗鏡錄）【一率爾心】率爾猶卒然也謂人一
念之心初對於境卒然任運而起未分別
善惡是名率爾心。【二尋求心】謂人一念之
心既對於境明了即推尋求覓而生分別
是名尋求心。【三決定心】謂人一念之心於
所緣境法既能分別則審知善惡決定不
謬是名決定心。【四染淨心】謂人一念之心
於法既審知是善是惡則染淨自然而分
是名染淨心。【五等流心】等謂平等流即流
類謂人一念之心於善惡法染淨既分則
各隨類相續於善法則繼淨想於惡法則
繼染想念念相續前後無異是名等流心。
治五種染（出華嚴經䟽）【一持戒治破戒染】謂修菩
薩行者能持諸戒律以淨身心制伏過非
則離一切破戒之汙染也。【二入禪治貪欲
染】謂修菩薩行者修習禪定安心理境寂
靜無為則離一切貪欲之汙染也。【三神通
治邪歸依染】妙用不測謂之神自在無礙
<pb n="40"/>
謂之通若諸眾生歸依邪師邪行者菩薩
能以神通攝化令其捨邪歸正則無邪妄
歸依染也。【四四無量治妄行功德染】四無
量即慈悲喜捨之心也妄行謂所行非正
也功德謂所求邪福也若諸眾生滛祀求
福妄修功德者菩薩能以此四心攝化令
其依於正法修諸善業則無妄行功德染
也。【五四無色定治妄修解脫染】四無色定
者即無色界中空處定識處定無所有處
定非非想處定也若諸外道以有漏心妄
修邪定以求解脫者菩薩能以此四無色
定攝化令其依於正法修證解脫則無妄
修解脫之染也。
修淨土五念門（出無量壽經論）【一禮拜門】謂修淨土
之人清淨身業靣對阿彌陀如來一心翹
勤恭敬禮拜願生彼國是名禮拜門（梵語阿彌
陀華言無量壽）。【二讚嘆門】謂修淨土之人清淨口
業稱嘆如來名號功德光明智相如實修
行求生彼國是名讚嘆門。【三作願門】謂修
淨土之人清淨意業發大誓願如實修行
奢摩他求生彼國是名作願門（梵語奢摩他華言止
謂止息散亂之心也）。【四觀察門】謂修淨土之人用觀
觀察則有三種一觀察彼佛國土功德莊
嚴二觀察阿彌陀佛功德莊嚴三觀察彼
諸菩薩功德莊嚴如實修行毘婆舍那求
生彼國是名觀察門（梵語毘婆舍那華言觀謂觀破昏暗之心
也）。【五回向門】謂修淨土之人觀察一切世
間苦惱眾生願同生彼國土所有自己功
德善根悉以回向一切眾生共證無上覺
是名回向門。
五種懺悔（出小彌陀懺）普賢觀經云若國王大臣
欲懺悔者當修行五事即是名懺悔也。【一
不必禮拜應常憶念第一義空】謂不必拘
於禮誦之功但當存心憶念正理不謗三
寶不於修梵行人作惡留難是即懺悔也。
【二孝養父母恭敬師長】梵網經云孝名為
戒亦名制止既能孝養父母恭敬學法受戒
之師則無悖逆之罪是即懺悔也。【三正法
治國不邪枉人民】謂以正順之道治安邦
國亦常教化人民敬信三寶修持戒善勿
以邪法枉屈於人是即懺悔也。【四於六齋
日勑諸境內令行不殺】六齋日即每月初
八十四十五二十三二十九三十日以此
六日四天王差遣使者巡察世間若遇修
善人民注祿增壽不善人民即降災殃若
能勑諸境內令行不殺則合國常臻福善
永享安榮是即懺悔也（四天王者東方持國天王南方增長
天王西方廣目天王北方多聞天王）。【五深信因果知佛不滅】
所作為因感報為果謂若信因果不虛則
無造惡之過若知法身常住則無斷滅之
見是即懺悔也。
懺悔五法（出圓覺略䟽鈔）懺梵語具云懺摩華言悔
過今云懺悔者華梵兼稱也謂比丘有罪
須請大比丘為證具此五法而行懺悔也
（梵語比丘華言乞士大比丘即上座也）。【一袒右肩】謂行懺悔
時須著袈裟當袒右肩以便執侍作務使
令也。【二右膝著地】謂行懺悔時當右膝著
地以顯翹勤懇切之誠也。【三合掌】謂行懺
悔時須合掌當𦚾以表誠心之不亂也。【四
禮足】謂行懺悔時當頂禮大比丘足以見
卑下至敬之禮也。【五說罪名】謂行懺悔時
當說自身所犯罪名或得僧殘罪或波逸
提罪之類對眾發露不得覆藏也（僧殘罪者如人
<pb n="41"/>
被斫猶有咽喉故名為殘若犯此罪僧作法除故也梵語波逸提華言墮謂死墮地
獄也）。
五悔（出天台四教儀）五種皆稱悔者以其皆能滅罪
故也懺悔則滅身口意所作之業勸請則
滅波旬請佛入滅之罪隨喜則滅嫉他修
善之愆回向則滅求生三界之心發願則
滅修行退志之過也（梵語波旬華言惡三界者欲界色界無色
界也）。【一懺悔】懺梵語具云懺摩華言悔過華
梵兼舉故稱懺悔懺名修來悔名改徃謂
修將來之善果改已徃之惡因是為懺悔。
【二勸請】勸請有二一者謂十方世界有佛
將入涅槃者勸請徃世利濟眾生二者謂
十方世界有佛初成正覺者勸請轉法輪
度諸眾生雖不靣見諸佛而虔心勸請以
達歸敬之誠是為勸請（梵語涅槃華言滅度）。【三隨喜】
謂隨他修習善因喜他得成善果是為隨
喜。【四回向】謂三業所修一切諸善乃至懺
悔勸請隨喜種種功德回施法界一切眾
生同證菩提是為回向（三業者身業口業意業也梵語菩提
華言道）。【五發願】謂發誓願要制其心凡所修
行期證道果若不要心或恐退失所謂若
不發心萬事不成是故諸佛菩薩莫不發
諸誓願而成正覺是為發願。
禮拜五功德（出增一阿含經）【一端正】謂因見佛相好
發懽喜心而生渴仰以此因緣來世即得
相貌端正也。【二好聲】謂因見如來相好已
三稱佛號南無如來以此因緣來世得好
音聲也（梵語南無華言歸命）。【三多財饒寶】謂於如來
所而作大施散華然燈而供養之以此因
緣來世獲大財寶也。【四生長者家】謂若見
如來相好心無染著長跪义手至心禮佛
以此因緣來世得生長者家也。【五身壞命
終生善處天上】謂由恭敬禮拜如來所獲
功德來世得生善處及於天上也。
內五法（出難提釋經）經云佛於俱舍犁國坐夏將
竟難提以久不見佛特徃瞻禮佛告難提
云汝若見我若不見我常當行內五法然
此五法亦名內五事皆稱內者以此五法
皆從心發故也。【一捨不信意】謂佛弟子當
於如來之法常存正信之意則無量法門
皆可從此而入所謂信者道之源功德之
毋也設有不信之意悉當除去是為捨不
信意。【二捨不淨行】謂佛弟子當受持如來
戒法常令三業清淨則一切煩惱不能染
污設有不淨之行悉當除去是為捨不淨
行（三業者身業口業意業也）。【三捨慳貪心】謂佛弟子當
以財法廣施於人蓋財以資人之生法以
資人慧命於此二者時常樂行則能饒益
一切設有慳貪之心悉當除去是為捨慳
貪心。【四捨愚癡心】謂佛弟子當以智慧之心
照了諸法通達無礙不為惑業之所覆蔽
設有愚癡之心悉當除去是為捨愚癡心。
【五莫樂不聞】謂佛弟子常當親近善友於
諸法要廣學多聞究明其義設若遠離知識
則獨學寡聞無所開悟而於諸行不能進修
是為莫樂不聞。
五種善根發相（出修習止觀坐禪法要）【一息道善根發
相】謂修禪之人由先數息而修止觀故得
身心調適妄念皆止因是自覺漸漸入定
泯然空寂或經一日二日乃至一月二月
不退不失即於定中忽覺身心運動而發
痛痒冷煗等觸觸相發時身心安定恱豫
清淨不可為喻是為息道善根發相。【二不
<pb n="42"/>
淨觀善根發相】謂修禪之人於其定中身
心虛寂忽然見他男女身死死已壞爛白
骨狼藉其心悲喜厭患所愛是為不淨觀
善根發相。【三慈心善根發相】謂修禪之人
於其定中忽然發心慈念眾生或緣親人
或緣怨人乃至五道眾生得樂之相即發
深定恱樂清淨不可為喻是為慈心善根
發相（五道者天道人道餓鬼道畜生道地獄道也）。【四因緣觀善
根發相】謂修禪之人於其定中忽然覺悟
心生推尋三世無明行等諸因緣中不見
人我之相即離斷常破諸邪見得定安隱
解慧開發心生法喜是為因緣觀善根發
相（三世者過去現在未來也無明行者即十二因緣中之二名也斷常者即斷常
二見也）。【五念佛善根發相】謂修禪之人於其
定中忽然憶念諸佛功德相好及神通變
化無礙說法悉皆不可思議作是念時敬
愛心生三昧開發身心快樂清淨安隱無
諸惡相是為念佛善根發相。
慈有五利（出檀持羅經）慈即愛念一切眾生之心
也。【一刀不傷】謂由慈心愍諸物故無害他
念即刀不能傷也。【二毒不害】謂由慈心
起饒益念奉行眾善利濟羣生即一切惡
毒不能害也。【三火不燒】謂由慈心內無熱
惱外得清涼即火不能燒也。【四水不沒】謂
由慈心內無貪愛遠離欲流即水不能沒
也。【五嗔惡見喜】謂由慈心常行利樂普濟
眾生無冤親想故嗔惡之人見則生喜也。
孝順五善根（不孝反此）【一少病】少病者謂諸眾生
若能孝養敬順父母則感病苦不侵身得
安樂也。【二端正】端正者謂諸眾生若能孝
養敬順父母則感顏貌端正無諸陋劣也。
【三有大威勢】有大威勢者謂諸眾生若能
孝養敬順父母則感勢力增勝威德盛大
也。【四生上種族】生上種族者謂諸眾生若
能孝養敬順父母則感生於大姓種族不
生貧賤之家也。【五多有資生】多有資生者
謂諸眾生若能孝養敬順父母則感財寶
具足資生豐盛無諸乏少也。
瞻病五德（出四分律）僧祇律云有比丘久病佛因
見之躬與阿難為其洗身及衣又為說法
問云汝曾看病否答不曾佛言汝既不看
誰當看汝佛乃制戒自今以後令諸弟子
應看病比丘若欲供養我應供養病人故
說瞻病有五德也（梵語阿難華言慶喜）。【一知病人可食
不可食】謂供給病人飲食所湏當看其可食
者則與之不可食者則不與也。【二不惡賤病人
大小便利唾吐】謂若看病人所有大小便利
唾吐臭穢但盡心親近為其洗滌無起惡賤
之心也。【三有慈愍心不為衣食】謂或有病比
丘死佛令常視病者受其衣物時有略曾瞻
病者亦取衣物佛言不應如是故看病人
但當以慈愍為心不可為衣食也。【四能經
理湯藥物等】謂病人若喜服藥及別所湏
當如實語之應服與服不應服則不與也。
【五能為病人說法】謂看病之人當為說法能
令病者懽喜亦令自己善法有所增益也。
五道（出正法念處經）五道者天人地獄餓鬼畜生也
若言六道則加阿修羅此不言者以阿修
羅一道攝於天人畜生餓鬼諸趣之中故
也（梵語阿修羅華言無端正）。【一天道】天者最高最上極
大極尊受用出於自然快樂莫非如意由
昔廣修淨行故感此報是名天道。【二人道】
人者忍也謂能安忍世間苦樂之境也又
<pb n="43"/>
仁也如梵摩喻經云清信善人守仁不殺
知足不盜貞潔不＆CB21942;執信之人言不欺誑
忠孝之人不嗜醉酒盖天地所生惟人為
貴由習善行報感此身是為人道。【三地獄
道】地獄謂在地之下也婆沙論云贍部洲
下過五百踰繕那乃有地獄然此地獄其
量大小不同其壽延促各異皆由眾生造
極惡業報盡命終至此受苦也（梵語贍部洲即閻浮
提華言勝金洲梵語踰繕那又云由旬華言限量）。【四餓鬼道】謂此
鬼類羸瘦醜惡見者畏懼窮年卒嵗不遇
飲食或居海底或近山林樂少苦多壽長
刼遠由昔慳貪所報獲此身也。【五畜生道】
畜生亦名旁生婆沙論云畜謂畜養謂其
橫生覆身而行稟性愚痴不能自立為他
畜養故名畜生又名旁生者謂其形旁而
行不正徧在諸處由昔惡業報生此道也。
方色喻五道（出圓覺經略䟽鈔）經云譬如清淨摩尼
寶珠映於五色隨方各現以其體性瑩淨
絕無瑕纇以喻圓覺淨性在於五道隨類
各應故以方色喻五道也（梵語摩尼華言如意）。【一白
色喻天】謂天因純善白業所感乃得為天
故以西方白色而喻之也。【二黃色喻人】謂
人由持五戒功德所感乃得為人以人不
在四趣之苦不在諸天之樂處得其中故
取中方黃色以喻之也（五戒者不殺不盜不邪＆CB21942;不妄語不
飲酒也四趣者脩羅趣餓鬼趣畜生趣地獄趣也）。【三黑色喻地獄】
謂地獄由上品十惡黑業所感乃獲斯報
故取北方黑色以喻之也（十惡者一殺生二偷盜三邪＆CB21942;
四妄言五綺語六兩舌七惡口八貪欲九瞋恚十邪見也十惡分上中下三品者謂
欲作正作作已此三時心無悔者名上品作已能悔者名中品正作能悔者名下品
也。【四青色喻餓鬼】謂餓鬼由中品十惡之
業所感身常飢瘦面多青色故取東方青
色以喻之也。【五赤色喻畜生】謂畜生由下
品十惡之業所感常為刀杖之所傷害受
報血塗故取南方赤色以喻之也。
五無間獄（出地藏經）五無間獄者謂法界有情眾
生隨所造業受此苦報無間斷也。【一趣果
無間】趣即向也謂諸有情不問男子女人
老幼貴賤及天龍神鬼罪業所感悉同受
之故名趣果無間。【二受苦無間】謂諸有情
於劒樹刀山鑊湯爐炭洋銅鐵汁[佫-口+用]受諸
苦無有休歇故名受苦無間。【三時無間】謂
諸有情墮此地獄歷刼受罪無時間歇故
名時無間。【四命無間】謂諸有情墮此地獄
從初入時至百千萬刼一日一夜萬死萬
生受苦無間故名命無間。【五形無間】謂此
地獄縱廣八萬由旬一切有情於中受苦
一人亦滿多人亦滿故名形無間（梵語由旬華言
限量）。
龍五不能隱形（出僧護經）經云佛與眾僧在給孤
獨園有海龍王變為人形來求出家諸比
丘不知是龍即度出家時龍比丘攝心坐
禪龍性多睡即便睡眠不能隱形身滿房
中同住比丘後來入房見龍大驚喚眾比
丘龍聞喚聲即便覺悟還為比丘跏趺坐
禪大眾雲集但見比丘不見龍形眾大驚
疑即徃白佛佛言此非人也乃是龍王遂
喚龍比丘來為其說法令還龍宮後不許
比丘度龍出家故佛說此五種因緣也。【一
生不能隱形】生不能隱形者謂龍初生之
時但是本形不能化為異類之身也。【二死
不能隱形】死不能隱形者謂龍報終之時
必是本形不能化為異類之身也。【三＆CB21942;不
<pb n="44"/>
能隱形】＆CB21942;不能隱形者謂龍交遘之時必
是本形不能化為異類之身也。【四瞋不能
隱形】瞋不能隱形者謂龍瞋怒之時必是
本形不能化為異類之身也。【五睡不能隱
形】睡不能隱形者謂龍睡眠之時必是本
形不能化為異類之身也。
破戒五過（出四分律）【一自害】謂毀戒之人身口意
業悉皆不淨常受貧窮福不歸身善神遠
離是名自害。【二為智所訶】謂毀戒之人諸
善比丘皆悉訶責而常畏避如惡死屍是
名為智所訶（梵語比丘華言乞士）。【三惡名流布】謂毀
戒之人三業不淨與不善人共住善人亦
不喜見不善之名聞於遠近是名惡名流
布（三業者身業口業意業也）。【四臨終生悔】謂毀戒之人
老死臨期惡境現前追悔無及是名臨終
生悔。【五死墮惡道】謂毀戒之人既絕梵行
全無善因福盡苦至即墮惡趣是名死墮
惡道（梵行即淨行也）。
犯戒五衰（出釋氏要覽）【一求財不遂】求財不遂者
謂犯戒之人既違佛制梵行全虧所求貲
財皆不遂意也。【二設得耗】設得衰耗者謂
犯戒之人既[卸-ㄗ+夬]淨行縱使苦求所得貲財
福薄難消悉皆衰耗也。【三眾不愛敬】眾不
愛敬者謂犯戒之人威儀既[卸-ㄗ+夬]細行全無
眾所憎嫌而不愛敬也。【四惡名流布】謂犯
戒之人惡友常從善人皆離既無戒德惡
聲日著遠近流布也。【五死入地獄】謂犯戒
之人既無戒行萬善俱虧臨命終時墮無
間獄也。
五逆（出華嚴孔目）【一殺父母】謂父母養育恩同天
地為子者當竭力孝養奉事以報其恩况
行殺逆若行此事是為逆罪即墮地獄四
分律云若殺父母者不許出家受具足戒
也（具足戒者即二百五十戒也）。【二破和合僧】謂比丘集
眾行布薩時和合作法若後來者當隨順
寂默或當出避若以嗔惡之心破其法事
令不和合是為逆罪律云破和合僧者不
許出家受具足戒也（梵語比丘華言乞士梵語布薩華言淨住）。
【三出佛身血】謂佛是一切眾生慈父能令
眾生悟明自心出離苦趣眾生歷刦供養
不能報其恩德萬一而况出其身血若行
此事是為𨒫罪興起行經云提婆達多推
山擲佛山神接之迸一小石傷佛足指即
有血出以此因緣後墮地獄（梵語提婆達多華言天熱）。
【四殺阿羅漢】梵語阿羅漢華言無學謂
無法可學又名應供應受人天供養故
也眾生即當供養恭敬以為種福之田况
行殺逆若行此事是為逆罪律云殺阿羅
漢者不許出家受具足戒也。【五破羯磨僧】
梵語羯磨華言作法辦事謂比丘受具足
戒或行懺悔法時當依和尚阿闍⿱�行羯
磨法作法成就方為得戒若有人見者當
隨順寂默或當出避若以惡心破其作法
令不得戒是為逆罪律云破羯磨者不許
出家受具足戒也（和尚梵語鄔波遮迦于闐國翻和尚華言力生
梵語阿闍⿱�華言軌範）。
五篇配五刑（出翻譯名義）【一波羅夷配死】梵語
波羅夷華言極惡此即根本極惡之戒也
謂修行之人若犯此戒道果無分死墮地獄
四分律云譬如斷人頭不可復生若犯此
法不復成比丘以由此罪極重故以死配
之。【二僧殘配流】毘尼母云僧殘者如人為
他所斫殘有咽喉故名為殘盖言人若犯
<pb n="45"/>
此罪僧作法除庶幾戒德可復猶如所殘
咽喉未斷早救尚可以由此罪稍輕于前
故以流罪配之。【三波逸提配徒】梵語波逸
提華言墮十誦律云墮在燒煑覆障地獄
八熱通為燒煑八寒黑暗通為覆障以由
此罪輕於僧殘故以徒罪配之（八熱者想獄黑繩獄
堆壓獄呌喚獄大呌喚獄燒炙獄大燒炙獄無間獄也八寒者頞浮陁獄泥頼浮陀
獄阿吒吒獄阿波波獄嘔喉獄欝波羅獄波頭摩獄芬陀利獄也）。【四提舍
尼配杖】梵語提舍尼華言向彼悔從對治
境以立名僧祇律云此罪應發露也盖言
此罪輕於前之三罪乃容對眾發露悔過
故以杖罪配之。【五突吉羅配笞】善見律中
梵語突吉羅華言惡作四分律本中梵語
式叉迦羅尼華言應當學謂餘戒罪重易
持此戒難持易犯常須念學故不列罪名
但言應當學此又輕於前故以笞罪配之。
五見（出涅槃經）【一身見】謂於五陰中妄計有身強
立主宰恒起我見執我我所是名身見（五陰
者色陰受陰想陰行陰識陰也執我我所者計執一陰為我餘四陰為我所也）。【二
邊見】謂計我身或斷或常執斷非常執常
非斷但執一邊是名邊見。【三邪見】謂邪心
取理顛倒妄見不信因果斷諸善根作闡提
行是名邪見（闡提梵語具云一闡提華言信不具外道名也）。【四戒
取見】謂於非戒之中謬以為戒強執勝妙
希取進行是名戒取見。【五見取】謂於非真
妙法中謬計涅槃心生取着妄計所得為
勝是名見取（梵語涅槃華言滅度）。
五結（出阿毘達磨集論）結即繫縛之義謂眾生因煩
惱妄惑造諸惡業而為眾苦繫縛流轉三
界不能出離故云結也（三界者欲界色界無色界也）。【一
貪結】謂眾生貪著三界生死之法廣行不
善由此能招未來苦果不得觧脫是名貪
結。【二恚結】謂眾生心有惱害廣行不善由
此能招未來苦果不得觧脫是名恚結。【三
慢結】自恃凌他曰慢謂眾生常起我慢邪
慢等廣行不善由此能招未來苦果不得
觧脫是名慢結（我慢者恃己之能凌侮於他也邪慢者不禮塔廟不
敬三寶不誦經典也。【四嫉結】謂眾生躭著利養心無
厭足若見他榮即起妬心廣行不善由此
能招未來苦果不得觧脫是名嫉結。【五慳
結】謂眾生躭著利養而於資生等物其心
恡惜不能惠施貧乏廣行不善由此能招
未來苦果不得觧脫是名慳結。
五上分結（出天台四教儀集註）上分結者即色界無色界
之結惑也。【一色愛結】色愛者即色界思惑也
謂色界眾生雖無欲界麤染貪愛而於上妙
五欲取著無厭由此愛惑繫縛不能出離
故名結也（五欲者色欲聲欲香欲味欲觸欲也）。【二無色愛結】
無色愛者即無色界思惑也謂無色界眾
生雖無色質而於受想等法未能捨離取
着四空禪定欲樂境界由此愛惑繫縛不
能出離故名結也（四空者即無色界天中空虔識處無所有處非
想非非想處也）。【三掉結】掉者動也謂上二界眾生
心念散動退失禪定由此掉心繫縛不能
出離故名結也（上二界者色界無色界也）。【四慢結】慢者
自恃輕他也謂上二界眾生愛染未斷慢
心不息由此慢心繫縛不能出離故名結
也。【五無明結】無明者無所明了也謂上二
界眾生躭著禪定而於真性無所明了由
此無明繫縛不能出離故名結也。
五下分結（出天台四教儀集註）下分結者即欲界之結
惑也。【一貪結】貪者貪著無厭也謂欲界眾
生於順情境上起於貪心無有厭足由此
<pb n="46"/>
貪惑繫縛三界無有出期故名結也（三界者欲
界色界無色界也）。【二嗔結】嗔者忿怒之心也謂欲
界眾生於違情境上起於瞋心而不自已
由此嗔惑繫縛三界無有出期故名結也。
【三身見結】身見者謂欲界眾生於名色五
陰十二入十八界妄計為身由此見惑繫
縛三界無有出期故名結也（名色者名即心也色即色
身也五陰者色陰受陰想陰行陰識陰也十二入者眼入耳入鼻入舌入身入意入
色入聲入香入味入觸入法入也十八界者眼界色界眼識界耳界聲界耳識界鼻
界香界鼻識界舌界味界舌識界身界觸界身識界意界法界意識界也）。【四戒
取結】戒取者謂諸外道於非戒中取以為
戒即邪戒也由此邪執繫縛三界無有出
期故名結也。【五疑結】疑者迷心乖理狐疑
不决也謂欲界眾生由此疑惑迷真逐妄
背覺合塵由此疑惑繫縛三界無有出期
故名結也。
五住地惑（出華嚴經隨䟽演義鈔）五住者謂三界見惑
為一住三界思惑分為三住根本無明為
一住共成五住也由此五惑能令眾生住
著生死故名住地也（三界者欲界色界無色界也根本無明者
能生見思二惑故名根本也）。【一一切見住地惑】一切見
者即三界分別見惑也謂諸眾生由意根
對法塵分別起諸邪見住著三界故名一
切見住地惑。【二欲愛住地惑】欲愛者即欲
界思惑也謂諸眾生由五根對五塵境起
貪愛心而於欲界住著生死故名欲愛
住地惑（五根者眼根耳根鼻根舌根身根也五塵者色塵聲塵香塵味塵觸
塵也）。【三色愛住地惑】色愛者即色界思惑也
謂諸眾生不了此惑住著色界禪定不能
出離故名色愛住地惑。【四有愛住地惑】有
愛者即無色界思惑也謂諸眾生不了此
惑住於禪定不能出離故名有愛住地惑。
【五無明住地惑】無明者即根本無明惑也
謂聲聞緣覺未了此惑沉滯真空即住方
便土大乘菩薩方能除斷由餘惑未盡住
實報土故名無明住地惑（方便土者謂修方便道斷見思
惑即聲聞緣覺所居之土也實報土者稱實感報故也謂菩薩斷惑相有未盡者居
此土也）。
五利使（出天台四教儀集註）利即快利之義謂此五種
妄惑動念即生造次恒有也使即驅役之
義謂諸眾生為此五種妄惑驅役心神流
轉三界無有出期故名使也（三界者欲界色界無色界
也）。【一身見使】身見者謂諸眾生於名色五
陰十二入十八界中妄計為身也由此身
見驅役心神流轉不息故名為使（名色者名即心
也色即色身也五陰者色陰受陰想陰行陰識陰也十二入者眼入耳入鼻入舌入
身入意入色入聲入香入味入觸入法入也十八界者眼界色界眼識界耳界聲界
耳識界鼻界香界鼻識界舌界味界舌識界身界觸界身識界意界法界意識界也）。
【二邊見使】邊見者謂諸眾生於前之身
見或執為斷或執為常各執一邊也由此
邊見驅役心神流轉不息故名為使。【三邪
見使】邪見者謂諸眾生邪心取理撥無因果
斷滅一切善根也由此邪見驅役心神流
轉不息故名為使（撥者絕也）。【四見取使】見取者
謂諸眾生於非真勝法中謬計涅槃生心
取着於邪見中執為正見也由此見取驅
役心神流轉不息故名為使（梵語涅槃華言滅度）。【五
戒取使】戒取者謂諸外道於非戒中謬以
為戒如鷄狗等邪戒以為真戒取以進行
也由此戒取驅役心神流轉不息故名為
使（鷄狗戒者謂外道自計前世從鷄狗中⿱〦米今即學鷄一足獨立如狗噉糞穢也）。
五鈍使（出天台四教儀集註）五鈍者鈍即遲鈍也謂此
五種妄惑由推前身見等五種利使而生
<pb n="47"/>
對利說鈍故名鈍使。【一貪欲使】貪即引取
無厭也謂諸眾生貪著世間色欲財寶恣
縱心情而無厭足由此貪惑之所驅役流
轉三界故名為使（三界者欲界色界無色界也）。【二瞋恚
使】瞋即忿怒謂諸眾生於違情境上起諸
嗔恚惱亂自他由此嗔惑之所驅役流轉
三界故名為使。【三無明使】無明即迷惑不
了乃癡惑也謂諸眾生以迷心緣境於一
切法不能明了由此癡惑之所驅役流轉
三界故名為使。【四慢使】慢即自恃輕他也
謂諸眾生自恃種姓富貴有德有才輕蔑
於他由此慢心之所驅役流轉三界故名
為使。【五疑使】疑即猶豫不决也謂諸眾生
迷心乖理不能通達法相由此疑惑之所
驅役流轉三界故名為使。

大明三藏法數卷第十七
<sarticle><article>大明三藏法數卷第十八　　　　　池十</article></sarticle>
上天竺前住持沙門一如等奉　勑集註
五欲（出天台四教儀）止觀云五塵非欲而其中有味
能起行人須欲之心故言五欲常能牽人
入諸魔境故也（五塵者色塵聲塵香塵味塵觸塵也）。【一色欲】
謂男女形貌端莊及世間寶物玄黃朱紫
種種妙色能令眾生樂著無厭故名色欲。
【二聲欲】謂絲竹環珮之聲及男女歌詠等
聲能令眾生樂著無厭故名聲欲。【三香欲】
謂男女身香及世間一切諸香能令眾生
樂著無厭故名香欲。【四味欲】謂種種飲食
肴饍等美味能令眾生樂著無厭故名味
欲。【五觸欲】謂男女身分柔輭細滑寒時體
溫熱時體涼及衣服等種種好觸能令眾
生樂著無厭是名觸欲。
又五欲（出華嚴經隨䟽演義鈔）【一財欲】財即世間一切
貲財也謂人以財物為養己之資故至貪
求戀著不捨是為財欲。【二色欲】色即世間
青黃赤白及男女等色也謂人以色恱情
適意故至貪求戀著不能出離三界是為
色欲（三界者欲界色界無色界也）。【三飲食欲】飲食即世
間肴饍眾味也謂人必假飲食資身活命
故至貪求樂著無厭是為飲食欲。【四名欲】
名即世間之聲名也謂人因聲名能顯親
榮己故至貪求樂著而不知止是為名欲。
【五睡眠欲】睡眠即情識昬昧而睡眠也謂
人之睡眠亦有時節若怠墯放縱樂著無
厭是為睡眠欲。
五盖（出法界次第）盖即蓋覆之義謂諸眾生由此
貪等五惑蓋覆心識而於正道不能明了
沉滯三界不能出離也（三界者欲界色界無色界也）。【一
貪欲蓋】貪欲者引取無厭曰貪希須樂慕
為欲謂諸眾生貪愛世間男女色聲香味
觸法及財寶等物無有厭足以此貪欲蓋
覆心識禪定善法不能發生沉滯三界不
得出離故名蓋也。【二瞋恚蓋】瞋恚者即忿
怒之心也謂諸眾生或於違情境上或追
憶他人惱我及惱我親而生忿怒以此瞋
恚蓋覆心識禪定善法不能發生沉滯三界
不得出離故名蓋也。【三睡眠蓋】睡眠者意
識惛熟曰睡五情闇冥曰眠謂諸眾生以
此睡眠蓋覆心識禪定善法不能發生沉
滯三界無有出期故名蓋也（五情者即眼耳鼻舌身五
根也）。【四掉悔蓋】掉悔者掉動也身無故遊行
為掉掉已思惟心中憂惱為悔謂諸眾生
以此掉悔盖覆心識禪定善法不能發生
<pb n="48"/>
沉滯三界無有出期故名蓋也。【五疑蓋】疑
者猶豫不決之義即癡惑也謂諸眾生無
明暗鈍不別真偽猶豫之心常無決斷以
此疑惑蓋覆心識禪定善法不能發生沉
滯三界無有出期故名蓋也。
五慳（出成實論）【一住處慳】謂有眾生心作是念於
此之處唯獨我住不容餘人是名住處慳。
【二家慳】謂有眾生心作是念獨我出入此
家不容餘人設有餘人我當於中為勝是
名家慳。【三施慳】謂有眾生心作是念我於
此中獨得布施勿與餘人設有餘人勿令
過我是名施慳（過我者謂所施過多於我也）。【四稱讚慳】
謂有眾生心作是念獨稱讚我勿讚餘人
設讚餘人勿令勝我是名稱讚慳。【五法慳】
謂有眾生心作是念獨我能知諸經深義
秘惜隱藏不為人說是名法慳。
五苦（出析玄記）【一生老病死苦】謂眾生初受生時
在母腹中窄隘不淨及出胎時冷風觸身
如被物刺至於衰老氣力羸劣動止不寧
復有疾痛寒熱所惱至於命終四大分離
神識飄散此等因緣悉皆是苦是為生老
病死苦（四大者地大水大火大風大也）。【二愛別離苦】謂常
所親愛之人乖違離散不得共處是為愛別
離苦。【三怨憎會苦】謂常所憎惡之人欲其
遠離而反共聚是為怨憎會苦。【四求不得
苦】謂於世間色聲之境及一切利養種種
可愛樂者心欲而不能得是為求不得苦。
【五五陰盛苦】五陰者色受想行識也陰即
蓋覆之義謂能蓋覆真性不令顯發也盛
即盛大之義謂前諸苦皆是五陰之所聚
集是為五陰盛苦。
五心裁（出成實論）【一疑佛】疑佛者謂眾生心作如
是念佛為大耶富蘭那等為大耶由此疑
念不信佛是智人惡口讒謗裁斷自心善
根故名心裁（梵語富蘭那無翻即空見外道謂一切法無所有如虛空
不生滅也）。【二疑法】疑法者謂眾生心作如是念
佛法為勝耶韋陀等法為勝耶由此疑念
不信正法惡口讒謗裁斷自心善根故名
心裁（梵語韋陀華言智論即外道邪智之論也）。【三疑僧】疑僧者
謂眾生心作如是念佛之弟子為勝耶富
蘭那弟子為勝耶由此疑念不信三寶惡
口讒謗裁斷自心善根故名心裁（三寶者佛寶法
寶僧寶也）。【四疑戒】疑戒者謂眾生心作如是念
佛所說戒為勝耶鷄狗等戒為勝耶由此
疑念不信正戒毀破律儀惡口讒謗裁斷
自心善根故名心裁（鷄狗戒者即外道所持之戒謂如鷄獨足
而立如狗噉糞穢依此而行苦行以為持戒也）。【五疑教化】疑教化
者謂眾生心作如是念為佛所教化為正
耶富蘭那等教化為正耶由此疑念不信
正教惡口讒謗裁斷自心善根故名心裁。
五妄想（出楞嚴經）【一堅固妄想】堅固妄想者即色
陰也謂諸眾生體因想生心因想起命因
想傳諸想交固以成色身經云汝現色身
名為堅固第一妄想。【二虛明妄想】虛明妄
想者即受陰也謂諸眾生欲想登高足先
酸澁違順二相[損-口+ㄙ]益現馳是則受陰無體
虛有所明經云汝今現前順益違[損-口+ㄙ]二現驅
馳名為虛明第二妄想。【三融通妄想】融通妄
想者即想陰也謂眾生念慮是虛情色身
是實質雖虛實不倫而能相使者由想融
之也心生虛想形取實物其心形異用而
能相應者由想通之也至於窹𥧌心境相
隨而無間斷者皆妄想也經云則汝想念
<pb n="49"/>
搖動妄情名為融通第三妄想。【四幽隱妄
想】幽隱妄想者即行陰也謂眾生一期色
身生化之理自幼至衰無暫停息運運密
移體遷無覺經云則汝諸行念念不停名
為幽隱第四妄想（一期者從生至死也）。【五顛倒妄想】
（亦名微細精想）顛倒妄想者即識陰也謂眾生識
精之湛非真湛然如急流水望似恬靜其
實流急細不可見經云則湛了內罔象虛
無名為第五顛倒微細精想。
五散亂（出華嚴孔目）【一自性亂】自性散亂者謂五
識不守自性隨逐外境念念變易也（五識者眼
識耳識鼻識舌識身識也）。【二外散亂】外散亂者謂意根
馳動隨逐外塵起種種分別也。【三內散亂】
內散亂者謂心生高下念念遷流不定也。
【四麤重散亂】麤重散亂者謂計我我所等
麤重之法不得解脫也（計我者謂於色身之中妄計為我也
我所者色身及財宅眷屬也）。【五思惟散亂】思惟散亂者
謂棄捨大乘憶念小乘不得寂靜也。
土有五種（出華嚴經䟽）【一唯性土】唯性者即如來
所證法性之體也謂如來之體身外無土
土外無身身土不殊唯一法性是名唯性
土。【二雙泯土】謂如來身土一如融通無礙
猶若虛空性相俱寂是名雙泯土。【三俱性
相土】謂如來以如實智變化無邊相海眾
寶莊嚴隨眾生心示現國土境界種種性
相是名俱性相土。【四融三世間土】隔別名
世間差名間三世間者有情世間噐世間
智正覺世間也謂如來法界之身徧一切
處以一切眾生國土即是如來清淨法身
如來之身能為眾生身及國土虛空身交
徹混融無障無礙是名融三世間土（有情世間
即眾生世間噐世間即國土世間智正覺世間即佛世間）。【五總攝土】謂
如來所證十身西智一一圓融稱性周徧
言一土則融一切土舉一身則攝一切身
法法互融塵塵無礙是名總攝土（十身者菩提身
願身化身力持身相如莊嚴身威勢身意生身福德身法身智身也四智者大圓鏡
智妙觀察智平等性智成所作智也）。
土體五重（出華嚴經隨䟽演義鈔）【一真如】真如者乃真
實無妄之理即法性土之體也此清淨法
身所依之土以由法身無相土亦如是身
土雖分體原不二故真如為體也。【二真智】
真智者乃根本無分別智即實報土之體
也此是如來圓滿報身所依之土以由實
智功圓萬德成就體無分別境智一如故
以真智為體也（根本無分別智者如來惑業淨盡親證本有圓明之
智此智照了萬法不待分別也）。【三本識】本識者乃根本清
淨識心即色相土之體也此是如來微塵
相海身所依之土以由福慧無邊相好具
足莊嚴悉僃性相如如故以本識為體也。
【四四塵】四塵者色香未觸也此之四塵乃
後得智所現之色相即他受用土之體也
此是如來他受用身所依之土以由利他
行滿隨諸菩薩所宜變化而現種種上妙
色相諸塵境界故以四塵為體也（後得智者即根
本智後所得之智也他受用者因他機感見而受用也）。【五諸事】諸事
者乃成事智即變化土之體也此是如來
化身所依之土以由徃昔修習利他因緣
故能隨諸有情心之所宜而現種種淨穢
國土令其成辦眾事故以諸事為體也。
大刦五喻（出大藏一覽）【一草木喻】謂大千世界草
木皆寸斬為籌人間百年但取一籌取盡
此籌乃為一刦是名草木喻（刦梵語具云刦波華言分
別時節）。【二沙細喻】謂殑伽河廣四十里滿中
<pb n="50"/>
沙細如麫人間百年但取一粒取盡此沙
乃為一刼是名沙細喻（梵語殑伽華言天堂來謂其從高處
流來也）。【三芥子喻】謂有城四方而各百里其
中滿堆芥子人間百年但取一粒取盡此
芥乃為一刦是名芥子喻。【四碎塵喻】謂以
大千世界碎為微塵人間百年但取一塵
取盡此塵乃為一刦是名碎塵喻。【五拂石
喻】謂一石廣二由旬厚半由旬兜率天一
百年以六銖衣拂一遍拂盡此石乃為一
刦是名拂石喻（梵語由旬華言限量梵語兜率華言知足六銖衣者
謂衣重六銖也）。
末世五法令正法不滅（出十誦律）【一尊重正教】謂
諸比丘唯依正教進修遠離小乘及諸外
道偏邪之說是故能令正法不滅（梵語比丘華言
乞士）。【二止息嗔惡】謂諸比丘常行忍辱不生
瞋恚德譽遠聞令人歸仰是故能令正法
不滅。【三敬事上座】謂諸比丘於大德之人
居上座者恭敬順事勤求法要是故能令
正法不滅。【四愛樂正法】謂諸比丘於上座
所聞說妙法深生愛樂歡喜奉行是故能
令正法不滅。【五善誨初智】謂諸比丘於大
乘法方便演說令初心習學之人有所依
憑進修於道是故能令正法不滅。
末法五亂（出法苑珠林）【一當來比丘從白衣說法】
梵語比丘華言乞士謂末法之時白衣詐
稱師範無識比丘反從彼而受學也。【二白
衣居上座比丘處下】謂末法之時白衣詐
言我解大乘坐當居上比丘行微坐宜處
下也。【三比丘說法不行聽受】謂末法之時
比丘說法不行承受而聽白衣所說之法
受而不捨也。【四魔說為真正法為偽】謂末
法之時魔之所說以為真道而以佛之正法
反為不真也。【五當來比丘畜養妻子】謂末
法之時比丘不持戒律畜養妻子與俗無
異也。
五五百年（出華嚴經隨䟽演義鈔）五五百年者乃如來
出世正像末法之年數也謂正法一千年
像法一千年末法一萬年今以二千五百
年分為五者其初二五百年為正法之時
有修證解脫禪定之人次二五百年為像
法之時人雖有修行而無證果唯有多聞
布施之者後五百年乃末法一萬年之初
五百年也此時之人無修無證但以闘諍
而為正修以法有盛衰不同故分此五五
百年也。【第一五百年解脫堅固】解脫即自
在之義謂諸比丘於正法五百年中不攻
異學唯務大乘利益眾生解脫自在堅固
不變也（梵語比丘華言乞士）。【第二五百年禪定堅固】
謂諸比丘於正法五百年中厭居生死求
證涅槃頓息攀緣深修禪定堅固不變也
（梵語涅槃華言滅度）。【第三五百年多聞堅固】謂諸比
丘於像法五百年中少持戒律怠習禪定
唯尚多聞依語生解堅固不變也。【第四五
百年塔寺堅固】謂諸比丘於像法五百年
中少習禪定喜種福田廣結善緣多修塔
寺堅固不變也。【第五五百年闘諍堅固】謂
諸比丘於末法五百年中不修戒律唯尚
闘諍增長邪見堅固不變也。
依次五百年（出毘尼母律）五百年者像法後末法
初之五百年也此五百年中比丘雖云無
修無證亦有解脫禪定持戒多聞布施者
佛知其法漸衰故說其次第也（梵語比丘華言乞士）。
【第一一百年得堅固解脫】謂此一百年中
<pb n="51"/>
比丘唯務智理說法利生悟明大乘解脫
自在堅固不變也（智理者以智慧照了於理也）。【第二一
百年得堅固定】謂此一百年中比丘樂修
禪定頓息外緣悟明自心得證道果堅固
不變也。【第三一百年得堅固持戒】謂此一
百年中比丘少習禪定惟樂持戒不犯律
儀無諸放逸堅固不變也。【第四一百年得
堅固多聞】謂此一百年中比丘於禪定戒
律不勤修習唯樂＆CB21984;覽羣典多聞解義堅
固不變也。【第五一百年得堅固布施】謂此
一百年中比丘不修戒定雖有修持少證
道果但習善緣多行布施堅固不變也。
五濁（出法苑珠林）【一眾生濁】謂眾生多諸弊惡不
孝敬父母尊長不畏惡業果報不作功德
不修齋法是名眾生濁。【二見濁】謂正法已
滅像法漸起邪法轉生邪見增盛不修善
道是名見濁。【三煩惱濁】謂眾生多諸愛欲
慳貪闘諍謟曲虛誑攝受邪法惱亂心神
是名煩惱濁。【四命濁】謂徃古世時人壽八
萬四千歲今時人壽轉減百歲者稀以惡
業增故壽數短促是名命濁。【五刦濁】刼梵
語具云刦波華言分別時節謂減刦中人
壽減至三十歲時饑饉災起減至二十歲
時疾疫災起減至一十歲時刀兵災起世
界眾生無不被害是名刦濁。
日行五風（出起世因本經）經云佛告諸比丘日天宮
殿縱廣五十一由旬上下四方悉皆正等
墻壁欄楯皆以金銀瑠璃所成宮殿之形
四方遠看似圓宮殿之中有五種風吹轉
而行故名日行五風也（月宮亦有五風眾寶嚴飾種種墻壁
欄楯與日宮無異但縱廣止有四十九由旬也梵語由旬華言限量）。【一持】持
者任持也謂日宮殿因風任持行於空中
而不墜落也。【二住】住者安住也謂日宮殿
因風任持之力而於空中得安住也。【三隨
順轉】謂日宮殿因風所吹而於空中任運
隨轉也。【四波羅訶迦】梵語波羅訶迦月宮殿
中亦有五風餘風名義皆同唯第四一種名
攝疑此日宮波羅訶迦亦是攝之義也攝者
攝持也謂日宮殿因風攝持而行也。【五將行】
謂日宮殿因風將助能於空中速疾而行也。
世間五種難得寶（出四分律）世之[玝-十+小]寶雖世間希
有求之易得若值佛出世及聞正法又能
聞法信解如法而行展轉教化人能信樂
此之五種尤為世間希有故皆名難得寶
也。【一佛出世間】謂諸佛世尊雖法身常住
不滅眾生盲⿱宜八難可得見今佛出現世間
為令一切眾生成就大事因緣甚為希有
是為世間難得之寶。【二聞佛說法為他人
說】謂諸眾生既得見佛聞法復為他人隨
力演說令其出離生死成無上道甚為希
有是為世間難得之寶。【三聞法信解】謂諸
眾生既聞法已又能起正信心思惟其義
依教修行甚為希有是為世間難得之寶。
【四如法而行】謂諸眾生既信受正法思惟
其義復能如法精進修行當得無上菩提
之道甚為希有是為世間難得之寶。【五得
信樂者】謂諸眾生為人演說正法而得其
人信樂不疑則其教法流通展轉獲益甚
為希有是為世間難得之寶。
五種眷屬（出法華玄義）五種眷屬者謂如來說法
必假彼緣緣即受道之人也人受道已因
法為親即成眷屬譬如父母遺體攬以成
身得為天性天性親愛更相敬順故名眷
<pb n="52"/>
屬也。【一理性眷屬】謂諸佛眾生理性平等
自然相關法華經云我於眾聖中尊世間
之父一切眾生皆是吾子是則未曾受道
者亦得稱為眷屬故名理性眷屬也。【二業
生眷屬】謂由徃昔聞法之善業復生佛世
受道得度故名業生眷屬。【三願生眷屬】謂
昔由聞法結緣未得證果曾發誓願務在
得道今乘宿願見佛聞法故名願生眷屬。
【四神通眷屬】謂先世值佛破惑見理或生
他方因佛出世以神通力來生此界輔佛行
化故名神通眷屬。【五應生眷屬】謂菩薩既
破無明之惑已得法身之本即能起用化
他應入生死導引眾生令向佛道如淨飯
王摩耶夫人是千佛之父母羅㬋羅是千
佛之子諸聲聞內秘菩薩行是皆應生於
此故名應生眷屬（摩耶梵語具云摩訶摩耶華言大術梵語羅㬋
羅華言覆障）。
五精舍（出翻譯名義）釋迦譜云息心所栖故曰精
舍行者精練之所也。【一給孤獨園】給孤獨
長者之名以其仁而聰敏積而能散賑乏
濟貧哀孤恤獨時美其德號給孤獨嘗側
金布地以買祇陀太子園遂名給孤獨園
因建精舍奉佛佛於其中說法也（梵語祇陀華言
戰勝）。【二鷲嶺】鷲嶺山名也以其山形似於鷲
鳥故以名焉中為精舍佛居此而說法也。
【三獼猴江】獼猴江者以獼猴嘗於此江沐
浴故以名焉大智度論云毘耶離有一精
舍名獼猴池佛曾於此說法翻譯名義云
那蘭陀池旁建伽藍即其處也（梵語毘耶離華言廣
嚴梵語那蘭陀華言施無厭佛昔行菩薩道時為大國王建都此地憐愍眾生好樂
周給時美其德號施無厭伽藍梵語具云僧伽藍華言眾園）。【四菴羅樹
園】梵語菴羅華言柰果名也此樹開華華
生一女國人歎異以園封之園既屬女女
人守護故言菴羅樹園此女以宿善冥熏
見佛懽喜以園奉佛佛即受之於中建立
精舍而說法也。【五竹林精舍】大智度論云
竹林精舍在𦒿闍崛山中其地平坦嚴淨
勝於餘處佛曾於中說法故有精舍或云
迦蘭陀竹園是也（梵語耆闍崛華言靈鷲迦蘭陀無翻）。
五種結界相（出善見毘婆沙律）五種結界相者乃是
如來制比丘結界之法也謂比丘若作法
事若行布薩若建塔寺或於空地或在山
林或於水邊隨其形量廣狹大小必須結
界以立界相故說此五種之名相也（梵語比丘
華言乞士梵語布薩華言淨住謂比丘當每月二番聚眾宣說戒法以淨身口意三
業故云淨住也）。【一方相】方相者謂結界之地其形方
正也以其四方或一方有長流之水則以水
為界相若是無源不常流者則不可為界
相或有樹則以樹為界相若是枯朽之樹
及不相連者亦不可也或有路則以路為
界相若是斷絕之路亦不可也或有石則
以石為界相若是散漫之石亦不可也此
處若無水樹等則當立石或種樹於四邊
以為界相也。【二圓相】圓相者謂結界之處其
形團圓也以此處或水樹等其勢周圍圓
繞或立石種樹以為界相也。【三皷形相】皷形
相者謂結界之處如皷之形也以此處或
水或路等生勢狀如皷形或立石種樹以
為界相也。【四半月形相】半月形相者謂結
界之處如半月之形也以此處或水或路
等生勢狀如半月或立石種樹以為界相
也。【五三角相】三角相者謂結界之處其形
三角也以此處水路等三角圍繞或立石
<pb n="53"/>
種樹以為界相也。
掃地五種勝利（亦名掃地五德出根本一切有部毘柰耶集）根本
部云給孤長者每於晨朝徃逝多林禮世
尊足禮已掃寺內地後於一時長者他緣
不遑入寺世尊經行見地不淨即自執篲
（徐醉切）竹掃帚也掃於林中時舍利子等悉
皆執篲共掃園林時佛世尊及聖弟子遍
掃除已入食堂中就座而坐佛告諸苾芻
凡掃地者有五勝利故說此五種功德也
（梵語逝多華言勝林給孤長者謂其能賑濟孤貧也苾芻者乃西天香草名謂其體
性柔輭以喻出家人能折伏身語麤獷也）。【一自心清淨】（亦名自除心垢）
謂若人掃於寺地因地淨故心得清淨是
名自心清淨。【二令他心淨】（亦名除他垢）謂若人
掃於寺地因地淨故他人見無塵垢心得
清淨是名令他心淨。【三諸天歡喜】（亦名去憍慢）
謂若人掃於寺地即是去其憍慢塵垢諸
天觀見地淨無塵生懽喜心是名諸天歡
喜。【四植端正業】（亦名調伏心）謂若人淨掃寺地
即是調伏自心植立端正福業他世必獲
相貌端正是名植端正業。【五命終之後當
生天上】（亦名長功德）謂若人淨掃寺地因淨地
故功德增長而於命終當生天上。
五體（出華嚴經隨䟽演義鈔）凡禮敬三寶必須五體投
地所以折伏憍慢用表虔誠故也（三寶者佛寶法
寶僧寶也）。【一右膝】䟽云願我右膝著地之時令
諸眾生得正覺道也。【二左膝】䟽云願我左
膝著地之時令諸眾生於外道法不起邪
見悉得安立正覺道中也。【三右手】䟽云願
我右手著地之時猶如世尊坐金剛座地
震現瑞證大菩提也（梵語菩提華言道）。【四左手】䟽
云願我左手著地之時令諸眾生遠離外
道難調伏者以四攝法而攝取之令入正
道也（四攝法者布施攝愛語攝利行攝同事攝也）。【五首頂】䟽云
願我首頂著地之時令諸眾生離憍慢心
悉得成就無見頂相也。
出世五食（出華嚴經䟽）謂世間之食但能資益生
死之身修行之人於世美未心不貪嗜常
持正念以禪恱法喜等為食則能長養善
根出離生死成就菩提故有出世間五種
食也（梵語菩提華言道）。【一念食】謂修聖道之人常
持正念長養一切善根如世之食資益身
根是為念食。【二法喜食】謂修出世行人愛
樂大法資長道種心生懽喜是為法喜食。
【三禪恱食】謂修出世行人由得定力自資
長養慧命道品圓明心常喜樂是為禪恱
食。【四願食】謂修聖道之人以願持身不捨
萬行長養一切善根如世之食資益身根
是為願食。【五解脫食】解脫即自在之義也
謂修聖道之人離諸業縛於法自在即得
長養一切菩提善根如世之食資益身根
是為解脫食。
五種淨食（出根本有部毘柰耶集）佛制諸禁戒令諸比
丘勿啖生氣若有草菜[瓜-、]果當以火刀爪
等先淨之方可得食故有此五種淨食也
（梵語比丘華言乞士生氣即生物也）。【一大淨】謂一切[瓜-、]果等
物先當以火燒煑令熟後方食之是名火
淨律云以火觸著是也。【二刀淨】謂一切[瓜-、]
果等物先當以刀去其皮核然後食之是
名刀淨律云以刀[損-口+ㄙ]壞是也。【三爪淨】謂一
切[瓜-、]果等物先當以爪甲去其皮殼然後
食之是名爪淨律云以爪甲傷[損-口+ㄙ]是也。【四
蔫乾淨】蔫乾者物不鮮也謂一切[瓜-、]果等
物自蔫自乾不堪為種比丘當食是名蔫
<pb n="54"/>
乾淨律云自蔫乾不堪為種是也。【五鳥啄
淨】謂一切[瓜-、]果等物若因鳥啄殘[損-口+ㄙ]比丘
可食是名鳥啄淨律云鳥嘴啄[損-口+ㄙ]是也。
五種淨肉（出楞嚴經會解）【一不見殺】謂眼不曾見殺
者是為淨肉。【二不聞殺】謂耳不曾聞殺聲
者是為淨肉。【三不疑為我殺】謂知彼為祠
天等故殺而不專為我殺是為淨肉。【四自
死】謂諸鳥獸命盡自死者是為淨肉。【五鳥
殘】謂鷹鷂等所食鳥獸餘殘者是為淨肉。
五種不應施（出法苑珠林）【一非理求財】謂不順理
所得財物是不淨物故不應施與人也。【二
酒及毒藥】謂酒及毒藥能令眾生狂亂失
命故不應施與人也。【三[(ㄇ@人)/且]羅機網】[(ㄇ@人)/且]菟網
也羅鳥網也機機弩也網即網[(ㄇ@人)/古]也皆設以
掩取禽獸者心謂是惱害眾生之噐故不應
施與人也。【四刀杖弓箭】謂刀杖弓箭是殺
害眾生之噐故不應施與人也。【五音樂女
色】謂音樂女色而能惑亂眾生正性故不
應施與人也。
五果（出翻譯名義）律戒比丘不噉生物謂如棗杏
等果必以火熟之方食膚殼之果須以刀
去其皮然後食故說此五果之名也（梵語比丘
華言乞士）。【一核果】核果者謂棗杏等是也。【二膚
果】膚果者謂梨柰等是也。【三殼果】殼果者
謂椰子胡桃石榴等是也。【四𥢶果】𥢶果者
謂松栢等子是也。【五角果】角果者謂大小
諸荳等是也。
五辛（出梵網經）首楞嚴經云是五辛熟食發＆CB21942;生
啖增恚十方天仙嫌其臭穢咸皆遠離諸
餓鬼等䑛其唇吻常與鬼住福德日銷大
力魔王現作佛身來為說法非毀禁戒讚
＆CB21942;怒癡命終為魔眷屬永墮無間地獄是
故求菩提者當斷世間五種辛菜也（梵語首楞
嚴華言徤相分別梵語菩提華言道）。【一大蒜】大蒜者至葷至
辛之物也。【二茖葱】茖葱者薤也其形似韭
類山葱也。【三慈葱】慈葱者乃葱之正名也。【四
蘭葱】蘭葱者即小蒜也雜阿含經云非小
蒜木葱是也木葱即韭也。【五興渠】興渠者
葉如蔓菁根如蘿蔔生熟皆臭如蒜出于
闐國華夏不產故不翻也。
五明（出華嚴經䟽鈔）【一聲明】聲即聲教明即明了謂世
間文章筭數建立之法皆悉明了通達故曰
聲明。【二因明】因即萬法生起之因謂世間
種種言論及圖書即璽地水火風萬法之
因皆悉明了通達故曰因明。【三醫方明】醫
方即醫治之方法也謂世間種種病患或
癲癎蠱毒四大不調鬼神呪詛寒熱諸病
皆悉曉了其因通達對治故曰醫方明（四大
者地大水大火大風大也）。【四工巧明】工即工業巧即巧
妙謂世間文詞讚詠乃至營造城邑農田
啇賈種種音樂卜筭天文地理一切工業
巧妙皆悉明了通達故曰工巧明。【五內明】
內即佛法內教也謂以持戒治破戒以禪
定治散亂以智慧治愚癡乃至種種染淨
邪正生死涅槃對治之法皆悉明了通達
故曰內明（梵語涅槃華言滅度）。
五眼（出大智度論）眼即照燭之義瑜伽師地論云
能觀眾色故名為眼眼是總名從用分別
則有五種。【一肉眼】肉眼者假父母氣血所
成也即人中能見之眼見近不見遠見前
不見後見內不見外見晝不見夜見上不
見下因有色質障礙故也。【二天眼】天眼者
謂諸天因修禪定而得也此眼遠近前後
<pb n="55"/>
內外晝夜上下皆悉能見以無色質障礙
故也。【三慧眼】慧眼者謂二乘之人以所得
慧眼觀一切法皆空不見有眾生相及滅
一切異相捨離諸著不受一切法也（二乘者聲
聞乘緣覺乘也）。【四法眼】法眼者菩薩為度眾生以
清淨法眼徧觀一切諸法能知能行謂因
行是法得證是道亦知一切眾生種種方
便門令修令證也。【五佛眼】佛眼者謂具前
四眼之用無不見知如人見極遠處佛見
則為至近人見幽暗處佛見則為顯明乃
至無事不見無事不知無事不聞聞見互
用無所思惟一切皆見也。
五夢法（出華嚴經隨䟽演義鈔）【一熱氣多見火】謂如人
鑽火得火復理火事以煖相分多煖想即
生故夢於火是則熱氣多而見火也。【二冷
氣多見水】謂如人鑿井得水復理水事以
冷相分多冷想即生故夢於水是則冷氣
多而見水也。【三風氣多見飛墜】謂如人乘
風登高運轉初息以動相分多動想即生
故夢飛墜是則風氣多而見飛墜也。【四聞
見多熟境】謂如人坐禪誦經調練身心以
慣習分多所習之想即生故夢熟境是則
聞見多而見熟境也。【五天神與心靈所感】
謂如人平昔向善喜奉神天以敬奉故念
想不忘故夢天神是則天神與心靈所感
也。
五奇特夢（出過去現在因果經）世尊徃昔因中在山修
道號善慧比丘得五種奇特夢走白普光
如來請為解說所夢之相（梵語比丘華言乞士）。【一夢
臥大海】普光云夢臥大海者汝身現居生死
海中未到彼岸未證涅槃也（梵語涅槃華言滅度）。【二
夢枕須彌】普光云夢枕須彌者以表出生
死海登於彼岸將證涅槃也。【三夢海中一
切眾生入我身內】普光云夢大海中一切
眾生入身內者以示當於塵勞海中為諸
眾生作歸依處濟度有情超於彼岸也。【四
夢手執日】普光云夢執日者以表智慧光
明普照法界開導昏迷歸正覺路也。【五夢】
謂因中厭生滅心習無想定故感報生無
想天經五百刦心想不行是名無想報無
心（刼梵語具云刼波華言分別時節）。【五滅盡定】謂入比定
時一切受領思想之心一時滅盡都無見
聞覺知出入之息亦盡是名滅盡定無心。
洗浴五利（出十誦律）十誦律云佛在舍衛國時有
比丘癩病求治於藥師𦒿域𦒿域告病比
丘言汝可洗浴病即得瘥比丘言佛未聽
入浴室諸比丘以是事白佛佛遂聽入洗浴
故說此五種利也（梵語舍衛華言豐德梵語比丘華言乞士梵語
𦒿域華言能活）。【一除垢】除垢者謂澡浴身體則諸
垢穢悉皆除去也。【二身清淨】身清淨者謂
澡浴身體垢穢既除則身體清淨也。【三除
寒冷】除寒冷者謂澡浴身體則清淨和暢一
切寒冷自除也。【四除身中風】除身中風者
謂澡浴身體得無寒冷則風邪等病自除
也。【五得安隱】得安隱者謂澡浴身體既無
風邪則四支自得安隱也。
五不應答（出法苑珠林）【一試問不答】謂此人心懷
輕慢或先自曉了而作念言我且設問試
彼為解不解若作此試問者不應為答也。
【二無疑問不答】謂凡所演說為令眾生開
其昏迷解釋疑網彼既不疑假設為問者
不應為答也。【三不為悔所犯故問不答】謂
此人既知所犯不生悔過之心設為他故
<pb n="56"/>
謂因中厭生滅心習無想定故感報生無
想天經五百刦心想不行是名無想報無
心（刼梵語具云刼波華言分別時節）。【五滅盡定】謂入比定
時一切受領思想之心一時滅盡都無見
聞覺知出入之息亦盡是名滅盡定無心。
洗浴五利（出十誦律）十誦律云佛在舍衛國時有
比丘癩病求治於藥師𦒿域𦒿域告病比
丘言汝可洗浴病即得瘥比丘言佛未聽
入浴室諸比丘以是事白佛佛遂聽入洗浴
故說此五種利也（梵語舍衛華言豐德梵語比丘華言乞士梵語
𦒿域華言能活）。【一除垢】除垢者謂澡浴身體則諸
垢穢悉皆除去也。【二身清淨】身清淨者謂
澡浴身體垢穢既除則身體清淨也。【三除
寒冷】除寒冷者謂澡浴身體則清淨和暢一
切寒冷自除也。【四除身中風】除身中風者
謂澡浴身體得無寒冷則風邪等病自除
也。【五得安隱】得安隱者謂澡浴身體既無
風邪則四支自得安隱也。
五不應答（出法苑珠林）【一試問不答】謂此人心懷
輕慢或先自曉了而作念言我且設問試
彼為解不解若作此試問者不應為答也。
【二無疑問不答】謂凡所演說為令眾生開
其昏迷解釋疑網彼既不疑假設為問者
不應為答也。【三不為悔所犯故問不答】謂
此人既知所犯不生悔過之心設為他故
而問者不應為答也。【四不受語故問不答】
謂此人先曾為說彼不聽受今又故意設
為問辭者不應為答也。【五語難故問不答】
謂此人作意而言此語難曉他必不解我
且設問為能答否如是而故問者不應為
答也。
五力不可到（出諸經要集）俱舍論云若人捨命應
至無量世界外受生此中陰識神遊空而
去俄頃即到所生之處皆由業力所持雖
禪定神通等力而不能遮其不徃亦不能
令其住於餘道故名力不可到也（中陰者謂諸眾
生身死之後未曾托生是名中陰也）。【一定力】定力者即諸佛
大定之力也謂諸眾生中陰識神徃於他
界受生之時以由業力所持速疾而去即
生彼處雖諸佛大定之力亦不能遮其不
生故云不可到。【二通力】通力者即諸佛神
通之力也謂諸眾生中陰識神徃於他界
受生之時以由業力所持速疾而去即生
彼處雖諸佛神通之力亦不能遮其不生
故云不可到。【三大願力】大願力者即諸佛
大誓願之力也謂諸眾生中陰識神徃於
他界受生之時以由業力所持速疾而去
即生彼處雖諸佛大願之力亦不能遮其不
生故云不可到。【四法威德力】法威德力者
即佛法威德之力也謂諸眾生中陰識
神徃於他界受生之時以由業力所持速
疾而去即生彼處雖諸佛威德之力亦不能
遮其不生故云不可到。【五借識力】借識力
者即二禪已上無有尋伺語言若欲說法
應用則假初禪之識而為己用也謂諸眾
生中陰識神徃於他界受生之時以由業
力所持速疾而去即生彼處雖借識之力
亦不能遮其不生故云不可到（二禪已上者即三禪
四禪天也。
五力難判（出宗鏡錄）五難判者謂定等五種之力
唯識論中不能判攝也然三界唯心萬法
唯識而不能判此五力者由斯五種乃聖
人不思議境界不與心識相應此所以為
<pb n="57"/>
難判宗鏡錄云有五力唯識不判是也（三界
者欲界色界無色界也）。【一定力】定力者即如來大寂
定力也謂此定力無染無淨非空非有生
死不能拘結業不能縛不起此定而能普
應十方不與識法相應是故唯識難判也。
【二通力】通力者即如來神通之力也謂此
通力變化無窮隨感而應不謀而知徹照
萬法非思議之可及豈識法之相應是故
唯識難判也。【三借識力】借識力者謂如二
禪以上無有尋伺語言若欲說法應用則
借初禪眼耳身三識以成己用由此假他
之用非因本起不屬唯識是故唯識難判
也（借初禪三識者由初禪不著香味二塵已無鼻舌二識惟有眼耳身三識二禪
已上不著五塵故五識俱無若欲應用則借初禪三識也。【四願力】願力
者即如來大願之力也而此願力非因愛
見不假思惟乃是聖人曠刦度生功用而
成非思議之可及豈識法之相應是故唯
識難判也（刦梵語具云刦波華言分別時節）。【五法威德力】
法威德力者即如來應化威德之力也謂
此威德之力乃是聖人不思議境界如演
一音則普應羣機施一法則眾魔皆伏利
生無盡功德難量不與識法相應是故唯
識難判也。
五種比量（出顯揚聖教論比量者謂思惟決擇推度
境界定其理也。【一相比量】謂隨其所有相
貌相屬或由現在及先所見推度境界如
以見幢故比知有車以見烟故比知有火
如是以王比國以夫比妻以角犎（音封即橐駞也）
比牛以形輭（軟同）髮黑輕舉色美比知是少
以面皺髮白等比知是老以具如來微妙
相好智慧寂靜勝行辯才比知如來應正
等覺具一切智諸如是等名相比量。【二體
比量】謂由現見彼自體性故比類彼＆CB21980;不
現見體或現見一分自體比類餘分如以
現在比類去來或以過去比未來事或以
現近事比現遠事又以一分成熟比餘熟
分如是等類名體比量。【三業比量】謂以作
用比業所依如見遠物無有動搖鳥集其
上如是等類比知是杌若有動搖等事比
知是人若見跡步寬長比知是象身曳地
行比知是蛇見比於眼聞比於耳等又若
見瞑目執杖蹎（音顛）蹷失路等比知是盲高
聲側聽比知是聾以所作業比知正信聰
睿如是等類名業比量。【四法比量】謂於一
切相屬著法以一比餘如屬無常比知有
苦以屬苦故比空無我以屬生故比有老
法以屬老故比有死法以屬有色有見有
礙比有處所及有形質屬有漏故比知有
苦屬無漏故比知無苦屬有為故比知是
生住異滅之法屬無為故比知非生住異
滅之法如是等類名法比量。【五因果比量】
謂因果相比如見物行比有所至見有所
至比先有行若見有人如法事王比知當
獲廣大祿位見大祿位比知先已如法事
王若見備善作業比知必當獲大財富見
大財富比知先已備善作業若見修道比
知當獲聖果見獲聖果比知先已修道如
是等類名因果比量。
五種色法（出華嚴經隨䟽演義鈔）色即質礙之義凡依
正色法不出此五也（依正色法者依是眾生依報即山河大地
屋宇之類也正是正報即眾生五陰之身也此二種皆有形量分叚故云色法也）。
【一極畧色】謂於色上分析長短形相麤細
以至極微故名極畧色。【二極逈色】（亦名自礙色）
<pb n="58"/>
謂上見虛空青黃等色乃是顯色若下望
之則此顯色至遠而為難見是名極逈色。
【三受所引色】受即領受引即引取如受諸
戒品戒是色法所受之戒即是受所引色
又如意識領納聲香味觸等法乃至憶念
過去曾見境界皆名受所引色。【四徧計所
起色】謂諸眾生於諸識所變影像及第六
識所緣三世境界空華水月等悉生計著
是名徧計所起色（第六識者即意識也三世者過去現在未來也）。
【五定自在所生色】定即禪定自在所生色
者謂解脫靜慮所緣境色也如菩薩入定
所現光明及現一切色像境界如入火定
則有火光發現是名定自在所生色（菩薩梵語
具云菩提薩埵華言覺有情）。
五塵（出法界次第）塵即垢染之義謂此五塵能染
污真性故也。【一色塵】謂眼所見青黃赤白
及男女形貌等色是名色塵。【二聲塵】謂耳
所聞絲竹環珮之聲及男女歌詠等聲是
名聲塵。【三香塵】謂鼻所嗅栴檀沉水飲食
及男女身分所有香等是名香塵。【四味塵】
謂舌所嘗種種飲食肴饍美味等是名味
塵。【五觸塵】謂身所觸男女身分柔輭細滑
及上妙衣服等是名觸塵。
隣虛五塵（出決定藏論）塵即色塵謂眼耳鼻舌身
五種勝義根及色聲香味觸等法乃至禪
定中所發之色識心緣想過去未來之境
皆是塵也以此色塵微細難見不可分析
隣於虛空故名隣虛然於此極微之中又
有五種不同非人天之眼能見乃慧眼等
所見之色也（勝義根者即五根所具能照境發識清淨之色也慧眼者
智慧之眼即二乘所證之眼也）。【一極微細】謂此色塵分析
至於至微至細之極人天之眼所不能見
是為極微細也。【二色邊際】謂此色塵分析
至於微細色相之際人天之眼所不能見
是為色邊際也。【三極畧色】謂此細色畧之
至極無可與比人天之眼所不能見是為
極畧色也。【四無方分】謂極微之色無有影
像不礙方分是為無方分也。【五隣虛】謂諸
識色及定中色無障無礙似於虛空而實
非虛空故名隣虛也。

大明三藏法數卷第十八
<sarticle><article>大明三藏法數卷第十九　　　　　碣一</article></sarticle>
上天竺前住持沙門一如等奉　勑集註
薄伽梵六義（出華嚴經隨䟽演義鈔）梵語薄伽梵亦云
婆伽婆名具六義佛地論云自在熾盛與
端嚴名稱吉祥及尊貴如是六德義圓滿
是故彰名薄伽梵唐玄奘法師明五種不
翻中第二多含不翻即薄伽梵是也（五種不翻
者秘密不翻多含不翻此方無不翻順古不翻尊重不翻也）。【一自在義】
謂如來永不屬諸煩惱之所繫縛故曰自
在。【二熾盛義】謂如來猛𦦨智火洞達無際
故曰熾盛。【三端嚴義】謂如來三十二相莊
嚴妙好故曰端嚴（三十二相者足安平相千輻輪相手指纖長相
手足柔軟相手足縵網相足眼滿足相足趺高好相腨如鹿王相手過膝相馬陰藏
相身縱廣相毛孔生青色相身毛上靡相身金色相身光面各一丈相皮膚細滑相
七處平滿相兩腋滿相身如師子相身端直相肩圓滿相四十齒相齒白齊密相四
牙白淨相頰車如師子相咽中津液得上味相廣長舌相梵音深遠相眼色金精相
眼睫如牛王相眉間白毫相頂肉髻成相也）。【四名稱義】謂如來
圓滿一切殊勝功德十方世界無不聞知
故曰名稱。【五吉祥義】謂如來既具勝妙之
德故一切世間讚歎供養者亦獲吉祥故
曰吉祥。【六尊貴義】謂如來始從兜率天中
<pb n="59"/>
降生王宮及出家已而登極果之位方便
利益一切眾生故曰尊貴（梵語兜率華言知足）。
如來勝德六義（出阿毘達磨雜集論）【一自性義】謂諸佛
法身皆依真如理體而為自性是名自性
義。【二因義】謂諸佛於無量無數劫中修習
勝果之因是名因義（劫梵語具云劫波華言分別時節）。【三
果義】謂諸佛永斷一切煩惱等障證得無
上菩提之果是名果義（梵語菩提華言道）。【四業義】
謂諸佛以清淨身業現大神通清淨口業
演大法義清淨意業種種調伏方便導引
可化眾生令其出離生死證大菩提是名
業義。【五相應義】應當也謂諸佛因中能行
種種難行苦行所生十力四無所畏等功
德而與法性之理相應故名相應義（十力者知
是處非處智力知過現未來業報智力知諸禪觧脫三昧智力知諸根勝劣智力知
種種觧智力知種種界智力知一切至處道智力知天眼無礙智力知宿命無漏智
力知永斷習氣智力也四無所畏者一切智無所畏漏盡無所畏說障道無所畏說
盡苦道無所畏也）。【六差別義】謂諸佛說法度諸眾
生則現法報應三身差別之相故名差別義。
如來功德六種相（出瑜伽師地論）功德者如來萬行
之因法身之果德也為令眾生如佛修行
皆得成就無上道果故說六種相也。【一圓
滿】謂諸如來萬行具足種智圓明於世間
出世間一切功德皆悉成就超過聲聞緣
覺菩薩之上故曰圓滿（菩薩梵語具云菩提薩埵華言覺有
情）。【二無垢】謂諸如來由證常樂我淨之德
而無一切煩惱汙染故曰無垢。【三不動】謂
諸如來由證大寂滅定所有功德一切外
道魔軍盜賊親屬乃至火水風等皆不能
撓亂變壞故曰不動。【四無等】謂諸如來所
有種種功德廣大尊勝威力自在一切有
情乃至菩薩無與比者故曰無等。【五能作
有情利益】謂諸如來成就無上功德方便
示現利他之行度脫有情令成聖道故曰
能作有情利益。【六功能】謂諸如來於所作
利益有情之事無所作願無所取捨而自
然圓就故曰功能。
六即佛（出觀無量壽佛經䟽妙宗鈔）六即佛者約事故明
六約理故明即即者其體不二名之為即
然明此六即者或顯法門高深或明修行
次第若論六者位次高下有序則修行之
人不生上慢若論即者理體初後皆是則
修行之人不生退屈以理言之即處常六
六處常即蓋由事理不二故也。【一理即佛】
謂眾生本具佛性之理與諸如來無二無
別故涅槃經云一切眾生即是佛是為理
即佛。【二名字即佛】謂或從知識處聞或從
經卷中見知此理性即佛之名於名字中
通達解了一切諸法皆是佛法是為名字
即佛。【三觀行即佛】謂既知一切法皆是佛
法必須心觀明了理慧相應所行如所言
所言如所行是為觀行即佛此五品位也
（理慧相應者理即所觀之理境慧即能觀之智慧應者當也謂境智相當則言行一
致也五品者隨喜品讀誦品說法品兼行六度品正行六度品也）。【四相似
即佛】謂於觀行即中愈觀愈明愈止愈寂
雖未能真證其理而於理彷彿有如真證
是為相似即佛此十信位也（愈觀愈止者觀即觀照以
觀觀昏也止即止息以止止散也十信者信心念心精進心慧心定心不退心護法
心回向心戒心順心也）。【五分證即佛】謂無明之惑有
四十一品至此破一品無明證一分中道
是為分證即佛此十住十行十回向十地
等覺位也（十住者發心住治地住修行住生貴住方便具足住正心住不
退住童真住法王子住灌頂住也十行者歡喜行饒益行無嗔恨行無盡行離癡亂
<pb n="60"/>
行善現行無着行尊重行善法行真實行也十回向者救一切眾生離眾生相回向
不壞回向等一切佛回向至一切處回向無盡功德藏回向隨順平等善根回向隨
順等觀一切眾生回向真如相回向無礙觧脫回向法界無量回向也十地者歡喜
地離垢地發光地熖慧地難勝地現前地遠行地不動地善慧地法雲地也等覺者
去後妙覺佛位猶有一等勝前諸位得稱覺也）。【六究竟即佛】謂道
窮妙覺種智俱圓是為究竟即佛此極果
妙覺佛也（種智者即一切種智也妙覺者覺體圓明不可思議也）。
六念法（出別譯集雜阿含經）【一念佛】謂念佛具足十號
大慈大悲智慧光明神通無量能[托-七+友]眾苦
我以清淨質直之心得親近佛心生歡喜
以歡喜故身得快樂以快樂故其心得定
以得定故其心平等修念佛觀必趣涅槃
是名念佛（十號者一如來二應供三正徧知四明行足五善逝六世間觧
無上士七調御丈夫八天人師九佛十世尊也梵語涅槃華言滅度）。【二念法】
謂法是如來所有功德即十力四無所畏
等我以清淨質直之心得親近法心生歡
喜以歡喜故身得快樂得快樂故其心得
定以得定故其心平等修念法觀必趣涅
槃是名念法（十力者知是處非處智力知過現未來業報智力知諸禪
觧脫三昧智力知諸根勝劣智力知種種觧智力知種種界智力知一切至處道智
力知天眼無礙智力知宿命無漏智力知永斷習氣智力也四無所畏者一切智無
所畏漏盡無所畏說障道無所畏說盡苦道無所畏也）。【三念僧】謂僧
是如來弟子得無漏法具戒定慧能為世
間眾生作良福田應當恭敬我以清淨質
直之心得親近僧心生歡喜以歡喜故身
得快樂得快樂故其心得定以得定故其
心平等修念僧觀必趣涅槃是名念僧（無漏
法者謂修戒定慧之法則不漏落生死也）。【四念戒】謂念諸禁戒
能遮諸惡煩惱我以清淨質直之心得親
近戒心生歡喜以歡喜故身得快樂以快
樂故其心得定以得定故其心平等修念
戒想必趣涅槃是名念戒。【五念施】謂念己
所施獲得善利一切世間為慳嫉所覆我於
今者得離如是慳貪之垢住捨心中於一
切物心無恡惜持用布施既布施已我心
應喜以喜心故身得快樂以快樂故其心
得定以得定故其心平等修念施想必趣
涅槃是名念施。【六念天】謂念欲界天等悉
因往昔戒施善根得生彼處受天快樂我
亦見有如是戒施功德捨命之時必生彼
天以念天故離於惡法心生歡喜心歡喜
故身得快樂得快樂故其心得定以得定
故其心平等修念天想必趣天道是名念
天。
六慧法（出菩薩瓔珞本業經）【一聞慧】謂別教菩薩於十
住位中因聞中道之理知一切法離二邊
相故名聞慧（十住者發心住治地住修行住生貴住方便具足住正心
住不退住童真住法王子住灌頂住也二邊相者空有二邊之相也）。【二思慧】
謂別教菩薩於十行位中思惟中道之理
發生一切智慧故名思慧（十行者歡喜行饒益行無嗔恨
行無盡行離癡亂行善現行無着行尊重行善法行真實行也）。【三修慧】謂
別教菩薩於十回向位中修習中道之理
發生一切智慧故名修慧（十回向者救一切眾生離眾生
相回向不壞回向等一切佛回向至一切處回向無盡功德藏回向隨順平等善根
回向隨順等觀一切眾生回向真如相回向無縛觧脫回向法界無量回向也）。【四
無相慧】謂別教菩薩於十地位中證知中
道之理空無性相發生一切智慧故名無
相慧（十地者歡喜地離垢地發光地熖慧地難勝地現前地遠行地不動地善
慧地法雲地也）。【五照寂慧】照即中道之用寂即中
道之體謂別教等覺菩薩以中道之觀慧
照中道之理體故名照寂慧（等覺者謂去後妙覺佛位
猶有一等勝前諸位得稱為覺也）。【六寂照慧】謂別教妙覺
果佛之智慧能於中道之理即寂而照即
<pb n="61"/>
照而寂寂照不二定慧平等故名寂照慧
（妙覺者謂佛自覺覺他覺行圓滿不可思議也）。
六堅法（出菩薩瓔珞本業經）【一信堅】謂別教菩薩於十
住位中修習空觀信一切法皆即真諦無
能毀壞故名信堅（十住者發心住治地住修行住生貴住方便具
足住正心住不退住童真住法王子住灌頂住也空觀者謂觀一切法性相皆空也）。
【二法堅】謂別教菩薩於十行位中修習假
觀知一切法皆即俗諦無能毀壞故名法
堅（十行者歡喜行饒益行無嗔恨行無盡行離癡亂行善現行無着行尊重行善
法行真實行也假觀者謂觀一切法無不具足也）。【三修堅】謂別教
菩薩於十回向位中修習中觀了一切法
皆即中諦無能毀壞故名修堅（十回向者救一切眾
生離眾生相回向不壞回向等一切佛回向至一切處回向無盡功德藏回向隨順
平等善根回向隨順等觀一切眾生回向真如相回向無縛解脫回向法界無量回
向也中觀者謂觀一切法非空非假即中道也）。【四德堅】謂別教菩
薩於十地位中因修中觀破一分無明顯
一分三德無能毀壞故名德堅（十地者歡喜地離垢
地發光地熖慧地難勝地現前地遠行地不動地善慧地法雲地也三德者法身德
般若德解脫德也）。【五頂堅】謂別教等覺菩薩居十
地頂惑破德顯無能毀壞故名頂堅（等覺者去
後妙覺佛位猶有一等勝前諸位得稱為覺也）。【六覺堅】謂別教妙
覺果佛覺了一切法皆即中道無能毀壞
故名覺堅（妙覺佛者謂自覺覺他覺行圓滿不可思議也）。
六忍法（出菩薩瓔珞本業經）【一信忍】謂別教菩薩於十
住位中修習空觀信一切法皆悉空寂能
於空法忍可忍證故名信忍（十住者發心住治地住修
行住生貴住方便具足住正心住不退住童真住法王子住灌頂住也空觀者謂觀
一切法性相皆空也）。【二法忍】謂別教菩薩於十行位
中修習假觀雖知一切法空無所有而
能假立一切法化諸眾生於假法中忍
可忍證故名法忍（十行者歡喜行饒益行無嗔恨行無盡行
離癡亂行善現行無着行尊重行善法行真實行也假觀者謂觀一切法無不
具足也）。【三修忍】謂別教菩薩於十回向位
中修習中觀知一切法事理和融於中
道中忍可忍證故名修忍（十回向者救一切眾生離
眾生相回向不壞回向等一切佛回向至一切處回向無盡功德藏回向隨順
平等善根回向隨順等觀一切眾生回向真如相回向無縛觧脫回向法界無
量回向也中觀者謂觀一切法非空非假即中道也）。【四正忍】謂別
教菩薩於十地位中正破無明之惑而
於中道之理忍可忍證故名正忍（十地者歡
喜地離垢地發光地熖慧地難勝地現前地遠行地不動地善慧地法雲地也）。
【五無垢忍】謂別教菩薩於等覺位中斷除
無明惑染而於自性清淨心體忍可忍證
故名無垢忍（等覺者去後妙覺佛位猶有一等勝前諸位得稱為
覺也）。【六一切智忍】智者知也謂別教妙覺
果佛斷一十二品無明惑盡徧知一切
中道之法而於此法忍可忍證故名一
切智忍（妙覺者謂自覺覺他覺行圓滿不可思議也十二品者十地等
覺妙覺所斷之惑各一品也）。
六受法（出大集法門經）【一眼觸受】觸即觸着亦對也
受領納也謂眼與好惡之色相觸對時即
生苦樂之受是名眼觸受。【二耳觸受】謂耳
與好惡之聲相觸對時即生苦樂之受是
名耳觸受。【三鼻觸受】謂鼻與香臭之物相
觸對時即生苦樂之受是名鼻觸受。【四舌
觸受】謂舌與美惡之味相觸對時即生苦
樂之受是名舌觸受。【五身觸受】謂身與美
妙麤惡之境相觸對時即生苦樂之受是
名身觸受。【六意觸受】謂意分別五塵好惡
妍醜之境即生苦樂之受是名意觸受（五塵
者色塵聲塵香塵味塵觸塵也）。
六觀法（出菩薩瓔珞本業經）【一住觀】心會於理為住謂
別教菩薩於十住位中修習空觀故名住
<pb n="62"/>
觀（十住者發心住治地住修行住生貴住方便具足住正心住不退住童真住法
王子住灌頂住也空觀者謂觀一切法性相皆空也）。【二行觀】行即進
趣之義謂別教菩薩於十行位中修習假
觀故名行觀（十行者歡喜行饒益行無嗔恨行無盡行離癡亂行善現
行無着行尊重行善法行真實行也假觀者謂觀一切法無不具足也）。【三向
觀】向即回因向果之義謂別教菩薩於十
回向位中修習中觀故名向觀（十回向者救一切眾
生離眾生相回向不壞回向等一切佛回向至一切處回向無盡功德藏回向隨順
平等善根回向隨順等觀一切眾生回向真如相回向無縛觧脫回向法界無量回
向也中觀者謂觀一切法非空非假即中道也）。【四地觀】地即能生
佛智住持不動之義謂別教菩薩於十地
位中修習中觀能生佛智故名地觀（十地者歡
喜地離垢地發光地熖慧地難勝地現前地遠行地不動地善慧地法雲地也）。【五
無相觀】謂別教菩薩於等覺位中修習中
觀了知惑染性相本空故名無相觀（等覺者謂
去後妙覺佛位猶有一等勝前諸位得稱為覺也）。【六一切種智觀】
種即能生之義謂別教妙覺果佛中道觀
成能知一切道種差別故名一切種智觀
（妙覺佛者謂自覺覺他覺行圓滿不可思議也）。
六行觀（出禪波羅蜜次第法門）謂厭下苦麤障欣上勝
妙利各有因果依此六法修行是名六行
觀。【一厭苦觀】謂思惟身中所起心數緣於
貪欲不能出離是為因苦復思欲界報身
饑渴寒熱病痛刀杖等種種所逼是為果
苦苦因苦果皆須厭惡也（心數者受想行也）。【二厭麤
觀】謂思惟欲界五塵能起眾惡是為因麤
復思此身為三十六物屎尿臭穢之所成
就是為果麤麤因麤果皆須厭惡也（五塵者色
塵聲塵香塵味塵觸塵也三十六物者外相十二謂髮毛爪齒眵淚涎唾屎尿垢汗
也身器十二謂皮膚血肉筋脉骨髓肪膏腦膜也內含十二謂肛膽膓胃脾腎心肺
生藏熟藏赤痰白痰也）。【三厭障觀】謂思惟煩惱障覆
真性不能顯發是為因障復思此身質礙
不得自在是為果障因障果障皆須厭惡
也。【四忻勝觀】謂既厭欲界下劣貪欲之苦
即忻初禪上勝禪定之樂是為因勝復厭
欲界饑渴等苦即忻初禪禪味之樂是為
果勝得樂勝苦皆須忻喜也。【五忻妙觀】謂
既厭欲界貪欲五塵之樂心亂馳動為麤
即忻初禪禪定之樂心定不動是為因妙
復厭欲界臭穢之身為麤即忻受得初禪
之身如鏡中像雖有形色無有質礙是為
果妙得妙勝麤皆須忻喜也。【六忻出觀】謂
既厭欲界煩惱蓋障即忻初禪心得出離
是為因出復厭欲界之身質礙不得自在
即忻初禪獲得五通之身自在無礙是為
果出得出勝障皆須忻喜也（五通者天眼通天耳通他
心通宿命通神足通也）。
法華六瑞（出法華經文句）謂法華一經妙理玄[微-兀+(舛-夕)]人
難信受故先以瑞相警變常情常情既變
而生渴仰則聞法染心妙道易階密有所
表故具明六瑞焉。【一說法瑞】謂佛將說法
華先說無量義經而為法華作序從一法
說無量義會無量義歸於一法故無量義
經為法華會多歸一之序經云說大乘經
名無量義是也且說法乃佛之常儀何得
為瑞蓋佛說無量義經雖竟時眾不散待
於後聞此事奇特與常說異故名說法瑞。
【二入定瑞】謂佛將說法華而欲會多歸一
故先入此無量義處定經云入於無量義
處三昧是也且入定亦佛之常儀何得為
瑞盖佛雖入開定意在合定與常入定有
異故名入定瑞（梵語三昧華言正定開定者即無量義處定也合定
者即法華會多歸一之定也）。【三雨華瑞】謂佛將說法華
<pb n="63"/>
故天雨四華以表十住十行十回向十地
諸菩薩當獲成佛之因故名雨華瑞經云
天雨曼陀羅等四華是也（十住者發心住治地住修行住
生貴住方便具足住正心住不退住童真住法王子住灌頂住也十行者歡喜行饒
益行無嗔恨行無盡行離癡亂行善現行無着行尊重行善法行真實行也十回向
者救一切眾生離眾生相回向不壞回向等一切佛回向至一切處回向無盡功德
藏回向隨順平等善根回向隨順等觀一切眾生回向真如相回向無縛觧脫回向
法界無量回向也十地者歡喜地離垢地發光地熖慧地難勝地現前地遠行地不
動地善慧地法雲地也梵語曼陁羅華言適意又云白華四華者曼陀羅華摩訶曼
陀羅華曼殊沙華摩訶曼殊沙華也）。【四地動瑞】謂佛將說法
華故地六種震動以表圓教十住十行十
十向十地等覺妙覺六番破無明惑也為
無明盤礴未曾侵毀方將破壞故先動地
以表之故名地動瑞經云普佛世界六種
震動也（六種震動者一動二起三涌四震五吼六擊也等覺者去後妙覺佛
位猶有一等勝前諸位得稱為覺也妙覺者謂自覺覺他覺行圓滿不可思議也）。
【五眾喜瑞】謂大眾既見雨華動地知佛世
尊必說大法欣躍內充以表大機當發經
云大眾得未曾有歡喜合掌一心觀佛是
也且喜怒人之常情何得為瑞蓋天華恱
眼地動震心是外瑞心喜是內瑞非常之
喜昔雖曾有而不為喜所動今為喜動而
能一心觀佛故名眾喜瑞。【六放光瑞】謂佛
將說法華先放毫光照於此土以至他土
與常放光有異故名放光瑞經云佛放眉
間白毫相光徧照東方萬八千世界是也。
妄盡還源觀六門（出華嚴還源觀）此觀門者乃唐賢
首國師以華嚴大經之義富[怙-口+(田/寸)]宏深覽之
者詎究其源尋之者罕窮其際由是統＆CB30246;
玄奧囊括大宗述此六門令諸後學修習
觀法斷除諸妄復歸真源也。【一體一顯】一
體即自性清淨圓明之體也蓋此體性從
本以來圓明湛寂在塵勞而不垢處涅槃
而非淨在聖不增居凡不減煩惱覆之則
隱智慧了之則顯故云顯一體也。【二起二
用】二用者謂依前淨體起於二用也一者
海印森羅常住用謂入海印三昧照真如
性妄盡心澄眾德並現猶如大海風息水
澄萬象齊鑒森然交羅常住不動也二者
法界圓明自在用謂入華嚴三昧照法界
體眾德具足萬行莊嚴光明照徹圓融無
礙也（梵語三昧華言正定）。【三示三徧】三徧者即依前
二用一一普周法界也一者一塵普周法
界徧謂塵無自性攬真理而成立真既無
邊塵亦隨爾故一一塵中皆見法界二者
一塵出生無盡徧謂塵無自體起必依真
真如既具恒沙眾德依真起用萬法繁興
無有窮盡三者一塵含容空有徧謂塵無
自性即空也幻相宛然即有也真空不空
妙有不有事理該羅容納無礙也。【四行四
德】四德者即依前一塵能徧之境而修行
四德也一者隨緣妙用無方德謂隨順機
緣起諸妙用萬別千差神變不測也二者
威儀住持有則德謂行住坐臥整肅威儀
闡揚教法拯物導迷堪忍住持可軌可範
也三者柔和質直攝生德謂慈悲平等調
柔和順言行相符質直無偽唯以正法攝
化眾生也四者普代眾生受苦德謂諸眾
生受苦無量常懷悲憫拯[托-七+友]救濟亦復出
生入死為其說法咸令得樂也。【五入五止】
五止者即依前能行四德之心而修五止
也一者照法清淨離緣止謂觀照真俗二
諦之法空有不二清淨虛廓能緣之智既
<pb n="64"/>
寂而所緣之境亦亡也二者觀人寂泊絕
欲止謂觀五蘊之身諸法本空寂然淡泊
諸欲皆盡無願無求也三者性起繁興法
爾止謂依體起用名為性起應用萬差故
曰繁興任運常然名法爾也四者定光顯
現無念止謂入此止三昧中光明炳現內
外洞徹無思無慮也五者理事玄通非相
止謂真性之理幻相之事隱顯俱融性相
雙泯也（五蘊者色蘊受蘊想蘊行蘊識蘊也）。【六起六觀】六觀
者即依前五止而修即止之六觀也一者
攝境歸心真空觀謂觀世間一切諸法唯
一心造心外更無一法可得境本空寂無
有實體也二者從心現境妙有觀謂依體
起用具修萬行莊嚴佛土成就報身也三
者心境秘密圓融觀所言心者謂無礙心
諸佛證之以成法身也境者謂無礙境諸
佛證之以成淨土也然如來報身及所依
淨土圓融無礙或身中現土土中現身心
境雙融了無迫隘也四者智身影現眾緣
觀謂智體唯一能鑑眾緣猶如日輪照現
逈處虛空有目之流無不親見也五者多
身入一鏡像觀謂以大止妙觀法力加持
故得一身作多身多身入一身如鏡現像
無有障礙也六者主伴互現帝網觀謂毘
盧遮那自身為主十方諸佛菩薩為伴或
以一身為主多身為伴主伴互現重重無
盡如帝網珠光光交映無有窮盡也（帝網者帝
釋殿前千珠寶網也梵語毘盧遮那華言遍一切處）。
六事明經意（出五苦章句經）經云佛有三達之智來
今徃古靡不通焉佛經眾多以虛空為量
佛智弘深以無造為原經中所演不可思
議或有反覆難了難明粗以六事可知其
意（三達即三明宿命明天眼明漏盡明也）。【一正道】謂佛所說
之經旨意深奧無作無為無行無得自然
合道是為正道。【二善權】謂佛說經善權變
化無有方所或出或處皆順機冝隨𩔗開
演令人悟觧悉得證入是為善權。【三至教】
謂如來說經為諸眾生指示罪福令知作
如是因得如是果未有作善得罪作惡得
福其事明白至為易曉是為至教。【四誘導】
謂如來說經蓋為蒙昧愚癡之人難便開化
故以現世可獲福報因緣等勸誘引導令
其歡喜順從而生正信是為誘導。【五福德】
謂佛說經為令眾生修習布施持戒忍辱
精進禪定智慧等行調伏諸根無所放逸
則得天人果報長樂無窮是為福德。【六禁
戒】謂佛說經制諸禁戒令一切眾生攝持
身口意業清淨不犯即能超脫三惡趣苦
是為禁戒（三惡趣者餓鬼趣畜生趣地獄趣也）。
六離合釋（出華嚴經隨䟽演義鈔）謂一名之中有能所
等互相混濫故須明此六種之釋復以依
主等皆有離合之意故云六離合釋（離合意者
如依主釋中以眼與識分說為離眼識通說為合持業中藏與識有財中金剛與人
相違中眼與耳帶數中五與蘊隣近中念與慧其意皆與此同。【一依主釋】
謂所依為主如言眼識眼是所依為勝識
是能依為劣將劣依勝故名眼之識如臣
依主能所相彰是為依主釋（眼之識若云眼即識即屬
持業釋也）。【二持業釋】持謂任持業謂業用如說
第八藏識識是本體藏是業用攝用歸體
體能持用藏即是識故名藏識體持業用
是為持業釋。【三有財釋】謂從他所有以得
其名如言金剛金剛本是護法之神因執金
剛寶杵得金剛名又如梵語俱舍華言藏藏
<pb n="65"/>
有含藏之義以其含藏文義猶如世之庫
藏能積聚財物故名藏將他名以顯己是
為有財釋。【四相違釋】謂如說眼及耳等體
性各別皆自為主猶如水火不相隨順兩
別雙舉故名相違釋。【五帶數釋】謂法上度
量以數顯義也如說五蘊因數有五帶起
本數即名五蘊乃至二諦等法無不皆然
體帶數量故名帶數釋（五蘊者色蘊受蘊想蘊行蘊識蘊也
二諦者真諦俗諦也）。【六隣近釋】謂從隣近為名如說
四念住本是以慧觀察身受心法今云念
者慧即揀擇照了念即明記不忘以念與
慧其義隣近故隱慧之名而言四念所謂
隱己從他也又如意與識之𩔗皆然故名
隣近釋（四念住即四念處一觀身不淨二觀受是苦三觀心無常四觀法無
我也）。
六種本迹（出宗鏡錄）本謂根本如𣗳之有根也迹
猶足跡如人依處則有行迹故名本迹。【一
理事本迹】謂從實相真諦之理為本出生
一切諸法俗諦之事為迹此迹雖名為事
乃理中所具之事亦屬於理故名理事本
迹（真諦者謂泯絕一切法也俗諦者謂建立一切法也）。【二理教本迹】
謂如上理之與事俱不可說皆名為本本
即理也說理說事皆名為迹迹謂教也故
名理教本迹。【三教行本迹】謂如上理事之
教皆名為本稟教修行名之為迹故名教
行本迹。【四體用本迹】謂如上稟教修行契
理證於法身之體為本即法身之體起應
身之用為迹故名體用本迹。【五權實本迹】
謂最初實得法應二身皆名為本中間化
度眾生數數唱生唱滅種種權施法應二
身皆名為迹故名權實本迹（最初者得法應二身謂佛
於過去無數劫前最初破無明惑證法性身而起應用也中間者謂過去世初成佛
時乃至于今菩提𣗳下示成正覺之中間也）。【六今已本迹】今即
是本謂法華經從地涌出品已後所說久
遠理事乃至權實皆名為本已即是迹謂
法華經從安樂行品已前及華嚴鹿苑方
等般若己說事理權實等法皆名為迹故
名今己本迹。
六成就（出華嚴經䟽）六成就者即如是我聞等六
事乃諸經之通序也佛將入滅阿難問云
世尊滅後諸經之首當安何語佛荅言當
安如是我聞一時佛在某處為某眾等盖
言佛所說法以此六事和合方能成就故
名六成就（梵語阿難華言慶喜）。【一信成就】信即如是
也言如是者乃諸經之法體也大智度論
云佛法大海唯信能入信者言是事如是
不信者言是事不如是謂如是之法是佛
所說信受不疑故名信成就。【二聞成就】聞
即我聞也言我聞者謂如是之法阿難自
言我曾親從佛聞故名聞成就。【三時成就】
時即一時也言一時者法王啟運嘉會之
時也謂眾生有緣能感佛即現身垂應感
應道交不失其時故名時成就。【四主成就】
主即佛也佛梵語具云佛陀華言覺即自
覺覺他覺行圓滿也謂佛為世間出世間
說法化導之主故名主成就。【五處成就】處
即佛說法之處也謂或在天上或在人間
或摩竭提國或舍衛國等即是其處故名
處成就（梵語摩竭提華言不害以其國法無刑戮故梵語舍衛華言聞物以
其名聞勝於諸國又寶物多出此故）。【六眾成就】眾即菩薩二
乘天仙等諸大眾也謂佛說法必有菩薩
等大眾雲集同聽故名眾成就（菩薩梵語具云菩提
薩埵華言覺有情二乘者聲聞乘緣覺乘也）。
<pb n="66"/>
又六事成就（出莊嚴論）論云菩薩為成就六度故
决定應行六事也（菩薩梵語具云菩提薩埵華言覺有情六度者
一布施二持戒三忍辱四精進五禪定六智慧也）。【一供養】供養者
謂因成就檀度故興供養若不長時供養
三寶則檀度不得圓滿也（梵語檀華言施三寶者佛寶法
寶僧寶也）。【二學戒】學戒者謂因成就戒度故學
習持戒若不長時學戒則戒度不得圓滿
也。【三修悲】修悲者謂因成就忍度故修習
大悲心饒益眾生若不長時忍受及不饒
益眾生則忍度不得圓滿也。【四勤善】勤善
者謂因成就進度故勤修眾善若心放逸
不修諸善則進度不得圓滿也。【五離諠】離
諠者謂因成就禪定故離諠閙若在聚落
闘諍雜亂則禪定不得圓滿也。【六樂法】樂
法者謂因成就智度故愛樂佛法若不遍
歷十方承事諸佛𦗟法無厭如海納流無
時盈溢則智度不得圓滿也。
六度（出六度集經）【一檀那】梵語檀那華言布施施
有二種一者財施謂以飲食衣服田宅[玝-十+小]
寶及一切資身之具悉能施之二者法施
謂從諸佛及善知識聞說世間出世間善
法以清淨心轉為他說也。【二尸羅】梵語尸
羅華言性善謂好行善道不自放逸此據
義而譯也正翻止得謂止惡得善也又翻
為戒謂戒能防止身口所作之惡也。【三羼提】
梵語羼提華言忍辱忍辱有二種一者生忍
謂於恭敬供養中不生憍逸於嗔罵打害
中不生怨恨也二者法忍謂於寒熱風雨
飢渴等法惱害之時能安能忍不生嗔恚
憂愁也。【四毘梨耶】梵語毘梨耶華言精進
精進有二種一者身精進謂若勤修善法
行道禮誦與夫講說不自放逸也二者心
精進謂若勤行善道心心相續不自放逸
也。【五禪那】梵語禪那華言靜慮專心斂念
守一不散之謂也禪有二種一者世間禪
謂色界無色界凢夫所修禪也二者出世
間禪謂聲聞緣覺菩薩所修禪也。【六般若】
梵語般若華言智慧謂照了一切諸法皆
不可得而能通達一切無礙為諸眾生種
種演說也。
六妙門（出法界次第）妙名涅槃門名能通修此六
法則能通至涅槃故名六妙門前三是定
後三是慧定愛慧䇿能發真明出離生死
（梵語涅槃華言滅度定愛慧䇿者愛謂愛樂於禪䇿謂䇿進真行也真明者真性之
明也）。【一數息門】數息者修行之人調和氣息
不澁不滑安詳徐數從一至十攝心在數
不令馳散盖欲界眾生心多馳動麤散難
攝故須數息制其散亂是為入定之要故
以數息為初門也。【二隨息門】隨息者細心
依隨息之出入住而不散也謂修行之人
雖因前數息心暫得住而禪定未發若猶
存數則有起念之失故須捨數修隨心隨
於息入時知入出時知出心安明淨禪定
自發故以隨為門也。【三止門】止者攝心靜
慮也謂修行之人雖因前隨息心安明靜
而定猶未發若心依隨則微有起想之亂
苟欲澄渟安隱莫若於止故次捨隨修止
凝心寂慮禪定自發故以止為門也。【四觀
門】觀者分別觀察之心也謂修行之人雖
因前止證諸禪定而觧慧未發若心住定
則有味着之失是故不着於止起觀分別
則無漏方便因此開發故以觀為門也（無漏
方便者漏謂因見思惑漏落生死也將斷此惑而證無生故名無漏方便）。【五還
<pb n="67"/>
門】還者轉心反照也謂修行之人雖修前
觀分別觀察而真明未發即當捨觀修還
反照能觀之心念念皆不可得不加功力
任運返本還源故以還為門也。【六淨門】淨
者心無所依不起妄想分別之垢也謂修
行之人雖修前還而真明猶未能發即當
捨還修淨淨心成就即發三乘聖道故以
淨為門也（三乘者聲聞乘緣覺乘菩薩乘也）。
六神通（出法界次第）瓔珞經云神名天心通名慧
性天然之慧徹照無礙故名神通。【一天眼
通】謂能見六道眾生死此生彼苦樂之相
及見一切世間種種形色無有障礙是名
天眼通（六道者天道人道阿修羅道餓鬼道畜生道地獄道也）。【二天
耳通】謂能聞六道眾生苦樂憂喜語言及
世間種種音聲是名天耳通。【三知他心通】
謂能知六道眾生心中所念之事是名知
他心通。【四宿命通】謂能知自身一世二世
三世乃至百千萬世宿命及所作之事亦
能知六道眾生各各宿命及所作之事是
名宿命通。【五身如意通】謂身能飛行山海
無礙於此界沒從彼界出於彼界沒從此
界出大能作小小能作大隨意變現是名
身如意通。【六漏盡通】漏盡通者漏即三界
見思惑也謂羅漢斷見思惑盡不受三界
生死而得神通是名漏盡通（三界者欲界色界無色界
也見思惑者謂意根對法塵起諸分別曰見惑眼耳鼻舌身五根對色聲香味觸五
塵起諸貪愛曰思惑梵語阿羅漢華言無學）。
六聚戒名義（出翻譯名義）聚者集也由眾生罪有
重輕故佛制諸戒結罪不一因隨其重輕
集分六類故云六聚也。【一波羅夷】梵語波
羅夷華言棄謂犯此罪者永棄於佛法之
外也又云極惡釋義有三一者由犯此戒
道果無分二者不與僧中共住三者捨此
身已當墮地獄故名極惡。【二僧伽婆尸沙】
梵語僧伽婆尸沙華言僧殘謂犯此罪者
如人被他斫殘命雖未盡形已殘癈小有
可救之理僧為作法除此之罪故名僧殘。
【三偷蘭遮】梵語偷蘭善見律云偷蘭名大
遮是華言謂遮障善道此華梵兼舉也謂
犯此罪者大障善道墮於惡趣也（善道者人天也
惡趣者餓鬼畜生地獄也）。【四波逸提】梵語波逸提華言
墮謂犯此罪者當墮八寒八熱地獄也（八寒
者頞浮陀獄泥頼浮陀獄阿吒吒獄阿波波獄嘔喉獄欝波羅獄波頭摩獄芬陀利
獄八熱者想獄黑繩獄堆壓獄呌喚獄大呌喚獄燒炙獄大燒炙獄無間獄也）。【五
波羅提提舍尼】梵語波羅提提舍尼華言
向彼悔僧祇律云此罪應對眾發露懺悔
是也。【六突吉羅】善見律云梵語名突吉羅
華言惡作謂身口所作之惡也四分律本
云梵語名式义迦羅尼華言應當學謂此
戒難持易犯常湏念學故不列罪名但云
應當學。
六種性（出瓔珞本業經）種性者種別性分也種即種
子有發生之義性即性分乃自分不改之
義瓔珞經對別教十住十行十回向十地
等覺妙覺而論故有六種性然性通六位
種局在因故前之四位名種等覺雖在因
然勝前得稱為覺故不言種也（局在因者謂十住十
行十回向十地皆属於因位故也）。【一習種性】謂十住菩薩
研習空觀破見思惑故名習種性（十住者發心住
治地住修行住生貴住方便具足住正心住不退住童真住法王子住灌頂住也）。
【二性種性】謂十行菩薩雖證本性真空之
理不住於空而能分別一切諸法化諸眾
生故名性種性（十行者歡喜行饒益行無嗔恨行無盡行離癡亂行
<pb n="68"/>
善現行無着行尊重行善法行真實行也）。【三道種性】謂十回向
菩薩因修中道妙觀通達一切佛法故名
道種性（十回向者救一切眾生離眾生相回向不壞回向等一切佛回向至
一切處回向無盡功德藏回向隨順平等善根回向隨順等觀一切眾生回向真如
相回向無縛觧脫回向法界無量回向也）。【四聖種性】謂前諸位
皆名賢位十地菩薩由修中道妙觀破無
明惑證入聖地故名聖種性（十地者歡喜地離垢地發
光地熖慧地難勝地現前地遠行地不動地善慧地法雲地也）。【五等覺性】
謂望後妙覺猶有一等勝前諸位得稱為
覺是名等覺性。【六妙覺性】謂自覺覺他覺
行圓滿不可思議故名妙覺性（自覺覺他者謂既能
覺悟自己而又覺悟他人也）。
六相（出華嚴一乘教義分齊章）六相者謂一真法界之體
而有六種名義之相也然法界體同本無
異相由法入於義遂有六名名雖有六不
離一體交徹融通一多無礙故也。【一緫相】
一即具多為緫謂一法界之體能具多種
之義也如人之身能具眼耳等諸根而為
一體故云緫相。【二別相】多即非一為別謂
理體雖一而有種種差別之義也如身體
雖一而眼耳鼻舌諸根各各不同故云別
相。【三同相】義不相違名同謂義雖有種種
差別而同一法界緣起故也如眼耳等諸
根雖各不同而共一身不相違背故曰同
相。【四異相】多義相望為異謂種種差別之
義雖同一體而各適其宜不相混濫也如
眼耳等諸根各得其用而不雜亂故云異
相。【五成相】一多緣起和合為成謂種種緣
起之義共成法界緫相之體也如眼耳等
諸根共成一身之用故云成相。【六壞相】諸
法各住本位為壞謂諸法之義各各自住本
位則緫相不成也如眼耳等諸根各住自
位一體不成故云壞相。
六因（出大智度論）【一相應因】應當也謂心王與心
所共相應故如親友知識和合成事故名
相應因（心王即第八識也心所即受想行也）。【二俱有因】俱有
因亦名共因謂心與心所更相佐助如兄
弟同生互相成濟故名俱有因。【三同類因】
同類因亦名自種因謂過去善法與現在
善法為因現在善法與未來善法為因故
名同類因惡無記法亦復如是（惡無記法者惡即惡法無
記即不善不惡之法也）。【四遍行因】謂苦集二諦下惑
也此惑徧於二諦故名遍行因（苦諦下惑十使具足
即身見邊見見取戒取邪見貪嗔癡慢疑也集諦下惑但有七使除身見邊見戒取
也）。【五異熟因】謂行善惡因得善惡報異世
而熟故名異熟因。【六能作因】謂眼與色為
緣能生眼識乃至意與法為緣能生意識
等皆名能作因。
六種因（出楞伽經）【一當有因】謂現在六根對於六
塵所作之法為因此因能招未來當有之
果故名當有因（六根者眼根耳根鼻根舌根身根意根也六塵者色
塵聲塵香塵味塵觸塵法塵也）。【二相續因】謂因一念之心
攀緣根塵以成善惡之業而招未來之果
於未來果復起善惡之業展轉無有斷絕
故名相續因。【三相因】謂以所作善惡業相
為因由因感果無有斷絕故名相因。【四作
因】謂作勝因已獲勝報於勝報上更作勝
因故名作因。【五顯示因】謂一念妄想若生
必有所作善惡業相如燈照物顯然可見
故名顯示因。【六待因】待即對也謂妄想滅
時還作作時還滅若相續念斷則妄想不
生以妄對不妄故名待因。
六種調伏（出菩薩善戒經）【一性調伏】謂菩薩宿有善
<pb n="69"/>
根種性故能修習善法調伏身心諸煩惱
障由是得證菩提是名性調伏（菩薩梵語具云菩提
薩埵華言覺有情梵語菩提華言道）。【二眾生調伏】謂菩薩善
能調伏一切眾生若有聲聞性者令得聲
聞道有緣覺性者令得緣覺道乃至有人
天性者令其得人天樂是名眾生調伏（聲聞道即
四諦也緣覺道即十二因緣也）。【三行調伏】謂菩薩以萬行
調伏諸煩惱故而能具足佛道復為眾生
故修習苦行心無悔恨是名行調伏。【四方
便調伏】謂菩薩以種種方便調伏眾生如
初發心者教持禁戒脫離生死已發心者
教令親近善友受持經法是名方便調伏。
【五熟調伏】謂菩薩為諸眾生無善根者說
人天樂令其發菩提心有善根者說出世
法令其增長成熟善果是名熟調伏。【六熟
調伏印】印即法印以法自印其心也印有
三種一謂菩薩專念菩提其心柔輭未能
清淨名下熟調伏印二謂菩薩雖得清淨
未能具足最大寂靜名中熟調伏印三謂
菩薩修行多劫具足清淨獲大寂靜道品
圓滿名上熟調伏印也（劫梵語具云劫波華言分別時節）。
種子識六義（出成唯識論）種即能生之義也謂於
八識之中隨一識起時能生一切善惡之
法故名種子識（八識者眼識耳識鼻識舌識身識意識末那識阿頼
耶識也）。【一剎那滅義】梵語剎那華言一念謂
眼等諸識種子一念纔生生則隨滅念念
不停剎那變異耳鼻舌身意等諸識種子
各各亦復如是是為剎那滅義。【二果俱有
義】果即識與根也謂識與根同時俱起以
成力用也如眼根照色境時眼識隨即同
緣耳根照聲境時耳識隨即同緣於諸實
境分明顯了鼻舌身意亦復如是是為果
俱有義。【三恒隨轉義】謂諸識起時種子隨
轉如眼根照境時眼識種子隨即相續無
有間隔耳鼻舌身意等諸識各各起時亦復如
是恒隨相續是為恒隨轉義。【四性决定義】謂
諸識各各所緣善惡無記三性無有間雜也
如眼識緣惡境則成惡法不能成善法如緣
善境則成善法不能成惡法若緣無記則不
能成善惡二法諸識起時亦復如是是為性
决定義（無記性不善不惡之性也）。【五待眾緣義】謂識非一
因而生必假眾緣而後成就如眼識種子須
得空明根境等緣方得顯發耳鼻舌身意等
諸識種子亦待眾緣而得成就是為待眾緣
義（空即無壅明即光明）。【六引自果義】謂諸識各引自體
果用非是色心交互而成也如眼根照時眼
識即緣所對實境而不混於聲香之別體耳
鼻舌身意等諸識亦復如是是為引自果義。
大明三藏法數卷第十九
<sarticle><article>大明三藏法數卷第二十　　　　　碣二</article></sarticle>
上天竺前住持沙門一如等奉　勑集註
六輪對位（出菩薩瓔珞本業經）輪有二義一運轉二摧碾
謂佛菩薩轉於法輪則能摧碾眾生惑業
故以六輪對諸位次也。【一銅寶輪對十住
位】銅似金色不具金用雖無鐵之麤垢而
猶有查滓若鍊磨攻治則能成諸噐皿濟
用於世謂十住菩薩已斷見思之惑如離
麤垢於四十一品無明之惑未能盡斷如
銅之猶有查滓惑既分斷德亦分顯故能
從體起用隨類現形化諸眾生如噐成濟
世故以銅寶輪對十住位也（十住者發心住治地住修
行住生貴住方便具足住正心住不退住童真住法王子住灌頂住也四十一品者
謂十住十行十回向十地等覺各一品也）。【二銀寶輪對十行位】
<pb n="70"/>
銀體瑩潔不受塵垢雖經鎔鍊性恒不變
謂十行菩薩不加功力任運分斷無明之
惑顯發本然清淨之性如銀之瑩潔鎔鍊
不變故以銀寶輪對十行位也（十行者歡喜行饒益
行無嗔恨行無盡行離癡亂行善現行無着行尊重行善法行真實行也）。【三金
寶輪對十回向位】金體貴重濟用極大土
埋火煆其色不變謂十回向菩薩功行加
深教化亦廣雖混眾塵而不為塵垢所染
雖居五欲而不為欲火所燒故以金寶輪
對十回向位也（十回向者救一切眾生離眾生相回向不壞回向等
一切佛回向至一切處回向無盡功德藏回向隨順平等善根回向隨順等觀一切
眾生回向真如相回向無縛解脫回向法界無量回向也五欲者色欲聲欲香欲味
欲觸欲也）。【四瑠璃寶輪對十地位】梵語瑠璃華
言青色寶出須彌山一切眾寶皆不能壞
謂十地菩薩所證真實不為外魔之所動
壞故以瑠璃寶輪對十地位也（梵語須彌華言妙高
十地者歡喜地離垢地發光地𦦨慧地難勝地現前地遠行地不動地善慧地法雲
地也）。【五摩尼寶輪對等覺位】梵語摩尼又云
末尼華言離垢此寶光淨不為塵垢所染
若以青物褁之投水水色即青紅黃赤白
亦復如是謂等覺菩薩無明之惑將盡位
居十地之上其隨類現形化用自在故以
摩尼寶輪對等覺位也（等覺者望後妙覺猶有一等勝前諸
位得稱為覺也）。【六水精寶輪對妙覺位】水精內外
暎徹無物不現謂妙覺果佛諸惑淨盡萬
德圓明常住湛然有感則應故以水精寶
輪對妙覺位也（妙覺者自覺覺他覺行圓滿不可思議也）。
六種住（出菩薩地持經）六種住者約別教位次而論也以
此六人所證之位皆不退失故名為住。【一
種性住】種即能生之義性即自分不改之
義謂別教菩薩於十住十行位中道種成
就無有退失數數增進故名種性住（十住者發
心住治地住修行住生貴住方便具足住正心住不退住童真住法王子住灌頂住
也十行者歡喜行饒益行無嗔恨行無盡行離癡亂行善現行無着行尊重行善法
行真實行也）。【二解行住】解即解了行即修行謂
別教菩薩於十回向位中修習中觀為入
初地之方便故名解行住（十回向者救一切眾生離眾生
相回向不壞回向等一切佛回向至一切處回向無盡功德藏回向隨順平等善根
回向隨順等觀一切眾生回向真如相回向無縛解脫回向法界無量回向也）。【三
淨心住】謂別教菩薩於初地斷根本見惑
得出世間心離凡夫我相障故名淨心住
（初地即歡喜地也根本見惑者即三界外見惑以界內諸惑由之而生也凡夫我相
者謂凡夫之人於五陰身執為我也）。【四行道迹住】迹猶足迹
謂別教菩薩從二地至七地修習中觀皆
斷根本思惑而有證入之迹故名行道迹
住（二地至七地者離垢地發光地𦦨慧地難勝地現前地遠行地也）。【五决
定住】謂別教菩薩從八地九地已得真實
之行不還不退故名决定住（八地九地者不動地善慧
地也）。【六究竟住】謂此非圓教妙覺果佛之究
竟乃是別教第十地菩薩學行滿足究竟
不退故名究竟住（第十地者法雲地也）。
六種决定（出大乘莊嚴經論）論云菩薩由六度增上
得六種决定。【一財成决定】謂菩薩由布施
力必定常得大財成就是名財成决定。【二
生勝决定】謂菩薩由持戒力必定常得貴
勝之家隨意受生是名生勝决定。【三不退
决定】謂菩薩由忍辱力所修善法必定常
不退失是名不退决定。【四修習决定】謂菩
薩由精進力常時修習善法必定無有間
息是名修習决定。【五定業决定】謂菩薩由
禪定力成就眾生正定之業必定永不退
失是名定業决定。【六無功用决定】謂菩薩
由智慧力不加功行必定自然住理是名
<pb n="71"/>
無功用决定。
六種攝（出菩薩地持經）攝即攝取亦攝受也謂菩薩
以此六種攝諸眾生過去已攝現在今攝
未來當攝乃至歷塵數劫無有疲厭故名
六種攝（劫梵語具云劫波華言分別時節）。【一頓攝】頓遽也
謂菩薩從初發心於一切眾生作父母想
隨力所能直以一切樂事饒益而攝取之
是名頓攝（菩薩梵語具云菩提薩埵華言覺有情）。【二增上攝】
增上猶增勝也謂菩薩既已發心若於父
母起尊重心種種方便勸修善法隨時供
養知恩報恩若於妻子眷屬教修善法令
其勝進或菩薩為王即攝受人民如法正
化不加非罰以財以法而為饒益隨其力
能教諸眾生令修善法是名增上攝。【三取
攝】謂菩薩常以二種攝取眾生一者常以
捨心以財饒益一切眾生令其離於貧窮
二者常以慈悲心以法饒益一切眾生[托-七+友]
惡邪見教修正法是名取攝。【四久攝】謂菩
薩攝取眾生多歷時數久久教化乃得成
熟是名久攝。【五不久攝】謂菩薩攝取眾生
教化不久即得成熟是名不久攝。【六後攝】
謂菩薩於前五攝之後攝取眾生於此生
內即能成熟是名後攝。
六種阿羅漢（出法華玄義）梵語阿羅漢華言無生
又云無學謂三界生死已盡故名無生無
法可學故名無學（三界者欲界色界無色界也）。【一退法阿
羅漢】謂因遇違緣退失所得道法即第四
果退至初果故名退法（違緣者涅槃經明五緣一樂多事二
樂說世事三樂睡眠四樂近在家五樂多遊行皆名違緣也第四果即阿羅漢初果
即須陀洹也）。【二思法阿羅漢】謂常自思惟所得
之法恐有退失故名思法。【三護法阿羅漢】
謂於所證之法心生愛樂善加守護故名
護法。【四住法阿羅漢】謂住於所證之法不
退不進故名住法。【五進法阿羅漢】謂能加
功進行至不動法故名進法。【六不動法阿
羅漢】謂不被煩惱之所動亂故名不動法。
六法師（出大智度論）法華文句云法者軌則也師
者訓匠也謂師於妙法自行成就又能以
妙法訓導於他故稱法師。【一信力故受】信
信向也受領納也謂以信向之力𦗟聞正
法乃至一句一偈領納在心故名信力故
受。【二念力故持】念憶念也持執持也謂所
聞之法由憶念之力執持不失故名念力
故持。【三看文為讀】謂目視經卷之文以口
習宣演故名看文為讀。【四不忘為誦】謂習
讀既熟不假看文自然成誦無有忘失故
名不忘為誦。【五宣傳為說】宣揚也傳轉也
謂自己所得之法展轉為他人說故名宣
傳為說。【六難曉須釋】謂佛所說經教義趣
深遠卒難曉了必須解釋方能解悟故名
難曉須釋。
六和敬（出法界次第）和敬者和同愛敬也此六者
通名和敬蓋外同他善謂之和內自謙卑
謂之敬今稱僧為六和蓋出於此。【一同戒
和敬】謂比丘通達實相正理知罪不可得
為欲安立眾生於實相正理以方便善巧
同持戒品無有乖諍亦知眾生同此戒善
未來必得菩提大果是以敬之如佛故名
同戒和敬也（梵語比丘華言乞士梵語菩提華言道）。【二同見
和敬】謂比丘通達實相正理而能了知諸
法本無所得亦無所知見為欲安立眾生
於實相正見以方便善巧同一切知見無
有乖諍亦知眾生因此知見必得種智圓
<pb n="72"/>
明是以敬之如佛故名同見和敬也（種智者即
一切種智也）。【三同行和敬】謂比丘通達實相正
行而能了知無作無行為欲安立眾生於
實相正行以方便善巧同修諸行無有乖
諍亦知眾生同此諸行漸積功德當成佛
道是以敬之如佛故名同行和敬也。【四身
慈和敬】謂比丘住平等大慈以修其身常
與眾生一切樂事無有乖諍亦知眾生悉
有佛性未來必得金剛之身是以敬之如
佛故名身慈和敬也（金剛者言法性之身不可壞也）。【五口
慈和敬】謂比丘住平等大慈以修其口常
與眾生說一切法令其得樂無有乖諍亦
知眾生悉有佛性未來必得上上清淨口
業是以敬之如佛故名口慈和敬也（上上謂佛
也）。【六意慈和敬】謂比丘住平等大慈以修
其意常知眾生諸根性欲與眾生樂無有
乖諍亦知眾生悉有佛性未來必得心如
佛心是以敬之如佛故名意慈和敬也。
六羣比丘（出十住毘婆沙論）梵語比丘華言乞士謂此
等比丘於佛世時聚集成眾作諸非威儀
事羣出隊入故名六羣比丘。【一闡陀】又云
闡那即車匿。【二迦留陀夷】車匿又云闡釋
迦（無翻）是釋種也梵語迦留陀夷華言麤黑
以其顏貌麤黑故也是婆羅門種此二人
性多貪癡不受人語住迦尸黑山聚落作
諸非威儀事時黑山聚落諸優婆塞來白
佛言六羣比丘於彼聚落作諸非法佛令
阿難同六十比丘往彼作驅出羯磨二人
知之便出一由旬外迎請阿難即求懺悔
言我所作非善從今已去不敢復作即同
阿難還至佛所後迦留陀夷因入婆羅門
家說法被賊打殺（梵語婆羅門華言淨行梵語優婆塞華言清淨
土梵語阿難華言慶喜梵語羯磨華言作法）。【三三文陀達多】又
云難陀。【四摩醯沙達多】又云䟦難陀梵語
三文陀達多摩醯沙達多（無翻）此二人是釋
種性多愚癡不受人語住黑山聚落作諸
非威儀事聞佛令阿難來作驅出羯磨二
人便走到於王道聚落後三文陀達多以
猪祠廟生天。【五馬師】又云馬宿。【六滿宿】馬
師性多愚癡滿宿性多嗔恚此二人本是
田夫亦釋種也共議我等作田辛苦可共
出家於佛法中衣食自然復更籌量就誰
出家即到舍利弗目犍連所求欲出家既
出家已住雞咤山聚落不受人語作諸非
威儀事於六羣比丘中最為上首後二人
因多愚癡嗔恚墮生龍中（梵語舍利弗華言身子梵語目
犍連華言采菽氏皆佛之弟子也）。
三寶有六義（出諸經要集）三寶者佛法僧也乃四
生之導首六趣之舟航為世所貴故名為
寶（四生者胎生卵生濕生化生也六趣者天趣人趣阿修羅趣餓鬼趣畜生趣地
獄趣也）。【一希有義】謂如世珍寶貧窮之人所
不能得三寶亦爾薄福眾生百千萬世不
能值遇故名希有。【二離垢義】謂如世珍寶
內外瑩徹體無瑕穢三寶亦爾諸漏淨盡
無有垢染故名離垢（諸漏淨盡者謂一切惑業斷盡無遺不漏
落生死也）。【三勢力義】謂如世珍寶除貧去毒有
大勢力三寶亦爾具六神通[托-七+友]濟眾生出
離苦趣故名勢力（六神通者天耳通天眼通宿命通他心通神足
通漏盡通也）。【四莊嚴義】謂如世珍寶嚴飾身首
令人姝好三寶亦爾能以正法嚴飾行人
令得身心清淨故名莊嚴。【五最勝義】謂如
世[玝-十+小]寶諸物中勝三寶亦爾一切世間最
為殊勝故名最勝。【六不改義】謂如世真金
<pb n="73"/>
燒打磨鍊不能變改三寶亦爾不為世間
八法之所變易故名不改（八法者一利二衰三毀四譽五
稱六譏七苦八樂也）。
六欲天（出楞嚴經）欲即色欲四天王以形交為欲
忉利以風為欲夜摩以抱持為欲兜率以
執手為欲化樂以視笑為欲他化但以視
為欲也謂之天者天然自然樂勝身勝亦
名最勝亦名光明以其所欲不同故名六
欲天。【一四天王天】東方持國天王謂能護
持國土故居須彌山黃金埵南方增長天
王謂能令他善根增長故居須彌山瑠璃
埵西方廣目天王謂能以淨天眼常觀擁
護此閻浮提故居須彌山白銀埵北方多
聞天王謂福德之名聞四方故居須彌山
水晶埵（梵語須彌華言妙高梵語閻浮提華言勝金洲）。【二忉利天】
梵語忉利華言三十三大智度論云昔有
婆羅門姓憍尸迦與知友三十二人共修
福德命終皆生須彌山頂憍尸迦為天主
名帝釋天三十二人為輔臣周圍列居而
帝釋獨處其中又淨名䟽云昔迦葉佛滅
後有一女人發心修塔報為天主有三十
二人助修報為輔臣君臣合之為三十三
也（梵語婆羅門華言淨行梵語憍尸迦又云釋提桓因華言能天主言帝釋者華
梵双舉也三十二人名字經論不載據正法念處經所載三十三天各有住處謂善
法堂天山峯天山頂天善見城天鉢私他天俱吒天雜殿天懽喜園天光明天波利
耶多天離險岸天谷崖岸天摩尼藏天旋行大金殿天鬘影天柔軟天雜莊嚴天如
意天[微-兀+(舛-夕)]細行天歌音喜樂天威德輪天月行天閻摩那娑羅天速行天影照天智慧
行天眾分天曼陀羅天上行天威德顏天威德𦦨輪光天清淨天也）。【三夜摩
天】梵語夜摩華言善時亦名時分謂其時
時唱快樂故以蓮華開合分其晝夜此天
依空而居。【四兜率天】梵語兜率華言知足
謂其於五欲境知止足故此王依空而居
（五欲者色欲聲欲香欲味欲觸欲也）。【五化樂天】化樂天者謂
自化五塵之欲而娛樂故此天依空而居
（五塵者色塵聲塵香塵味塵觸塵也）。【六他化自在天】他化自
在天者謂假他所化以成己樂故此天依
空而居即魔王天也。
六界聚（出中阿含經）界即界分聚即聚集謂人之
身聚集六法各有分齊故名六界聚。【一地
界聚】地以堅礙為性謂人之身有內地界
而受於生即髮毛爪齒麤細皮膚骨肉筋
腎心肝脾肺之類是名地界聚。【二水界聚】
水以潤濕為性謂人之身有內水界而受
於生即腦髓眼淚汗涕唾膿肪血涎痰之
類是名水界聚。【三火界聚】火以燥熱為性
謂人之身有內火界而受於生即熱身煖
身煩悶身溫壯身及能消飲食之類是名
火界聚。【四風界聚】風以動轉為性謂人之
身有內風界而受於生即出息入息及掣
縮等風之類是名風界聚（掣縮風者凡身動轉皆屬於風
故也）。【五空界聚】空以無礙為性謂人之身有
內空界而受於生即眼空耳空鼻空口空
咽喉動搖食消下過之類是名空界聚。【六
識界聚】識以分別為性即心識也所謂樂
識苦識喜識憂識是名識界聚。
六難（出涅槃經）【一佛世難遇】謂諸佛不常出世眾
生懸遠難遇而况眾生不修勝因不行眾
善雖佛出世亦不得遇故云佛世難遇。【二
正法難聞】謂雖值佛出世或緣有違逆身
有障難根有愚鈍不能𦗟受又若佛滅後
或有說正法處身為他人制伏不能往𦗟
或生邪見雖𦗟不能信受故云正法難聞。
【三善心難生】謂人生世間宿習垢重惡緣
<pb n="74"/>
易染而况邪惑蔽心生諸貪着若不遇善
知識勸教則終不能發心修習善行故云
善心難生。【四中國難生】謂中華之國聖人
出生其中仁義昭明佛法流布實為文物
之地若非持戒修福不得生此故云中國
難生。【五人身難得】謂因行五常五戒出離
四趣方得人身經云得人身者如爪上土
失人身者如大地土以其得少失多故云
人身難得（五常者仁義禮智信也五戒者不殺不盜不邪＆CB21942;不妄語不飲
酒也四趣者阿修羅趣餓鬼趣畜生趣地獄趣也）。【六諸根難具】謂
雖得人身或有盲聾瘖瘂則為殘癈六根
完具是亦難得故云諸根難具（六根者眼根耳根鼻
根舌根身根意根也）。
父六親（出善見毘婆沙律）謂佛令比丘避於譏嫌不
得於非親之女及比丘尼洗浣故衣若父
母之親可使洗浣故說父六親及母六親
也（梵語比丘華言乞士梵語尼華言女）。【一伯】伯者即父之伯
於己為伯祖也。【二叔】叔者即父之叔於己
為叔祖也。【三兄】兄者即父之兄於己為伯
也。【四弟】弟者即父之弟於己為叔也。【五兒】
兒者即父之子於己為兄弟也。【六孫】孫者
即父之孫乃兄弟之子於己為姪男也。
母六親（出善見毘婆沙律）【一舅】舅者即母之舅乃外
祖母之兄弟於己為舅公也。【二姨】姨者即
母之姨乃外祖母之姊妹於己為姨婆也。
【三兄】兄者即母之兄於己為舅也。【四弟】弟
者即母之弟於己亦為舅也。【五兒】兒者即
母之女於己為姊妹也。【六孫】孫者即母之
孫乃兄弟之子於己為姪女也。
人死六驗（出諸經要集）謂人生世間作善作惡罪
福昭然纖毫無隱及臨終時將感來生善
惡果報先有六驗。【一驗生人中】謂若作善
之人將死之時先從足冷至臍臍上猶溫
然後氣盡者即生人中。【二驗生天上】謂若
作善之人將死之時頭頂皆溫然後氣盡
者即生天上。【三驗生餓鬼中】謂若作惡之
人從頂冷至腰腰下猶溫然後氣盡者即
生餓鬼中。【四驗生旁生中】旁生即畜生也
謂若作惡之人從頂冷至膝膝下猶溫然
後氣盡者即生旁生中。【五驗生地獄中】謂
若作極惡之人從頂冷至足足底猶溫然
後氣盡者即生地獄中。【六驗入涅槃】謂若
羅漢聖人入於涅槃或心及頂數日皆溫
者是也（梵語羅漢華言無生梵語涅槃華言滅度）。
廣六度行（出成具光明定意經亦名六德行）【一廣施】曠大曰
廣捨財曰施謂行施者既懷廣大之心應
當知身非常四大不淨會歸敗壞知身既
不我有財物亦是虛幻乃至世間萬物皆
悉無常由是觀身非身觀物非物縱心恣
施了無罣礙復能廣弘法施開化愚蒙故
曰廣施（四大者地大水大火大風大也）。【二廣戒】戒律也戒
品雖多不出身口意之三業謂或見眾寶
珍琦凡諸可意之物身雖貧乏不妄貪取
或見細妙之色內觀朽爛生厭離心乃至
不殺不盜不＆CB21942;等皆身戒也或以惡言加
己乃以善言和語至誠而荅乃至不妄言
不綺語不兩舌皆口戒也復能思惟生死
常懷解脫又能修習道品之要深入無為
之理乃至不貪不嗔不癡等皆意戒也修
行之人於此三業之戒自既堅持不犯復
能展轉化他廣弘戒法故曰廣戒。【三廣忍】
忍者耐也謂菩薩修行之時若人罵詈知
其從聲而出於此觀了言語性空意亦如
<pb n="75"/>
是視諸慙辱空無所有如此則瞋恚不生
忍行可進身既能爾復能展轉化他令行
忍耐故曰廣忍（菩薩梵語具云菩提薩埵華言覺有情）。【四廣
精進】謂菩薩修行道品當勤精進節其飲
食除於睡臥晨夜惺惺莫令怠墯乃至為
人廣說法要不以為煩開教愚頑不辤勞
倦自既能爾復能展轉化他令其精進故
曰廣精進。【五廣一心】一心者心不雜亂也
謂菩薩修行禪定之時一心寂靜離諸散
亂於孝事父母尊敬師友斷愛遠俗空閑
寂寞皆當專一其心乃至多欲多諍多作
多惱或譽或毀或利或失於是等處並當
專一其心不撓不動自既能爾復能展轉
化他於一切時處皆一其心故曰廣一心。
【六廣智慧】智慧者照了萬法通達無礙也
謂菩薩修行之時若墮見聞則有一切塵
境所蔽當以智慧一一照了觀其所起察
其所滅處愛欲中心在道品之藏寄濁惡
界心遊清淨之鄉入險隘路心思方便之
道故能絕三界之妄想證涅槃之真空自
既能爾復能展轉化他令修智慧故曰廣
智慧（三界者欲界色界無色界也梵語涅槃華言滅度）。
六種戒（出瑜伽師地論）【一廻向戒】廻向戒者謂菩薩
利他心大則以持戒善利普皆廻向一切
眾生同成佛果也（菩薩梵語具云菩提薩埵華言覺有情）。【二
廣愽戒】廣愽戒者謂菩薩運心廣大普愽
雖持一戒而能廣攝一切所學諸戒也。【三
無罪歡喜戒】無罪歡喜戒者謂菩薩遠離
五欲而於諸戒無所毀犯故得歡喜之樂
也（五欲者色欲聲欲香欲味欲觸欲也）。【四恒常戒】恒常戒者
謂菩薩於所學諸戒雖盡形壽亦不棄捨
也。【五堅固戒】堅固戒者謂菩薩持戒時一
切利養恭敬及諸貪瞋煩惱悉皆不能惑
動而毀壞也。【六尸羅莊嚴具相應戒】梵語
尸羅華言清凉以能除破戒熱惱故也謂
菩薩持戒則能莊嚴一切所修善法而具
足一切諸相應戒也（相應戒者謂與戒法相應也）。
六齋日（出四天王經并增一阿含經）六齋日者據毘婆沙
論所說凡遇持齋之日則過中不食。【一每
月初八日】帝釋勑四天王各治一方至此
日四王遣輔臣觀察世間人民善惡（帝釋梵語
釋提桓因華言能天主言帝釋者華梵双舉也四天王者東方持國天王南方增長
天王西方廣目天王北方多聞天王也）。【二每月十四日】此日
四天王遣太子按行天下伺察人民善惡。
【三每月十五日】此日四天王親自按行天
下有慈孝父母恭敬三寶及尊長者并修
六度持八戒齋者諸天相慶則降善福注
祿增筭如不修善持齋唯造惡業諸天憂
慼降以不祥減祿除筭（六度者一布施二持戒三忍辱四精
進五禪定六智慧也八戒者不殺生不偷盜不邪＆CB21942;不妄語不飲酒不坐高廣大牀
不着華鬘瓔珞不習歌舞戲樂也齋者過午不食也）。【四每月二十三
日】此日四天王遣輔臣觀察與初八日同。
【五每月二十九日】此日四天王遣太子觀
察與十四日同。【六每月三十日】此日四天
王躬自按行觀察與十五日同。
六種巧方便（出菩薩地持經）【一隨順巧方便】謂菩薩欲
為眾生說法先以善巧方便隨順教誡令
生信樂之心然後以如來甚深法義分別
解說令其易解易入獲大利益是名隨順
巧方便（菩薩梵語具云菩提薩埵華言覺有情）。【二立要巧方
便】要即誓約也謂若有眾生來從菩薩求
索田宅飲食錢財種種資生之具菩薩即
與立要誓之言汝能供養父母沙門婆羅
<pb n="76"/>
門及受持禁戒我當施與如其不能則不
施與彼諸眾生既聞如是要誓即能如說
修行滿所願欲是名立要巧方便（梵語沙門華言
勤息梵語婆羅門華言淨行）。【三異相巧方便】謂菩薩既
教眾生供養父母沙門婆羅門及受持禁
戒者或有不順其教菩薩則現乖異瞋責
之相令彼有所畏懼捨惡從善是名異相
巧方便。【四逼迫巧方便】謂菩薩於自眷屬
作是教言若我眷屬有不供養父母乃至
犯諸禁戒者我當斷其供給或加謫罰或
至𢷤斥彼諸眷屬畏其謫罰即修眾善斷
諸惡法彼雖不樂逼令修習是名逼迫巧
方便。【五報恩巧方便】謂菩薩先有恩德及
於眾生或施以財物或脫諸苦難及免諸
恐怖救療眾病令得安樂而眾生知恩欲
酬報者菩薩則不欲其世間財利但勸其
供養父母乃至受持禁戒是名報恩巧方
便。【六清淨巧方便】謂菩薩住究竟地生兜
率天從兜率天來生世間或生王宮捨上
妙樂出家學道令諸眾生捨離高慢及成
無上菩提又令眾生堅固信樂同求佛道
所有惑染悉皆清淨是名清淨巧方便（究竟
地即佛地梵語兜率華言知足）。
思修六意（出攝大乘論）【一廣大意】謂菩薩修行發
廣大心歷無數劫而得菩提於此時劫常
捨身命及以恒河沙數世界滿中七寶供施
如來從初至終其心猶不滿足是名菩薩廣
大意（菩薩梵語具云菩提薩埵華言覺有情梵語菩提華言道七寶者金銀琉
璃玻瓈硨磲碼碯赤真珠也）。【二長時意】謂菩薩修行從
初發心乃至成佛心不放捨常行布施持
戒歷無數劫無有厭足是名菩薩長時意。
【三歡喜意】謂菩薩修行常行六度之行利
益一切眾生而於自他皆生無等歡喜是
名菩薩歡喜意（六度者一布施二持戒三忍辱四精進五禪定六智
慧也）。【四有恩德意】謂菩薩修行常行六度之
行利益一切眾生雖見彼於我有大恩德
而不見自身於彼有恩是名菩薩有恩德
意。【五大志意】謂菩薩修行常行六度之行
其所生功德善根以無着心回施一切眾
生令彼皆得可愛果報是名菩薩大志意。
【六善好意】謂菩薩修行常行六度之行所
生功德善根令一切眾生平等皆得仍復
為彼迴向無上菩提是名菩薩善好意。
六種意樂（出攝大乘論）謂菩薩修習一切法門皆
須作意欣樂也（菩薩梵語具云菩提薩埵華言覺有情）。【一廣大
意樂】謂菩薩以滿恒河沙等世界七寶奉
施如來復能持戒忍辱精進禪定智慧乃
至現世得證佛果猶無厭足是名廣大意
樂（七寶者金銀琉璃玻瓈硨磲碼碯赤真珠也）。【二長時意樂】謂
菩薩行於六度乃至現世得證佛果心常
好樂無有間息是名長時意樂（六度者一布施二持
戒三忍辱四精進五禪定六智慧也）。【三歡喜意樂】謂菩薩能
以六度饒益有情由此所作心生歡喜是
名歡喜意樂。【四荷恩意樂】荷負也謂菩薩
以此六度饒益有情不見自身於彼有恩
是名荷恩意樂。【五大志意樂】謂菩薩即以
如是六度所集善根功德迴施一切眾生
令其同得勝果是名大志意樂。【六純善意
樂】謂菩薩復以如是六度所集善根功德
共諸眾生迴求佛果心無間雜是名純善
意樂。
起塔有六意（出華嚴經䟽）【一為表人勝】謂如來三
界至尊最勝無比故建塔以表之令人瞻
<pb n="77"/>
禮而歸敬也（三界者欲界色界無色界也）。【二令生淨信】謂
建造佛塔蓋令一切眾生瞻仰頂禮而生
崇重正信之心也。【三令標心有在】謂建造
佛塔蓋令一切眾生心有所向而敬慕歸
依也。【四令供養生福】謂建造佛塔蓋令一
切眾生至心恭敬供養則能生諸福利也。
【五為報恩行畢】謂建造佛塔非惟利益於
己身蓋將荅報四恩而畢無邊之行願也
（四恩者國王父母師友檀越也）。【六生福滅罪】謂建造佛塔
非惟生自己之福滅自己之罪蓋令一切
眾生凡瞻覩頂禮者無不生一切福滅一
切罪也。
六法令他歡喜（出根本說一切有部毘奈耶雜事）【一身業行
慈】謂於諸賢聖及同修梵行人處起慈善
心以為禮敬燒香散華種種供養若見其
病苦隨時供給令他歡喜是名身業行慈
（梵行即淨行也）。【二語業行慈】謂於諸賢聖及同修
梵行人處起慈善心以語讚歎彰其實德
他不聞者令他得聞復讀誦經典晝夜精
勤令他歡喜是名語業行慈。【三意業行慈】
謂於諸賢聖及同修梵行人處起慈善心
不生妬害慳嫉之想於諸眾生起悲愍心
起利益心令他歡喜是名意業行慈。【四如
法利養】謂凡所有資生之物乃至得少飲
食於同修梵行之人情無彼此悉皆共他
受用令他歡喜是名如法利養。【五受持戒
法】謂於所受戒法始終堅持不毀不犯而
於同修梵行之人不生輕鄙令他歡喜是
名受持戒法。【六能生正見】謂於一切道法
發起正見無有疑惑而與同修梵行之人
共同此見令他歡喜是名能生正見。
外道六師（出陀羅尼集經并翻譯名義）邪心見理發於邪
智不稟正教故名外道輔行云六師元祖
是迦毘羅支流分異遂為六宗（梵語迦毘羅華言黃
色）。【一富蘭那迦葉】梵語富蘭那字也（無翻）迦
葉因母之姓而為姓也其人起邪見謂一
切法斷滅無君臣父子忠孝之道名為色
空外道以色破欲界有以空破色界有謂
空為至極故也。【二末伽⿱�拘[賒-示+未]⿱�】梵語末
伽⿱�華言不見道字也梵語拘賖⿱�（無翻）因
母之名而為名也其人起邪見謂眾生苦
樂不由自行而得皆是自然而有此計自
然者即是無因亦邪見也。【三刪闍夜毘羅
胝】梵語刪闍夜華言正勝字也梵語毘羅
胝華言不作因母之名而為名也其人起
邪見謂道不須求經生死劫數苦盡自然
而得又云八萬劫滿自然得道也（劫梵語具云劫
波華言分別時節）。【四阿𦒿多趐舍欽婆羅】梵語阿
𦒿多趐舍字也梵語欽婆羅麤衣名因以
為名也（無翻）其人起邪見非因計因着麤弊
衣自[托-七+友]其髮以烟熏鼻及五熱炙身修諸
苦行為道自謂今身併受諸苦則後身常
得樂也（非因計因者本非得樂之因而妄計此因能得樂也五熱者四面火
聚更加頭上有日故云五熱炙身）。【五迦羅鳩䭾迦旃延】梵
語迦羅鳩＆CB21111;華言牛領字也梵語迦旃延
華言剪髮姓也其人謂諸法亦有相亦無
相即邪見也（有相即常見無相即斷見）。【六尼犍陀若提
子】梵語尼犍陀華言離繫此外道出家之
總名梵語若提（無翻）因母之名而為名也其
人謂罪福苦樂本有定因要當必受非行
道所能斷如此計者即邪見也。
六苦行外道（出大涅槃經）【一自餓外道】謂外道修
行不羨飲食長忍飢虛執此苦行以為得
<pb n="78"/>
果之因是名自餓外道。【二投淵外道】謂外
道修行寒入深淵忍受凍苦執此苦行以
為得果之因是名投淵外道。【三赴火外道】
謂外道修行常熱炙身及熏鼻等甘受熱
惱執此苦行以為得果之因是名赴火外
道。【四自坐外道】謂外道修行常自躶形不
拘寒暑露地而坐執此苦行以為得果之
因是名自坐外道。【五寂默外道】謂外道修
行於屍林塚間以為住處寂默不語執此
苦行以為得果之因是名寂默外道。【六牛
狗外道】謂外道修行自謂前世從牛狗中
來即持牛狗戒齕草噉污唯望生天執此
苦行以為得果之因是名牛狗外道。
六道（出法華文句）道即能通之義謂六道生死展
轉相通故名六道。【一天道】天即天然自然
樂勝身勝是名天道。【二人道】人者忍也於
世苦樂之境而能安忍是名人道。【三阿修
羅道】梵語阿修羅華言無酒又言無端正
又言無天此道或居海岸海底或居半須
彌山巖窟宮殿嚴飾懷猜忌心常好闘戰
是名阿修羅道（無酒者法華䟽云修羅於四天下採華醞海為酒魚
龍業力其味不變於是嗔妬誓願斷酒故云無酒無端正者修羅種類男醜女端故
云無端正無天者淨名䟽云此神果報最勝隣次諸天而非天又無天德故云無天）。
【四餓鬼道】謂此道或居海底或在人間山
林中或似人形或似獸形不得飲食業重者
飢火炎炎不聞漿水之名次者伺求人間
蕩滌膿血糞穢輕者時薄一飽是名餓鬼
道。【五畜生道】畜生亦云旁生謂此道徧在
諸處披毛戴角鱗甲羽毛其類非一互相
吞噉受苦無窮是名畜生道（旁生者婆沙論云形旁行
旁形旁者謂身形橫生不正也行旁者謂其宿世所行之行偏邪不正也）。【六地
獄道】謂此獄在地之下而有鑊湯劒𣗳等
苦是名地獄道。
六蔽心（出大智度論）【一慳心】謂眾生由此慳悋蔽
覆於心不能行於布施縱行布施亦不能
以好物與人是名慳心。【二破戒心】謂眾生
由貪瞋癡等煩惱蔽覆於心行於惡行不
能堅持禁戒是名破戒心。【三瞋恚心】謂眾
生由瞋恨忿恚蔽覆於心歷事對境常懷
惱害于他而無忍辱之行是名瞋恚心。【四
懈怠心】謂眾生由懈怠蔽覆於心不能精
進勤修聖道之行是名懈怠心。【五亂心】謂
眾生由散亂蔽覆於心妨於禪定如風中
燈雖有光明不能照物是名亂心。【六癡心】
謂眾生由愚癡蔽覆於心而無智慧於一
切事皆不能知受着邪法不起正見是名
癡心。
六染心（出起信論）六染心者謂心體本淨離諸妄
染以依不覺忽起無明由無明熏習力故
遂有六種染心之相。【一執相應染】謂於苦
樂等境不了虛無妄起執着與心相應見
思煩惱之惑污其淨心故名執相應染即
是六麤中第三執取相第四計名字相也
（見思者見即分別也謂意根對法塵起諸邪見故名見惑思即思惟也又貪染曰思
謂眼耳鼻舌身五根貪愛色聲香味觸五塵而起想著故名思惑六麤者智相相續
相執取相計名字相起業相業繫苦相也）。【二不斷相應染】不斷
即相續也謂於苦樂等境與心相應數數
起念相續不斷故名不斷相應染即是六
麤中第二相續相也。【三分別智相應染】謂
能分別世間出世間諸法染淨故云智也
此智分別亦是法執與心相應故名分別
智相應染即是六麤中第一智相也。【四現
色不相應染】現色者謂依根本無明熏動
<pb n="79"/>
淨心令現境界之相雖現境界之相而根
本無明最極[微-兀+(舛-夕)]細不與心王心所相應故
名不相應染即是三細中第三現相也（根本
無明者謂其能生見思等惑也心王者即第八識也心所者受想行也三細者業相
轉相現相也）。【五能見心不相應染】能見心者謂
根本無明動故能令心有所見雖令心有
所見而不與心王心所相應故名不相應
染即是三細中第二轉相也。【六根本業不
相應染】根本業者即根本無明也謂以無
明力故不覺心動動即成業雖動成業而
不與心王心所相應故名不相應染即是
三細中第一業相也。
六着心（出華嚴孔目并演義鈔）【一貪着心】引取之心為
貪謂於六塵等順情之境引取無厭戀着
不捨故名貪着心（六塵者色塵聲塵香塵味塵觸塵法塵也）。【二
愛着心】貪取之心為愛謂於六塵等順情
之境而生愛欲戀着不捨故名愛着心。【三
瞋着心】忿怒之心為瞋謂於一切違情之
境即起忿怒不能捨去故名瞋着心。【四癡
着心】迷惑之心為癡謂於一切事理諸法
無所明了妄生邪見執着不捨故名癡着
心。【五欲着心】樂取之心為欲謂於可愛之
境而起樂欲戀着不捨故名欲着心。【六慢
着心】自恃輕他之心為慢謂自恃種姓高
貴有多才能輕蔑於他不能捨去故名慢
着心。
六相應想（出大集法門經）【一眼相應想】謂眼根對色
時與識相應而起想念是名眼相應想。【二
耳相應想】謂耳根聞聲時與識相應而起
想念是名耳相應想。【三鼻相應想】謂鼻根
聞香時與識相應而起想念是名鼻相應
想。【四舌相應想】謂舌根甞味時與識相應
而起想念是名舌相應想。【五身相應想】謂
身根覺觸時與識相應而起想念是名身
相應想。【六意相應想】謂意根分別諸法之
時與識相應而起想念是名意相應想。
六種散亂（出阿毘達磨雜集論）【一自性散亂】謂五識自
性馳逐外緣乖於靜定故名自性散亂（五識
者眼識耳識鼻識舌識身識也）。【二外散亂】謂正修善時於
五欲境上其心馳散不能寂靜故名外散
亂（五欲者色欲聲欲香欲味欲觸欲也）。【三內散亂】謂修定時
發起沉掉及於諸塵而生味着退失靜定
故名內散亂（沉掉者沉即昏沉掉即掉舉謂動散也）。【四相散
亂】謂欲令他人信己有德詐見修善之相
由此因緣所修善法漸更退失故名相散
亂。【五麤重散亂】謂修善法時起我我所執
及我慢等邪見由此邪執麤重力故所修
善法永不清淨是名麤重散亂（我者於色受想行識
五陰中計有我也我所者即色身及財宅眷屬也）。【六作意散亂】謂
或依餘乘或依餘定作意修習不能證悟
發起散亂是名作意散亂（餘乘者謂人天乘也餘定者謂
世間禪定也）。
六麤相（出起信論）六麤謂由業轉現三細而生故
名六麤（業轉現即第八藏識中初起之三相以其微細故名三細也）。【一
智相】謂依三細中第三境界相不了自心
所現妄起分別染淨之相於淨境則愛於
染境則不愛是名智相（境界相即二細中之現相也）。【二
相續相】謂依前智相分別於愛境則生樂
於不愛境則生苦覺心起念相應不斷是
名相續相。【三執取相】謂依前相續緣念苦
樂等境心起着故是名執取相。【四計名字
相】謂依前妄執分別假名言說之相是名
計名字相（假名者虛假之名謂依前執取相上更立假名也已上四相皆
<pb n="80"/>
論起惑）。【五起業相】謂依前名字執取生着迼
種種業是名起業相。【六業繫苦相】苦即生
死之苦也謂業繫縛則有生死逼迫之苦
不得自在是名業繫苦相。
六種俱生惑（出大乘百法明門論）惑即昏迷不了之義
謂貪瞋等惑與身俱生故名俱生惑。【一貪
惑】謂於五塵順情境上引取無厭昏迷不了
是名貪惑（五塵者色塵聲塵香塵味塵觸塵也）。【二嗔惑】謂於
五塵違情境上忿怒暴起昏迷不了是名
嗔惑。【三癡惑】謂於一切事理之法無所分
別顛倒妄執起諸邪見昏迷不了是名癡
惑。【四慢惑】謂我能他不能我解他不解因
此起輕慢心凌傲於人昏迷不了是名慢
惑。【五疑惑】謂無正信之心於正法中猶豫
無决昏迷不了是名疑惑。【六覺惑】謂無正
知正見而於五塵之境常起惡覺染愛生
着昏迷不了是名覺惑。
六欲（出釋禪波羅蜜次第法門）【一色欲】謂若見青黃赤白
及男女等色無智愚人不知其患心生貪
着是名色欲。【二形貌欲】謂若見端容羙貌
無智愚人不知其患心生貪着是名形貌
欲。【三威儀姿態欲】謂若見行步輕徐舉止
詳緩揚眉頓臉含笑嬌盈無智愚人不知
其患便生愛染是名威儀姿態欲。【四言語
音聲欲】謂若聞巧言美語稱情適意音聲
清雅歌詠讚歎無智愚人不知其患便生
愛着是名言語音聲欲。【五細滑欲】謂男女
身分軟細滑澤等無智愚人不知其患躭
染沒溺是名細滑欲。【六人相欲】謂若男若
女必得所愛之人互相貪染是名人相欲。
六煩惱（出瑜伽師地論）謂貪瞋等昏煩之法惱亂心
神名為煩惱。【一貪煩惱】貪即貪愛謂於五
欲順情等境求而未獲愛而不捨以不捨
故便起煩惱故名貪煩惱（五欲者色欲聲欲香欲味欲觸
欲也）。【二瞋煩惱】謂於五欲違情等境即起瞋
恚忿恨纏結記憶在心而生煩惱故名瞋
煩惱。【三慢煩惱】慢即輕慢謂自任其能輕
凌於他起不敬心傲慢結縛而生煩惱故
名慢煩惱。【四無明煩惱】謂於一切諸法無
所明了故曰無明以不了故起貪瞋癡等
煩惱故名無明煩惱。【五疑煩惱】猶豫不决
為疑謂因前無明不了即起疑惑以亂真
心或是或非或善或惡展轉纏結而生煩
惱故名疑煩惱。【六不正見煩惱】謂因前疑
心不了所見不正以不正故遂起邪見含
藏結縛而生煩惱故名不正見煩惱。
大明三藏法數卷第二十
<sarticle><article>大明三藏法數卷第二十一　　　　碣三</article></sarticle>
上天竺前住持沙門一如等奉　勑集註
六觸生愛（出阿毘達磨發智論）觸即觸着亦對也。【一眼
觸生愛】謂眼能觸對一切世間所有青黃
赤白等種種之色貪愛不捨是名眼觸生
愛。【二耳觸生愛】謂耳能觸對一切世間所
有絲竹歌詠等種種之聲貪愛不捨是名
耳觸生愛。【三鼻觸生愛】謂鼻能觸對一切
世間所有栴檀沉水等種種之香貪愛不
捨是名鼻觸生愛。【四舌觸生愛】謂舌能觸
對一切世間所有珍羞美饌等種種之味
貪愛不捨是名舌觸生愛。【五身觸生愛】謂
身能觸對男女身分柔輭細滑及世間所
有種種上妙衣服等貪愛不捨是名身觸
生愛。【六意觸生愛】謂意能觸對一切世間
所有色聲香味觸等種種之法貪愛不捨
<pb n="81"/>
是名意觸生愛。
六垢法（出華嚴孔目并顯宗論）垢穢也謂此六法皆能
穢污真心故名為垢。【一誑】誑虛妄也謂以
不實之言欺己欺人也。【二謟】謟侫也謂以
巧言取恱於人使其親厚於己也。【三憍】憍
慢也謂重己輕人而無謙讓之德也。【四惱】
惱侵撓也謂其無利樂之行常懷侵撓之
心使人不安其所也。【五恨】恨怨恨也謂有
一言忤意即起瞋忿之心常懷怨恨也。【六
害】害傷害也謂無慈憫之心而行𢡖毒之
行傷害於物也。
六漏（出大乘阿毘達磨雜集論）漏即失也落也謂因煩惱
惑業漏落三界生死也（三界者欲界色界無色界也）。【一
漏自性】謂六根對於六塵而起貪瞋癡等
煩惱諸惑由惑造業遂招三界生死是則
惑自性業為有漏之因是名漏自性（六根者眼
根耳根鼻根舌根身根意根也六塵者色塵聲塵香塵味塵觸塵法塵也）。【二漏
相屬】謂有漏之法屬心心所及眼等諸根
相應而有是名漏相屬（心心所者心即第六識心心所即受想行
也）。【三漏所縛】謂有漏善法相續不斷招後
世生是名漏所縛（有漏善法即天人所修五戒十善等法也）。【四
漏所隨】謂如在欲界天人生死中亦為餘
界諸有漏法之所隨逐是名漏所隨（餘界者即
十界中修羅界餓鬼界畜生界地獄界也）。【五漏隨順】謂雖為有
漏煩惱所隨然能順於正道决擇對治建
立無漏是名漏隨順（無漏者謂不漏落三界生死也）。【六漏
種類】謂阿羅漢現世惑業雖已斷盡尚餘
有漏五蘊之身亦由前世煩惱所起是名
漏種類（梵語阿羅漢華言無學五蘊者色蘊受蘊想蘊行蘊識蘊也）。
依正無礙六句（出華嚴經䟽）依謂依報即世間國
土也為身所依故名依報正謂正報即五
陰身也正由業力感報此身故名正報既
有能依之身即有所依之土故國土亦名
報也六道眾生因有漏業而感生死之身
即依穢惡國土而住諸佛菩薩因無漏清
淨業而感法性之身即依清淨國土而住
今云依正無礙者蓋言諸佛居常寂光土
而於果後示現下三國土及九界身化諸
眾生以不思議神通之力或身中現土土
中現身身土圓融變現自在故名依正無
礙（五陰者色陰受陰想陰行陰識陰也六道者天道人道修羅道餓鬼道畜生道
地獄道也有漏業者謂六道眾生由所作業漏落生死也無漏業者謂二乘菩薩由
修戒定慧清淨之業不漏落生死也常寂光土者常即法身寂即解脫光即般若也
下三國土者同居土方便上實報土以對上常寂光土故云下也九界者菩薩界緣
覺界聲聞界天界人界阿修羅界餓鬼界畜生界地獄界也）。【一依內現
依】依內現依者謂於一國土復現一切國
土也如成就品偈云一一塵中難思剎隨
眾生心普現前一切剎海靡不周如是方
便無差別是也（剎梵語具云剎摩華言土田今略言剎即國土也）。
【二正內現正】正內現正者謂於一身中復
現一切身也如僧祇品偈云於一[微-兀+(舛-夕)]細毛
端處有不可說諸普賢如一毛端一切爾
如是乃至徧法界是也。【三正內現依】正內
現依者謂於一身中復現一切國土也如
經偈云於一微細毛孔中不可說剎次第
入毛孔能受彼諸剎諸剎不能徧毛孔是
也。【四依內現正】依內現正者謂於一切國
土復現一切身也如現相品偈云一切剎
土微塵數常現身雲悉充滿普為眾生放
大光各雨法雨稱其心是也。【五依內現依
正】依內現依正者謂於國土微塵中現無
數佛身復現一切佛剎如現相品偈云一
一塵中無量身復現種種莊嚴剎是也。【六
<pb n="82"/>
正中現正依】正中現正依者謂於自身中
即現諸佛之身復現諸佛國土如成就品
偈云一切剎土入我身所住諸佛亦復然
汝應觀我諸毛孔我今示汝佛境界是也
（所住諸佛即現正也示佛境界即現依也）。
六種震動（出華嚴經䟽）六種震動者動起涌三種
是形震吼擊三種是聲於形聲中各舉一
種故言震動六種中復各有三相遂成十
八種震動之相也。【一動】動者搖颺不安之
謂動有三相一方獨動名動四方俱動名
徧動八方齊動名普徧動。【二起】起者自下
漸高之謂起有三相一方獨起名起四方
俱起名徧起八方齊起名普徧起。【三涌】涌
者忽然騰舉之謂涌有三相一方獨涌名
涌四方俱涌名徧涌八方齊涌名普徧涌。
【四震】震者隱隱出聲之謂震有三相一方
獨震名震四方俱震名徧震八方齊震名
普徧震。【五吼】吼者雄聲猛烈之謂吼有三
相一方獨吼名吼四方俱吼名徧吼八方
齊吼名普徧吼。【六擊】擊者砰磕發響之謂
擊有三相一方獨擊名擊四方俱擊名徧
擊八方齊擊名普徧擊（砰披萌切磕克合切水激石曰砰石
相築曰磕）。
六種動相（出大乘同性經并大智度論）相即涌沒之相涌
謂涌起沒謂隱沒也以東西南北中邊互
而言之故有六種焉亦名六種震動。【一東
涌】謂於世界東方而涌也。【二西沒】謂於世
界西方而沒也。【三南涌】謂於世界南方而
涌也。【四北沒】謂於世界北方而沒也。【五中
涌】謂於世界中間而涌也。【六邊沒】謂於世
界邊際而沒也。
六根（出首楞嚴經）根即能生之義謂六根能生六識
故名六根。【一眼根】謂眼能於色境盡見諸
色瑜伽論云能觀眾色是也。【二耳根】謂耳
能𦗟聞眾聲瑜伽論云數由此故聲至能
聞是也。【三鼻根】謂鼻能齅聞香氣瑜伽論
云數由此故能齅於香是也。【四舌根】謂舌
能甞於食味瑜伽論云能甞眾味數發言
論是也。【五身根】謂身為諸根之所依止瑜
伽論云諸根積聚是也。【六意根】謂意於五
塵境界若好若惡悉能分別也（五塵者色塵聲塵香
塵味塵觸塵也）。
六根功德（出首楞嚴經）六根功德者六根所具之
功德也而此功德雖具於六根之內而涉
乎世界而成故有一千二百之數量所謂
世為遷流界為方位三世四方宛轉十二
流變三疊一十百千是也（三世者過去現在未來也四方
者東西南北也宛轉十二者以四方涉三世三世涉四方而成十二也流變三疊一
十百千者乃以三世遷流變易之數而成三疊也初從三世涉於四方疊成十二之
數一疊也又以此十二之數變一為十則疊成一百二十二疊也復以此一百二十
之數變十為百則疊成一千二百三疊也故云流變三疊一十百千也）以此
方世一千二百之數而成乎六根功德者
蓋由眾生六根織妄相成世界相涉而所
緣境量不出三世四方故也然此六根功
德以體具言之則各有一千二百以了別
功用言之則優劣全[卸-ㄗ+夬]不同是故眼鼻身
三根惟有八百功德耳舌意三根則具有
一千二百也（織妄者根塵相織妄有諸相也）。【一眼根八百功
德】謂眾生一身方位具前後左右四方若
以一千二百功德定其數量則四方各具
三百之數共成一千二百今眼根惟八百
者以眼但能見前方三百左右各二百五
十共成八百之數也所謂三分言功一分
<pb n="83"/>
無德故知眼根惟八百功德。【二耳根千二
百功德】謂耳能周𦗟隨彼聲之動處雖則
有近有遠耳若靜𦗟則十方無遺故知耳
根圓滿一千二百功德。【三鼻根八百功德】
謂鼻能齅聞通出入息息出則能取香息
入則能聞香出入之中無能故曰而闕中
交所謂三分言功而[卸-ㄗ+夬]中交一分之德故
知鼻根惟八百功德。【四舌根千二百功德】
謂舌能宣揚世間出世間一切諸法言說
雖有限量其理則無窮盡此怚論其言說
不論嘗味以其嘗味之功劣言說之德勝
故知舌根圓滿一千二百功德。【五身根八
百功德】謂身能覺觸了知逆順苦樂之境
以其與物合時則有知覺與物相離則不
知覺所謂三分言功一分無德故知身根
惟八百功德。【六意根千二百功德】謂意根
靜默一切世間法出世間法無不包容故
知意根圓滿一千二百功德（世間法即人天所修之法
出世間法即三乘人所脩之法）。
六根互用（出楞嚴經）六根互用者謂眼等六根更
互而有其用也如涅槃經云如來一根則
能見色聞聲齅香別味覺觸知法一根既
爾餘根亦然此真六根互用也若據法華
經法師功德品中所明謂人以持經力故
得勝根用雖未入初地亦能一根具五根
用此相似六根互用也若此言阿那律陀
無目而見等為六根互用者經云不由前
塵所起知見明不循根寄根明發由是六
根互相為用是也（明不循根者謂真妙覺明不循根境即不逐緣
生不因境起了然自覺也寄根明發者謂真妙覺明不依根塵而始顯發特寄於根
塵而顯發耳由此寄故互相為用也）。【一阿那律陀無目而見】
梵語阿那律陀華言如意謂其於過去世
以一食施辟支佛感九十一劫受如意樂增
一阿含經云佛在給孤獨園為眾說法那
律於中眠睡佛以偈呵曰咄咄何為睡螺
螄蚌蛤類一睡一千年不聞佛名字那律
聞已達曉不眠遂失眼根獲天眼通觀三
千世界猶如掌果故云無目而見（辟支梵語具云
辟支迦羅華言緣覺掌果者掌中之果也）。【二䟦難陀龍無耳而
𦗟】梵語䟦難陀華言善歡喜謂其能護國土
雨澤以時瓶沙王年為一會以報之百姓
聞皆歡喜故也以其無耳能𦗟故云無耳
而𦗟（梵語瓶沙又云頻婆娑羅華言模實以身模充實也）。【三殑伽神
女非鼻聞香】梵語殑伽華言天堂來河名
謂此河源自雪山頂無熱惱池流出故也
此女即主河之神遂以為名以其無鼻能
聞故云非鼻聞香。【四憍梵鉢提異舌知味】
梵語憍梵鉢提華言牛呞法華文句云昔
五百世曾為牛王牛若食後常事虛噍蓋
其餘報未除舌嘗味時亦事虛噍故人稱
為牛呞以其異舌而能嘗味故云異舌知
味。【五舜若多神無身覺觸】梵語舜若多華
言虛空即主空神也纂要云但無麤相之
身亦有微妙之色經云如來光中暎令暫
現其質如風以其無身而能知觸故云無
身覺觸。【六摩訶迦葉圓明了知不因心念】梵
語摩訶迦葉華言大飲光謂其修滅盡定
意根已滅雖滅意根而能了知一切諸法
故云圓明了知不因心念（滅盡定者受想心滅身證此定
也）。
龜藏六（出法句譬喻經）佛在世時有一道人在河邊
樹下學道十二年中想念不除六根貪染
曾無寧息不能入道佛知其可度化作沙
<pb n="84"/>
門至彼寄宿須[更-一]月明有龜從河中出來
至𣗳下復有水狗飢行求食便欲噉龜龜
乃縮其頭尾及與四足藏於甲中遂不能
噉於是道人問沙門曰此龜有護命之鎧
水狗不能加害沙門荅云吾念世人不如
此龜不知無常放恣六情外魔得便即說
頌曰藏六如龜防意如城慧與魔戰勝則
無患（六根者眼根耳根鼻根舌根身根意根也梵語沙門華言勤息六情即六
根也）。【一頭喻眼】頭喻眼者謂龜以頭藏於甲
中以譬眾生收攝眼根不令觀色則不被
一切色塵之所害也。【二前左足喻耳】前左
足喻耳者謂龜以前左足藏於甲中以譬
眾生收攝耳根不令聞聲則不被一切聲
塵之所害也。【三前右足喻鼻】前右足喻鼻
者謂龜以前右足藏於甲中以譬眾生收
攝鼻根不令齅香則不被一切香塵之所
害也。【四後左足喻舌】後左足喻舌者謂龜
以後左足藏於甲中以譬眾生＆CB30246;攝舌根
不令嘗味則不被一切味塵之所害也。【五
後右足喻身】後右足喻身者謂龜以後右
足藏於甲中以譬眾生＆CB30246;攝身根不令覺
觸則不被一切觸塵之所害也。【六尾喻意】
尾喻意者謂龜以尾藏於甲中以譬眾生
＆CB30246;攝意根不令知法則不被一切法塵之
所害也。
六識（出法界次第）六識者眼耳鼻舌身意各有識
也謂依五根能見五塵而為五識於五塵
境而起分別為第六識。【一眼識】謂眼根若
對色塵即生眼識眼識生時但能見色而
未起分別也。【二耳識】謂耳根若對聲塵即
生耳識耳識生時但能聞聲而未起分別
也。【三鼻識】謂鼻根若對香塵即生鼻識鼻
識生時但能齅香而未起分別也。【四舌識】
謂舌根若對味塵即生舌識舌識生時但
能嘗味而未起分別也。【五身識】謂身根若
對觸塵即生身識身識生時但能覺觸而
未起分別也。【六意識】謂意根若對法塵即
生意識意識生時即能於五塵之境分別
善惡好醜也。
六種味（出阿毘達磨俱舍論）謂凡調和飲食之味各有所
宜無出此之六種雖進修道行之人不尚
於味然滋益色力亦由於此所謂身安則
道隆故有六味之須也。【一淡味】淡薄味也
味之淡者是受諸味之體也。【二鹹味】鹹鹽
味也其性潤能滋於肌膚故味之調者必
以鹽為首。【三辛味】辛辣味也其性熱能煖
腑臟之寒故味之辣者為辛。【四酸味】酸酢
味也其性涼能解諸味之毒故味之酢者
為酸。【五甘味】甘甜味也其性和能和脾胃
故味之甜者為甘。【六苦味】苦苦味也其性
冷能解腑臟之熱故味之冷者為苦。
六入（出法界次第）入即趣入之義謂六根為六識
所依能入六塵故名六入。【一眼入】謂眼根
為識所依能入於色故名眼入。【二耳入】謂
耳根為識所依能入於聲故名耳入。【三鼻
入】謂鼻根為識所依能入於香故名鼻入。
【四舌入】謂舌根為識所依能入於味故名
舌入。【五身入】謂身根為識所依能入於觸
故名身入。【六意入】謂意根分別五塵能入
於法故名意入。
六塵（出涅槃經）塵即染污之義謂能染污情識而
使真性不能顯發涅槃經中稱此六塵名
六大賊以能劫奪一切善法故也。【一色塵】謂
<pb n="85"/>
青黃赤白之色及男女形貌色等是名色
塵。【二聲塵】謂絲竹環佩之聲及男女歌詠
聲等是名聲塵。【三香塵】謂栴檀沉水飲食
之香及男女身分所有香等是名香塵。【四
味塵】謂種種飲食肴饍美味等是名味塵。
【五觸塵】觸即着也謂男女身分柔軟細滑
及妙衣上服等是名觸塵。【六法塵】謂意根
對前五塵分別好醜而起善惡諸法是名
法塵。
六種力（出增一阿含經）【一小兒啼為力】謂小兒欲有
所求不能言語唯事啼哭故名小兒啼為
力。【二女人瞋為力】謂女人柔弱有所爭說
必依瞋恚而起故名女人瞋為力。【三沙門
忍為力】梵語沙門華言勤息謂沙門常以
忍辱為心而能禦諸惡境無所瞋恚故名
沙門忍為力。【四國王憍慢為力】謂國土威
勢尊重天下歸伏故名國王憍慢為力。【五
羅漢專精為力】羅漢梵語具云阿羅漢華
言無學謂羅漢修行精進勇猛心不放逸
故名羅漢專精為力。【六諸佛慈悲為力】佛
梵語具云佛陀華言覺謂佛運慈悲之心
弘益一切眾生無所障礙故名諸佛慈悲
為力。
六種夢（出華嚴經隨䟽演義鈔）【一正夢】正夢者謂內心
無所感動而自形於夢也。【二噩夢】噩夢者
謂因內心有所驚愕而形於夢也（噩韻會作愕）。
【三思夢】思夢者謂因內心有所思惟而形
於夢也。【四窹夢】窹夢者謂因晝有所見夜
則形於夢也。【五喜夢】喜夢者謂因內心有
所欣喜而形於夢也。【六懼夢】懼夢者謂因
內心有所怖懼而形於夢也。
六種身風（出顯宗論）【一入息風】謂諸眾生處胎𡖉
位時先於[〦/(刀*ㄚ*(留-刀-田))/肉]中有業風起穿身成[宋-木+儿]如藕
根莖復有外風漸從口鼻相續而入名入
息風。【二出息風】謂入息風適至身內有風
續出名出息風。【三發語風】謂風從⿱亠⿱⿰刀⿰了肉中生
流轉衝喉皷動唇舌由此勢力而能發聲
名發語風。【四除棄風】謂有別風蠲內穢物
心生苦受欲除棄之以風引出因此風力
令身安穩名除棄風。【五隨轉風】謂有別風
徧隨身支諸毛孔轉名隨轉風。【六動身風】
謂身動轉皆屬於風名動身風。
捨由六緣（舊名捨心由六出俱舍論）【一由受心斷壞故捨】謂
心先受一切惡法今或得戒得定作是念
言我從今時棄先所受是名由受心斷壞
故捨。【二由勢力斷壞故捨】謂由淨信力故煩
惱勢力自然斷壞如弓放箭勢力盡時便
止是名由勢力斷壞故捨。【三由作業斷壞
故捨】謂如所受惡法作諸惡業由改悔故
後更不作是名由作業斷壞故捨。【四由事
物斷壞故捨】謂所施諸物及所施為等事皆
悉斷壞無常是名由事物斷壞故捨。【五由
壽命斷壞故捨】謂所依壽命有斷壞故是
名由壽命斷壞故捨。【六由善根斷壞故捨】
謂起加行斷壞欲界一切非色善法是名
由善根斷壞故捨（非色善法者謂非色界善法乃欲界之善法根
斷即上生色界也）。
六種論（出瑜伽師地論）謂决擇是非議論得失故名
為論。【一言論】謂以一切言說决擇是非辯
論得失故名言論。【二尚論】尚高也尊也謂
世間一切事理隨所尊尚隨所應聞决擇
是非辯論得失故名尚論。【三諍論】諍止也
謂以言論互止其失也或因諸欲更相侵
<pb n="86"/>
奪而起或因身口惡行互相譏毀而起或
因有無等見彼此執着而起皆由未離欲
界貪瞋癡惑堅執縛着更相發忿而起闘
諍興種種論故名諍論。【四毀謗論】謂人懷恨
發憤或以麤惡語或以不遜語或以不實
語等更相毀謗故名毀謗論。【五順正論】謂
人隨順正法為諸眾生研究義理决擇是
非令斷疑惑故名順正論。【六教導論】教即
教訓導即導引謂决擇是非辯論得失教
導於人令其開悟真實之智心未定者令
心得定心已定者令得解脫故名教導論。
僧用六物（出僧祇律并翻譯名義）【一僧伽⿱�】梵語僧伽
⿱�華言合又云重謂割之合成而重疊也
此衣於說法時着。【二欝多羅僧】梵語欝多
羅僧華言上着衣謂加於安陀會之上也
此衣於入眾禮誦時着。【三安陀會】梵語安
陀會華言中宿衣謂於宿睡及作務時着。
【四漉水囊】會正記云西方用白㲲東土宜
用密[紿-口+月]若是生[紿-口+月]小虫直過可取熟[紿-口+月]為
之此護生之具故比丘用之（梵語比丘華言乞士）。【五
鉢多羅】梵語鉢多羅華言應器發軫鈔云
應法之器也謂體色量三者皆須與法相
應體有二泥及鐵也色者熏作黑赤色或
孔雀咽色鴿色量者大受三斗小受一斗
半故名應器。【六尼師壇】梵語尼師壇華言
坐具或云坐衣業䟽云長四尺廣三尺是
也。
七佛（出翻義名義）七佛者謂過去莊嚴劫中三佛
現在賢劫中四佛也（劫梵語具云劫波華言分別時節莊嚴劫
者謂此劫中多所莊嚴也賢劫者謂此劫卜多賢人也）。【一毘婆尸佛】
梵語毘婆尸華言有四以其如月圓智滿
則云徧見魄盡惑亡則云淨觀既圓且淨
則云勝觀勝見是為七佛之首也。【二尸棄
佛】梵語尸棄華言火又云持髻謂無分別
智最為尊上處於心頂也過毘婆尸佛三
十劫後而成正覺（無分別智者即根本智謂為眾智之本也）。【三
毘舍浮佛】梵語毘舍浮華言徧一切自在
謂煩惱斷盡於一切處無不自在而為莊
嚴劫中千佛之最後一佛也（煩惱者無明也）。【四拘
留孫佛】梵語拘留孫華言所應斷謂斷一
切煩惱永盡無餘於賢劫中第九减劫人
壽减至六萬嵗時出世成佛為千佛首。【五
俱那含牟尼佛】梵語俱那含牟尼華言金
寂謂金則明現寂則無礙也大智度論又
名迦那迦牟尼華言金仙人謂身金色故
也人壽減至四萬嵗時於閻浮提出世成
佛（梵語閻浮提華言勝金洲）。【六迦葉佛】迦葉梵語具云
迦葉波華言飲光謂身光顯赫能飲蔽一
切光明故也人壽減至二萬嵗時出世成
佛。【七釋迦牟尼佛】梵語釋迦牟尼華言能
仁寂默能仁是姓寂默是字以寂默故不
住生死以能仁故不住涅槃悲智雙運利
物無窮故立此號也人壽減至一百嵗時
出世為賢劫中第四佛。
婆伽婆七義（出涅槃經）婆伽婆者總萬德至極之
名也經云婆伽婆具此七義不翻華言者
多含義故即五種不翻之一也（五種不翻者秘密不
翻多含義不翻此方無不翻順古不翻生善不翻）。【一能破煩惱】破
者裂斷也煩惱者昏煩之法惱亂心神也
謂如來斷諸煩惱乃至無明之惑淨盡無
餘故云能破煩惱。【二能成就諸善法】謂如
來於往昔無量劫中恭敬父母和尚諸師
上座乃至脩行六度四無量等一切善法
<pb n="87"/>
故云能成就諸善法（劫梵語具云劫波華言分別時節六度者
一布施二持戒三忍辱四精進五禪定六智慧也四無量者慈無量悲無量喜無量
捨無量之四心也）。【三善解諸法義】謂如來於無量
劫中脩習信進念定慧善根常為法利不
為食利若讀若誦而於諸法義理無不通
達曉了故云善解諸法義（信進念定慧名為五根亦名五
力謂信則信於正道助道之法進則於正助之道精進勤脩也念則觀想思念正助
之道也定則攝心在定慧則內性自照也）。【四有大功德無能勝】
謂如來於無量劫常脩出世間心及出家
心無為之心無諍訟心而能成就無上大
菩提心故云有大功德無能勝（梵語菩提華言道）。
【五有大名聞遍十方】謂如來能具十力四
無所畏常樂我淨之德大千世界無不聞
知故云有大名聞遍十方也（十力者是處非處智力過
現未來業報智力諸禪解脫三昧智力諸根勝劣智力種種解智力種種界智力一
切至處道智力天眼無礙智力宿命無漏智力永斷習氣智力也四無所畏者一切
智無所畏漏盡無所畏說障道無所畏說盡苦道無所畏也常樂我淨者不遷不變
名常離生死苦名樂自在名我惑盡名淨也）。【六能種種大惠施】
謂如來於無量劫中常為眾生而行布施
乃至衣服珍寶頭目髓腦無所悋惜故云
能種種大惠施。【七無量阿僧祇劫吐女根】梵
語阿僧祇劫華言無數時吐者不受之義
即出離也謂如來於初阿僧祇劫尸棄佛
時已離女身永不復受故云吐女根也（梵語
尸棄華言火又云持髻）。
如來七勝事（出優婆塞戒經）【一身勝】謂如來身真金
色相好光明而自莊嚴一切無比眾生樂
見無有厭足是名身勝。【二法住勝】謂如來
既於諸法自得利益住於真如法位又復
憐愍一切眾生皆欲令其安住於此與己
無異是名法住勝（真如法位者謂一切諸法皆以真如理性而為
位也）。【三智勝】謂如來所具智慧無量無邊非
諸聲聞緣覺所及是名智勝。【四具足勝】謂
如來於行命戒見四者無不具足非諸聲
聞緣覺所及是名具足勝（行者六度梵行即布施持戒忍
辱精進禪定智慧也命者清淨正命也戒者大小戒品也見者清淨正見也）。【五
行處勝】謂如來所脩百千三昧九種大禪
一切勝行具足圓滿非諸聲聞緣覺菩薩
所及是名行處勝（梵語三昧華言正定九種大禪者自性禪一切
禪難禪一切門禪善人禪一切行禪除煩惱禪此世他世禪清淨淨禪也菩薩梵語
具云菩提薩埵華言覺有情）。【六不可思議勝】謂如來所
有神通道力萬行圓成諸法具足聲聞緣
覺菩薩不能測其少分是名不可思議勝。
【七解脫勝】解脫者離諸繫縛自在無礙也
謂如來一切煩惱惑業淨盡無餘自在無
礙超勝一切故名解脫勝。
七種無上（出菩薩地持經）【一身無上】謂如來以三十
二相八十種好莊嚴其身世出世間無有
超過其上是名身無上也（三十二相者足下安平相千輻
輪相手指纖長相手足柔軟相手足縵網相足跟滿足相足趺高好相腨如鹿王相
手過膝相馬陰藏相身縱廣相毛孔生青色相身毛上靡相身金色相身光面各一
丈相皮膚細滑相七處平滿相兩腋滿相身如師子相身端直相肩圓滿相四十齒
相齒白齊密相四牙白淨相頰車如師子相咽中津液得上味相廣長舌相梵音深
遠相眼色如金精相眼睫如牛王相眉間白毫相頂肉髻成相也八十種好一指爪
狹長二手足指圓三手足各等無差四手足圓滿五筋脉盤結六兩踝深隱七行步
正直八行步威容齊整九行步安平十行步有儀十一回身頋視十二支節殊勝十
三骨節交結十四膝輪圓滿十五隱處妙好十六身支潤滑十七身容教肅十八身
支堅固十九身支安定二十身相端嚴二十一身有圓光二十二腹形方正二十三
臍深右旋二十四臍厚妙相二十五肌膚勻淨二十六手掌充滿二十七手文深長
二十八唇色紅潤二十九面門圓滿三十舌相長廣三十一發聲威震三十二音韻
美妙三十三鼻高脩直三十四諸齒方整三十五諸牙明潔三十六目廣清淨三十
七眼相脩廣三十八眼睫齊整三十九雙眉脩長四十雙眉綺靡四十一雙眉高朗
四十二耳厚脩長四十三兩耳相好四十四容儀端麗四十五額廣圓滿四十六身
<pb n="88"/>
分殊勝四十七首髮脩長四十八首髮香潔四十九首髮齊整五十首髮堅固五十
一首髮光滑五十二身分堅實五十三身體莊嚴五十四諸竅清淨五十五身力充
美五十六身相嚴好五十七面輪脩廣五十八顏貌舒泰五十九面顏光澤六十身
支嚴淨六十一毛孔出香六十二面門出香六十三首相妙好六十四身毛纖柔六
十五法音圓辯六十六頂相高妙六十七指網分明六十八行不履地六十九神力
自持七十威德遠震七十一音聲和雅七十二觀機說法七十三一音演說七十四
次第說法七十五等觀有情七十六先觀後作七十七相好具足七十八頂骨堅實
七十九顏容奇妙八十胸臆妙好）。【二道無上】謂如來以慈
悲之道自利利他度脫無量無邊諸天世
人世出世間無有超過其上是名道無上
也。【三見無上】謂如來以正戒正見正威儀
正命之法成就其身如此之見世出世間
無有超過其上是名見無上也。【四智無上】
謂如來具法無礙智義無礙智辭無礙智
樂說無礙智故能遍知一切諸法辯說融
通了無凝滯世出世間無有超過其上是
名智無上也（法無礙者謂通達諸法分別無滯也義無礙者謂了知諸
法義理通達無滯也辭無礙者謂於諸法義理隨順眾生為其演說也樂說無礙者
謂隨順眾生所樂聞法而為說也）。【五神力無上】謂如來神
通之力不可思議世出世間所有神力無
有超過其上是名神力無上也。【六斷障無
上】謂如來能斷一切煩惱業障永盡無餘
世出世間無有超過其上是名斷障無上
也。【七住無上】謂如來本住大寂滅定而復
有三種住一者住聖人之位二者多於天
中住三者多於淨土中住世出世間無有
超過其上是名住無上也。
如來有七種語（出涅槃經）【一因語】謂如來於現在
因中說未來果如云眾生樂殺乃至樂行
邪見以此為因是人當受地獄果報若不
樂殺生乃至不行邪見以此為因是人當
受天人果報是名因語。【二果語】謂如來於
現在果中說過去因如云貧窮眾生顏貌
醜陋不得自在此之果報皆由是人前世
破戒嗔妬無有慚愧之心而為其因若見
眾生多財巨富諸根完具威德自在此之
果報皆由是人前世持戒布施精勤慚愧
無有嗔妬之意而為其因是名果語。【三因
果語】謂如來說眾生現在六入觸等之果
乃由過去之業為因如來亦說六入觸等
能起惑業為未來之因而招未來之果是
名因果語（六入者眼入色耳入聲鼻入香舌入味身入觸意入法也）。【四
喻語】謂如來說法為眾生根鈍非由譬喻
則不能領解如師子王以喻佛身乃至大
象王大龍王波利質多羅𣗳七寶聚大海
須彌山舡師導師若是等喻皆名喻語（梵語
波利質多羅華言圓生以其枝葉四布也七寶者金銀琉璃玻⿱�硨磲瑪碯赤真珠
也梵語須彌華言妙高）。【五不應語】謂如來說法必依
真俗二諦之理真則言一切法離性離相
皆即中道俗則言世間出世間之法法法
宛然不可斷滅如是說者無不於理相應
言不應者如云天地可合河不入海如是
等說於理不應故名不應語。【六世流布語】
謂如來隨順眾生凡所演說即同世間流
布之語如說男女大小車乘房舍乃至城
邑僧坊之類是名世流布語。【七如意語】謂
如來於諸眾生凡所教誡悉如其意方便
而說如云我所訶責毀禁之人令彼自責
護持禁戒乃至說諸眾生悉有佛性為令
不放逸故之類是名如意語。
周行七步（出涅槃經）周者周帀四方上下四維也
經云如來於閻浮提林微尼園示現從毋
摩耶而生生已即周行七步唱如是言我
<pb n="89"/>
於天人阿修羅中最尊最上父母人天見已
驚喜生希有心而諸人等謂是嬰兒而我
此身無量劫來久離是法如來身者即是
法身非是肉血筋脉骨髓之所成立隨順
世間眾生法故示為嬰兒也（梵語閻浮提華言勝金洲
梵語林微尼或云藍毘尼華言觧脫處摩耶梵語具云摩訶摩耶華言大術佛母也
梵語阿修羅華言無端正嬰兒者小兒也劫梵語具云劫波華言分別時節）。【一
南行七步】南行七步者示現欲為無量眾
生作上福田故也。【二西行七步】西行七步
者示現生盡永斷老死是最後身故也。【三
北行七步】北行七步者示現已度諸有生
死故也。【四東行七步】東行七步者示為眾
生而作導首故也。【五四維行七步】四維者
東南東北西南西北也四維行七步者示
現斷滅種種煩惱四魔種性成於如來應
正遍知故也（四魔者天魔陰魔死魔煩惱魔也正遍知者即如來十號
之一也）。【六上行七步】上行者謂升虛空而行
也上行七步者示現不為不淨之物之所
染污猶如虛空故也。【七下行七步】下行者
謂從虛空而下也下行七步者示現法雨
滅地獄火令彼眾生受安隱樂為毀禁戒
者示作霜雹而能淨洗其故也。
華嚴七處說（出華嚴經隨䟽演義鈔）華嚴者因行如華
莊嚴果德也七處者佛說華嚴經之處也
所謂人間三處即菩提場普光明殿逝多林
天上四處即忉利天夜摩天兜率天他化
天也。【第一處菩提場】梵語菩提華言道謂
佛在摩竭提國阿蘭若菩提場中始成正
覺於此處說如來依正果報法門共六品
經一世主妙嚴品二如來現相品三普賢
三昧品四世界成就品五華藏世界品六
毘盧遮那品也（梵語摩竭提華言善勝又云無惱梵語阿蘭若華言
閑靜處菩提場者如來成道之場也）。【第二處普光明殿】普光
明殿者謂其殿眾寶所成光明映照也又
佛於中說法普放光明故也此處凡三番
聚會共說十八品經初於此處說十信等
法門共六品經一如來名號品二四聖諦
品三光明覺品四菩薩問明品五淨行品
六賢首品次於此處說等覺法門凡十一
品經一十定品二十通品三十忍品四阿
僧祇品五壽量品六菩薩住處品七佛不
思議品八十身相海品九如來隨好光明
品十普賢行品十一如來出現品後於此
處說離世間法即經中離世間品也。【第三
處忉利天】梵語忉利華言三十三即須彌
山頂帝釋所居之處也此處說十住等法
門共六品經一升須彌山品二山頂偈讚
品三十住品四梵行品五發心功德品六
明法品也（梵語須彌華言妙高帝釋梵語釋提桓因華言能天主今言帝
釋者華梵双舉也）。【第四處夜摩天】梵語夜摩華言
善時謂此天時時唱快樂故也此處說十
行等法門共四品經一升夜摩天品二夜
摩偈讚品三十行品四十無盡藏品也。【第
五處兜率天】梵語兜率華言知足謂於五
欲境上知止足故也此處說十回向等法
門共三品經一升兜率天品二兜率偈讚
品三十回向品也（五欲者色欲聲欲香欲味欲觸欲也）。【第六
處他化天】他化者諸欲樂境不勞自化皆
由餘天所化而自在受用故也此處說十
地法門即經中十地品也。【第七處逝多林】
梵語逝多華言勝林即給孤獨園此處說
入法界法門即經中入法界品也（給孤獨園者即
給孤長者買祇陀太子之園以奉佛也）。
<pb n="90"/>
華嚴經題七字義（出華嚴經大䟽第三卷）【一大】大即當
體得名常徧為義謂曠兼無際體不變易
竪窮三際橫亘十方也（三際者即過去現在未來三世也）。
【二方】方即就法得名軌持為義謂雙持體
相十界常規能令一切眾生師軌而生觧
也（雙持體相者體即是性謂持性與相也十界者佛界菩薩界緣覺界聲聞界天
界人界修羅界餓鬼界畜生界地獄界也）。【三廣】廣即從用得
名包愽為義謂稱性而周用無有盡包容
法界普遍十方也。【四佛】佛即就人得名覺
照為義謂覺斯玄妙開解一切悟大夜之
重昏朗萬法之幽邃也。【五華】華即從喻得
名感果嚴身為義謂行敷榮心華開覺萬
行圓成眾德備體也。【六嚴】嚴即功用得名
資粧為義謂曠劫脩成眾法悉備資廣大
之體用粧真應之佛身也（劫梵語具云劫波華言分別時
節）。【七經】經即能詮得名貫攝為義謂蘊無
窮之性相注無竭之湧泉貫玄凝之妙義
攝無邊之海會也。
觀心釋華嚴經題七字（出華嚴經䟽）【一大是心體】大
即常也徧也体即心體也謂此心體含容
法界稱性周遍平等廣[怙-口+(田/寸)]不變不遷無外
無際故云大是心體。【二方是心相】方即方
法相即軌持也謂無邊法相恒沙性德皆
由此心軌持含攝故云方是心相。【三廣是
心用】廣即包愽用即業用也謂此心業用
廣愽無際而能出生萬法應用無盡故云
廣是心用。【四佛是心果】佛即覺也果即菩
提之果也謂能離諸煩惱覺了萬法具一
切智而得無上菩提乃是證此心之果非
從外得故云佛是心果（梵語菩提華言道）。【五華是
心因】華即喻也因即行也謂以種種萬行
之因華皆由此心而能開覺故云華是心
因。【六嚴是心功】嚴即莊嚴功即功用也謂
能以萬行因華莊嚴法身果體皆由此心
運用之功故云嚴是心功。【七經是心教】經
即能詮之名教即言量也謂於一文一句
諸法眾理行布圓融地位法門皆由此心
詮量該通故云經是心教。
七種立題（出天台四教儀集註）陏天台智者大師謂一
大藏經題不出人法譬三者而已因以單
複具足不同遂立為七種也。【一單人立題】
單人者如佛說阿彌陀等經是也謂釋迦
佛為能說之人阿彌陀佛為所說之人此
經以兩土果人立名故云單人立題（梵語釋迦
華言能仁梵語阿彌陀華言無量壽兩土果人者釋迦佛為娑婆國土之果人彌陀
佛為極樂國土之果人也）。【二單法立題】單法者如大般
涅槃等經是也謂大般涅槃以法立名故
云單法立題（梵語般涅槃華言滅度謂大患永滅超度生死是究竟之
法也）。【三單譬立題】譬者比喻之義如梵網等
經是也謂梵網以譬喻立名故云單譬立
題（梵網者謂梵天寶網其目不同以譬戒律之目亦各各不同也）。【四人法
立題】人法者如文殊問般若等經是也謂
文殊是人般若是法以二者合言故云人
法立題（文殊梵語具云文殊師利華言妙德梵語般若華言智慧）。【五法
譬立題】法譬者如妙法蓮華等經是也謂
妙法是法蓮華是譬以二者合言故云法
譬立題。【六人譬立題】人譬者如如來師子
吼等經是也謂如來是人師子是譬以二
者合言故云人譬立題。【七具足立題】具足
者如大方廣佛華嚴等經是也謂大方廣
是法佛是人華嚴是譬也以三者具足故
云具足立題。
法華七喻（出法華文句）【一火宅喻】火譬眾生五濁
<pb n="91"/>
等苦宅譬三界謂三界眾生為五濁八苦
之所煎逼而不得安隱猶大宅被火所燒
而不能安居故以火宅為喻也（五濁者劫濁見濁煩
惱濁眾生濁命濁也三界者欲界色界無色界也八苦者生苦老苦病苦死苦愛別
離苦怨憎會苦求不得苦五陰盛苦也）。【二窮子喻】謂二乘之
人無大乘功德法財之所莊嚴猶貧窮之
子[卸-ㄗ+夬]乏衣食之資以活身命故以窮子為
喻也（二乘者聲聞乘緣覺乘也大乘功德法財者即六度萬行也）。【三藥
草喻】藥草者譬三乘人根性也草有三種
謂小草中草大草小草喻天人中草喻聲
聞緣覺大草喻藏教菩薩藥草雖有大小
不同若蒙雲雨霑潤皆得敷榮欝茂能治
眾病以喻三乘之人根器雖高下不同若
蒙如來慈雲法雨潤澤則能成大醫王普
救羣品故以藥草為喻也（三乘者聲聞乘緣覺乘菩薩乘
也）。【四化城喻】無而忽有名化防非禦敵名
城以喻涅槃能防見思之非禦生死之敵
也謂如有人欲至寶所而於中途退還有
聰慧導師權化作城暫止息然後令其得
至寶所以譬二乘之人初聞大教中即忘
失流轉生死故世尊權設方便令其先斷
見思煩惱而暫證真空涅槃以為穌息然
後到於究竟寶所故以化城為喻也（梵語涅槃
華言滅度見思者謂意根對法塵起諸分別曰見眼耳鼻舌身五根對色聲香味觸
五塵起諸貪愛曰思也寶所者喻實相之理即究竟大涅槃也）。【五衣珠喻】
衣珠者衣中之珠也謂如有人至親友家
醉酒而臥親友即以寶珠繫其衣內而不
覺知自受貧苦後因親友告言汝身衣內
自有無價寶珠何為衣食乃至如是其人
於是得珠受用無極以喻二乘之人昔於
大通佛所曾下大乘之種因無明所覆不
能覺了後因如來方便開示遂乃得證大
乘之果利樂無窮故以衣珠為喻也。【六髻
珠喻】髻珠者輪王髻中之珠也輪王喻如
來髻喻二乘權教珠喻一乘實理珠在髻
中猶實理為權所隱也此謂如來於法華
會上開權顯實授記二乘而得作佛猶輪
王解髻中之珠以與功臣故以此為喻也。
【七醫子喻】醫喻如來子喻三乘人也謂諸
子無知飲他毒藥心即狂亂父設方便令
服好藥以瘥其病此譬三乘之人信受權
教不得正道如來設諸方便令服大乘法
藥速除苦惱無復眾患故以醫子為喻也。
<other>大明三藏法數卷第二十一</other>
<sarticle><article>大明三藏法數卷第二十二　　　　碣四</article></sarticle>
上天竺前住持沙門一如等奉　勑集註
七處徵心（出楞嚴經）七處徵心者佛於楞嚴會上
徵詰阿難心目所在之處也此由阿難遭
摩登伽之幻術佛勑文殊將呪徃護提獎
阿難歸來佛所佛問其發心出家之始阿
難以見佛勝相而答佛遂徵其心目所在
阿難答以目在外而心在內及佛徵其心
不在內又計之在外如是展轉窮逐徵詰
至於無所著處使其妄心無所依止蓋由
阿難不知妙淨明心徧一切處無在無不
在而妄認緣塵分別影事以為心相佛欲
破其妄想緣心顯其妙淨明體故有七處
徵心之說也（梵語阿難華言慶喜梵語摩登伽華言本性文殊梵語具
云文殊師利華言妙德）。【一在內】在內者謂阿難因佛
徵問心目所在阿難答云心居身內目在
於外佛遂問云汝心若在身內則應先見
身中心肝脾胃等物然後能見外境若不
先見身中之物汝心豈在身內故云汝言
<pb n="92"/>
覺了能知之心住在身內無有是處。【二在
外】在外者謂阿難被佛徵心非內則又計
之於外故以燈光譬之謂眾生心在身外
不見身中如燈光在室外不能照於室內
也佛又問云汝心若在身外則身心兩異
各不相知若相知者云何在外故云汝言
覺了能知之心住在身外無有是處。【三潛
根】潛根者謂阿難被佛徵心非外則又計
為潛伏根裏（根謂𦚣根）故以瑠璃籠眼為喻謂
眼合於心如瑠璃籠於眼上若眼見物時
心即隨能分別無有障礙如瑠璃合眼不
礙於見物也佛乃責其法喻不齊汝若以
瑠璃喻眼則眼亦可見眼若可見即同於
境矣眼若同境則心境各異豈可云心潛
伏根內隨即分別耶故云汝言覺了能知
之心潛伏根裏無有是處。【四在暗內】在暗
內者謂阿難被佛徵詰心不在根裏則又
計云諸眾生身腑藏在中竅[宋-木+儿]居外如我
今者開眼見明為見外閉眼見暗為見內
佛乃問其汝當閉眼見暗之時此暗境界
與眼對否若與眼對暗在眼前云何成內
若不對者云何成見故云汝言見暗名見
內者無有是處。【五隨所合處】隨所合處者
謂阿難被佛徵詰不在暗內則又計之隨
所合處心則隨有佛乃問云汝言隨所合
處心隨有者是心無體則無所合心若有
體則汝以手自挃其身汝心必能知覺此
知覺心為復內出為從外來若於內出則
見身中若從外來先合見面既非內外則
無出入出入既無體性何有若無有體誰
為隨合故云隨所合處心隨有者無有是
處。【六在中間】在中間者謂阿難被佛徵詰
心非隨所合處而有則又計心在於根塵
中間佛又問云汝心若在根塵之中此之
心體為復兼於根塵為不兼於根塵若兼
於根塵則根有知而塵無知成敵兩立云
何為中若不兼者不屬根塵即無體性中
何有相故云當在中間無有是處（成敵兩立者謂
根與塵而成敵對有知與無知而成兩立也）。【七無著】無著者謂
阿難被佛徵詰心不在中間則又計之一
切無著名之為心佛又問云汝言不著名
為心者如世間虛空水陸飛行一切物像
汝心不著此等物像為有為無若言無者
則同龜毛兔角云何更有不著之物而言
不著若言有者物在則心亦在云何無著
故云一切無著名覺知心無有是處。
大乘七種大義（出大乘莊嚴經論）【一緣大】謂菩薩修
行大乘之法由無量修多羅廣大法義而
以為緣故名緣大（菩薩梵語具云菩提薩埵華言覺有情梵語修
多羅華言契經）。【二行大】謂菩薩修行大乘既能自
利復能利他自利利他妙行具足故名行
大。【三智大】謂菩薩修行大乘常以智慧觀
察了知人法無我於一切境善能分別故
名智大。【四勤大】謂菩薩修行大乘由曠大
劫來發廣大心精修無間期登聖果成就
菩提故名勤大（劫梵語具云劫波華言分別時節梵語菩提華言道）。
【五巧大】謂菩薩修行大乘由善巧方便化
導於他不捨生死垂形諸趣於生死中去
住自在故名巧大。【六畏大】畏即無所畏也
謂菩薩修行大乘智力內充明了决定於
大眾中廣說一切法義既决定無失則無
所𢙢懼故名畏大。【七事大】謂菩薩修行大
乘為令一切眾生了其大事因緣故數數
<pb n="93"/>
示現世間演大妙法入大涅槃故名事大
（梵語涅槃華言滅度）。
大乘七善（出法華文句）夫七善之法乃通大小今
依法華所明是圓頓大乘之七善也。【一時
節善】謂法華一經具乎序正流通三分即
初善中善後善也蓋如來演說圓頓一乘
之法雖該序正流通皆是當機得益之時
是名時節善。【二義善】謂法華一經所說之
法其義深遠即是頓教了義之理非聲聞
緣覺所能測其邊底是名義善。【三語善】謂
法華一經所說之法其語巧妙乃如來金
口梵音會理直說菩薩之心無不歡喜即
圓頓一乘妙教之文是名語善。【四獨一善】
謂法華一經所說之法純一無雜獨為菩
薩不共二乘即圓頓一乘妙教是名獨一
善（二乘者聲聞乘緣覺乘也）。【五圓滿善】謂法華一經所
說之法具明世間出世間滿足之理即圓
頓一乘妙教是名圓滿善。【六調柔善】謂法
華一經所說之法清淨潔白唯談中道之
理而無空假二邊瑕穢之相即圓頓一乘
妙教調和柔順是名調柔善。【七無緣慈善】
謂法華一經所說之法備有梵行之相即
無緣慈也言無緣者心不攀緣一切眾生
而於一切眾生自然現益是名無緣慈。
七種性自性（出入楞伽經）性即不遷變之義此不遷
變性是如來之自性故云性自性（雖有七種之名
不出如來第一義心也）。【一集性自性】集即聚也其性
自性乃是萬善聚集之因也此約聖而論
故經云即三世如來性自性第一義心也。
【二性自性】謂由前第一義心所集萬善之
因各有自性存於內故是名性自性。【三相
性自性】覽而可別曰相謂由前第一義心
所集萬善之因各有自相形於外故是名
相性自性。【四大種性自性】大種即地水火
風四大之種子也無處不有故名為大言
大種性自性者謂四大種各有自性也大
種本通凡聖今約聖報而言即此大種性
自性是法性五陰之果是名大種性自性
（五陰者色陰受陰想陰行陰識陰也言法性五陰者謂如來轉生死五陰而成法性
五陰蓋即色是真常之色乃至即識是真常之識是也）。【五因性自性】
因即能生為因謂前所證大種之果必有
所起之因即是第一義因心也是名因性
自性。【六緣性自性】緣即緣助謂證第一義
自性果德雖由因心須假眾緣助顯而成
是名緣性自性（因心者即因中智慧之心也眾緣者即萬行也）。【七
成性自性】成即成就謂因緣合而成果也
蓋成就如來第一義果德之性是名成性
自性。
七空（出人楞伽經）由凡夫執著妄想自性故如來為
說空法以破之諸經所說空義不一今言
七種者乃赴一時之機如應病與藥也。【一
相空】謂一切諸法之性自他共離之相皆
空是為相空（一切性者即自他共離之四性也謂如計一念心從根生
即自性從塵生即他性根塵合生即共性離根塵生即離性於此四性之相皆不執
著是名皆空）。【二性自性空】謂於當念觀一切所
生之法悉由因緣和合而成本無自生之
性是為性自性空。【三行空】謂五陰之身本
無有我亦無我所眾生不了執陰成我從
我起行若能順性推求則五陰之法了不
可得是為行空（五陰者色陰受陰想陰行陰識陰也我者謂於五陰
中強立主宰執之為我也我所者即五陰之身是也）。【四無行空】謂不
離前所作行而能了達諸陰展轉緣起無
有自性可得亦無所作之行是為無行空。
<pb n="94"/>
【五一切法離言說空】謂一切法皆是妄想
而成本無自性離諸言說是為一切法離
言說空。【六第一義聖智大空】謂佛自覺聖
智能空一切見過習氣所空既空能空亦
空是為第一義聖智大空（自覺聖智者佛所證第一義心
也見過者一切見惑之過失也習氣者即見過餘習之氣分也）。【七彼彼空】
謂彼外道所計之空但能空於彼而不能
空於此是為彼彼空（空於彼而不能空於此者謂能空於境而
不能空於心也）。
七種第一義境界（出入楞伽經）七種境界者即諸佛
菩薩所證所得之境界也而皆云第一義者
乃約究竟極處而言然此七種有通別之異
前六種通於佛及菩薩後一種乃如來自到
境界也。【一心境界】謂中道之理無二無別即
諸佛菩薩心之所造至極之處是名心境界。
【二慧境界】謂至極之理心既能造即發通
明慧性以此慧性分明照了是名慧境界。
【三智境界】謂既發慧明則成智用智力現
前於一切法無所不知是名智境界。【四見
境界】謂智用既成則發正見正見現前則
無諸邪妄是名見境界。【五超二見境界】謂
正見現前則能超過斷常二見是名超二見
境界（斷常二見者謂外道妄計此身滅已再不更生是名斷見復計此身滅已
後當更生是名常見也。【六超子地境界】子地即登地
菩薩等視眾生猶如一子謂諸佛菩薩能
以第一義心發明智慧正見現前則超於
十地而成正覺是名超子地境界（十地者歡喜地
離垢地發光地熖慧地難勝地現前地遠行地不動地善慧地法雲地菩薩得證此
地能發生佛法故言地也）。【七如來自到境界】謂諸如來
以性自性第一義心成就世間出世間上
上之法是名如來自到境界（如來性自性者性即不遷
不變之義謂如來以此之性而為自性也成就世間出世間者世間即示同人法而
化他也出世間即同聲聞緣覺菩薩之三乘也上上法者唯佛與佛能究竟自到也）。
七真如（出瑜伽師地論）【一流轉真如】流轉即運動之
義真如者真名不偽如名不異也謂諸眾
生造作一切行業流轉生死而真如之體
本無動搖然亦不妨隨緣轉變論云一切
行無先後性是也（無先後性者謂於一切行業不離真如之理性
故也）。【二實相真如】無虛妄相故名實相謂一
切法中無人法二執也人執者於諸法中
計著假名執以為我法執者於五陰身執
為實法計我所有若能了此二執皆空即
是實相真如之理也論云一切法補特伽
羅無我性及法無我性是也（五陰者色陰受陰想陰行
陰識陰也梵語補特伽羅華言人又云數取趣）。【三唯識真如】識即
心也謂一切行業皆由識心而起而此識
心全由真如之理變現是名唯識真如論
云了別一切行唯是識性是也。【四安立真
如】安立即建立之義謂如來所說一切眾
生色身業行有為之法迷真逐妄受生死
苦皆依真如之體建立是名安立真如論
云我所說諸苦聖諦是也（苦聖諦者聖正也諦即審實不
虛之義謂諦了生死實是苦也）。【五邪行真如】謂如來所說
一切煩惱妄惑邪行之法雖是邪妄不離
真如之體是名邪行真如論云我所說諸
集聖諦是也（集聖諦者集即招集之義謂惑業招集生死之苦也）。【六
清淨真如】清淨者不垢不染之義謂如來
所說涅槃清淨寂滅之理本無染污是名
清淨真如論云我所說諸滅聖諦是也（梵語
涅槃華言滅度滅聖諦者謂滅生死之苦而證涅槃寂滅之樂也）。【七正行
真如】謂如來所說一切道品正行之法皆
依真如理體而立是名正行真如論云我所
說諸道聖諦是也（道品者即三十七道品總而言之不出戒定慧
<pb n="95"/>
也道聖諦者道即能通之義謂修道品而能通至涅槃也）。
七常住果（出楞嚴經）常住者無滅無生不遷不變
之謂也果者在修曰因在證曰果謂此七
種即諸佛所證法身之果德也以其清淨
圓滿體性堅凝皆名常住果也。【一菩提】梵
語菩提華言道即諸佛所得清淨究竟之
理也以其無滅無生不變不遷是為常住
果。【二涅槃】梵語涅槃華言滅度即如來所
證究竟法身之果以其無滅無生不遷不
變是為常住果。【三真如】離妄曰真不異曰
如即諸佛所證真實無妄之德以其無滅
無生不遷不變是為常住果。【四佛性】佛性
者覺性也即諸佛所證真覺湛明之性無
染無淨離過絕非以其無滅無生不遷不
變是為常住果。【五菴摩羅識】梵語菴摩羅
華言清淨又云白淨無垢此識即諸佛清
淨本源心體湛若太虛纖塵不立非生死
之所拘非涅槃之能寂以其無滅無生不
遷不變是為常住果。【六空如來藏】空如來
藏者含攝萬法而無所積聚也即諸佛所
證清淨法身之體煩惱湯盡應用無窮以
其無滅無生不遷不變是為常住果。【七大
圓鏡智】大圓鏡智者洞照萬法無所不知
即諸佛所得本有圓明覺照之智應物無
迹體不動搖以其無滅無生不遷不變是
為常住果。
七辯（出華嚴經䟽）【一捷辯】謂菩薩智慧通達諸法
名字分別無滯捷如影響故名捷辯（菩薩梵語
具云菩提薩埵華言覺有情）。【二迅辯】謂菩薩明於事理
心無疑暗善赴機緣隨問即答語言迅疾
猶若懸河故名迅辯。【三應辯】謂菩薩以一
切文字名義莊嚴種種法語應時應機無
有差異隨其所問應答無窮故名應辯。【四
無踈謬辯】謂菩薩隨一切眾生根性所樂
聞法而為說之皆契真理無有差失故名
無踈謬辯。【五無斷盡辯】謂菩薩於一字中
能說一切字一語中能說一切語一法中
能說一切法相續連環不斷故名無斷
盡辯。【六多豐義味辯】謂菩薩能知名數事
理其義無礙其味無窮答問辯說皆無有
量故名多豐義味辯。【七最上妙辯】謂菩薩
所說諸法分別明了清徹遠聞聲如頻伽
眾生樂聽最勝無比故名最上妙辯（頻伽梵語
具云迦陵頻伽華言妙聲鳥）。
七種定名（出翻譯名義）定即禪定也禪有二種一
者世間禪二者出世間禪而定名不出此
七種也（世間禪者即色界四禪無色界四無色定等也出世間禪者即七背
捨八勝處等也）。【一三摩呬多】梵語三摩呬多華言
等引遠離沉掉曰等發生功德曰引謂能
修此定則離諸煩惱而引發勝妙功德也
（沉即昏沉掉即掉舉謂動也）。【二三摩地】梵語三摩地華
言等持又云正心行處謂眾生心行從無
始來常曲不直能修此定心則端直安住
一境而不動也。【三三摩鉢底】梵語三摩鉢
底華言等至謂能修此定正受現前大發
光明慶快殊勝處染不染無有退轉也。【四
䭾那演那】梵語䭾那演那華言靜慮謂澄
神息慮專思寂想也。【五質多翳迦阿羯羅
多】梵語質多翳迦阿羯羅多華言心一境
性謂攝心一境策勵正勤而修習也。【六奢
摩他】梵語奢摩他華言止謂止息諸根惡
不善法能滅一切散亂煩惱故也。【七現法
樂住】現法樂住者謂修習禪定離一切妄
<pb n="96"/>
想身心寂滅現受法喜之樂而安住不動
也（法喜者謂因聞法而得歡喜也）。
七方便（亦名七賢出天台四教儀集註）方謂方法便謂便宜
猶善巧也謂一切眾生欲出三界斷除煩
惱惑業而證真空涅槃之理必先以此七
種法門而為方便也（三界者欲界色界無色界也梵語涅槃華
言滅度）。【一五停心】停止也住也心即慮知心
也謂眾生多貪者以不淨觀治之多嗔者
以慈悲觀治之多散者以數息觀治之愚
癡者以因緣觀治之多障者以念佛觀治
之修此五法能止住五種妄心故名五停
心（因緣觀者謂觀十二因緣也）。【二別相念】別謂各別相
謂行相念即觀也謂四念處觀身不淨觀
受是苦觀心無常觀法無我四種行相各
別不同故名別相念。【三總相念】總相者以
身受心法四種一念俱觀如觀身不淨則
知受心法皆不淨乃至觀法無我則知身
受心亦無我故名總相念。【四煖位】煖者從
喻立名以前別相總相念處觀於四諦之
境能發相似之解伏煩惱惑得佛法氣分猶
如鑽木求火火雖未現先得煖氣故名煖位
（四諦者苦諦集諦滅諦道諦也相似解者謂於真空之理雖未真證已有相似之解
也。【五頂位】頂者謂修四諦法所得相似之
解轉復增勝定觀分明在於煖位之上如
登山頂觀望四方悉皆明了故名頂位。【六
忍位】忍者忍可也謂由前所得相似之解
增進善根於四諦境堪忍樂欲故名忍位。
【七世第一位】世即世間也謂修四諦行至
此漸見法性將入初果雖未得於聖道而
於世間稱為第一故名世第一位（初果即須陀洹
果也）。
七覺分（出法界次第）覺即覺了謂覺了所修之法
是真是偽也分即支分謂此七種法各有
支＆CB21113;分齊不相雜亂故名七覺分亦名七
覺支擇進喜三覺分屬慧除捨定三覺分
屬定念覺分兼屬定慧故摩訶止觀云修
此七覺即得入道是也。【一擇法覺分】擇即
揀擇謂用智慧觀察諸法之時善能簡別
真偽而不謬取虛偽之法故名擇法覺分。
【二精進覺分】不雜名精無間名進謂修諸
道法之時善能覺了不行無益苦行而於
真正法中常能用心專一無有間歇故名
精進覺分。【三喜覺分】喜即懽喜謂心契悟
真法得懽喜時善能覺了此喜不從顛倒
法生住真法喜故名喜覺分。【四除覺分】除
即斷除謂斷除諸見煩惱之時善能覺了
除去虛偽之法增長真正善根故名除覺
分。【五捨覺分】捨即捨離謂捨離所見念著
之境善能覺了虛偽不實永不追憶故名
捨覺分。【六定覺分】定即禪定謂發禪定之
時善能覺了諸禪不生煩惱妄想是名定
覺分。【七念覺分】念即思念謂修諸道法之
時善能覺了常使定慧均平若心昬沉之
時當念用擇法精進喜三覺分觀察諸法
令不昬沉若心浮動之時當念用除覺分
除身口之過非用捨覺分捨於觀智用定
覺分入正禪定攝其散心令不浮動是名
念覺分。
七知（亦名大乘七丈夫出涅槃經）七知者謂佛於涅槃會
上告諸菩薩住於大乘知七善法名具足
梵行是也（梵語涅槃華言滅度菩薩梵語具云菩提薩埵華言覺有情）。
【一知法】知法者謂知十二部經能詮之法
也（十二部經者一契經二重頌三諷頌四因緣五本事六本生七希有八譬喻九
<pb n="97"/>
論議十自說十一方廣十二授記也）。【二知義】知義者謂知十
二部經中一切文字語言所詮之義理也。
【三知時】知時者謂善知如是時中任修寂
靜如是時中任修精進如是時中任修捨
定如是時中任供養佛如是時中任供養
師如是時中任修布施忍辱乃至般若等
也（任者堪也當也）。【四知足】知足者謂於飲食衣藥
行住坐臥睡窹語默之類常知止足也。【五
知自】知自者謂自知我有如是信如是戒
如是多聞如是捨如是慧如是正念如是
善行皆悉明了也。【六知眾】知眾者謂知如
是等是剎利眾婆羅門眾居士眾沙門眾
應知是眾如是行來如是坐起如是說法
如是問答皆悉明了也（剎利梵語具云剎帝利華言田主王
種也梵語婆羅門華言淨行梵語沙門華言勤息）。【七知人尊卑】知
人尊卑者人有二種一者信二者不信信
者為善人知其為尊不信者為惡人知其
為卑又如二乘之人但能自度不能度人
知其為卑若菩薩之人不願自度但求度
他而能以慈悲之心利益安樂一切眾生
則知其為尊也（二乘者聲聞乘緣覺乘也）。
七淨華（出翻譯名義）不染曰淨華乃對果而言即
因中所修之行也謂二乘修習無漏之業
以七種淨行為華而證道果故言七淨華
也維摩經云定水湛然滿布以七淨華是
也（二乘者聲聞乘緣覺乘也無漏業者謂修戒定慧之業不漏落三界生死也）。
【一戒淨華】戒淨華者謂攝律儀等戒即正
語正業正命也謂二乘持守戒法攝身口
意業若戒行清淨則道果自成也（攝律儀者謂一
切戒法無不聚攝也正語正業正命者即身口意三業也正即不邪也若三業不邪
則戒體清淨矣）。【二心淨華】心淨華者即精進正念
正定也謂二乘修習禪定當精勤正念若
內心清淨則道果自成也。【三見淨華】見淨
華者即正見正思惟也謂二乘修無漏行
常正思惟則正見現前若所見清淨則道
果自成也。【四斷疑淨華】斷疑淨華者即見
道也謂初果須陀洹修無漏行觀斷除疑
惑見道分明則內心清淨道果自成也（梵語
須陀洹華言預流疑惑即見惑謂意根對法塵起諸分別也）。【五分別淨
華】分別淨華者謂二果斯陀含三果阿那
今修無漏行斷除思惑於真空理善能分
別則內慧清淨道果自成也（梵語斯陀含華言一來梵
語阿那含華言不來思惑者謂眼耳鼻舌身五根對色聲香味觸五塵起諸貪愛也）。
【六行淨華】行淨華者謂二果三果修無漏
行斷除思惑則智見分明慧行清淨道果
自成也。【七涅槃淨華】梵語涅槃華言滅度
涅槃淨華者即無學道也謂四果阿羅漢
既斷見思二惑無法可學知見清淨則涅
槃之果自成也。
七財（出十誦律并未曾有因緣經）財者信等七種出世間
之法財也一切眾生行此七法資成道果
故謂之財。【一信財】信即信心謂信能決定
受持正法以為成佛之資故名信財。【二進
財】進即精進謂未能見具諦理而一心精
進求出離道以為成佛之資故名進財。【三
戒財】戒即戒律謂戒為解脫之本能防身
口意之非止身口意之惡以為成佛之資
故名戒財。【四慚愧財】慚者慚天愧者愧人
謂既能慚愧則不造諸惡業以為成佛之
資故名慚愧財。【五聞財】聞為三慧之首聞
必能思思必能修謂若能聞佛聲教則開
發妙解如說而行以為成佛之資故名聞
財（三慧者聞慧思慧修慧也）。【六捨財】捨即捨施謂若能
<pb n="98"/>
運平等心無憎無愛身命資財隨求給施
無所悋惜以為成佛之資故名捨財。【七定
慧財】定慧即止觀也定則攝心不散止諸
妄念慧則照了諸法破諸邪見以為成佛
之資故名定慧財。
藏教七階（出天台四教儀集註）藏教者即小乘經律論
三藏教也階者階級次第也謂藏教菩薩
修行之次第也（菩薩梵語具云菩提薩埵華言覺有情）。【一四弘
誓願】弘者大也誓者要制其心也願者志
求滿足也謂菩薩從初發心觀四諦境發
四弘誓一未度者令度即眾生無邊誓願
度此觀苦諦境二未解者令解即煩惱無
數誓願斷此觀集諦境三未安者令安即
法門無量誓願學此觀道諦境四未得涅
槃者令得涅槃即佛道無上誓願成此觀
滅諦境也（梵語涅槃華言滅度）。【二三祇修六度】三祇
者三阿僧祇劫也六度者布施持戒忍辱
精進禪定智慧也度越也越生死流到涅槃
岸也謂菩薩既發心已必須行六度行填滿
本願是為三祇修六度（梵語阿僧祇劫華言無數時）。【三
百劫種相好】劫梵語具云劫波華言分別
時節百劫種相好者一增一減為一小劫
凡歷二十番增減為一中劫八十番增減
為一大劫謂菩薩於百劫中種諸相好用
百福德成一相好如是至三十二相具足而
身清淨也（人壽從十嵗增至八萬四千嵗名增劫從八萬四千嵗減至十
嵗名減劫如是一增一減名一小劫一十二相者足下安平相千輻輪相手指纖長
相手足柔輭相手足縵網相足跟滿足相足趺高好相腨如鹿王相手過膝相馬陰
藏相身縱廣相毛孔生青色相身毛上靡相身金色相身光面各一丈相皮膚細滑
相七處平滿相兩腋滿相身如師子相身端直相肩圓滿相四十齒相齒白齊密相
四牙白淨相頰車如師子相咽中津液得上味相廣長舌相梵音深遠相眼色如金
精相眼睫如牛王相眉間白毫相頂肉髻成相也）。【四六度相滿】六
度相滿者謂菩薩修行六度之相圓滿也
如尸毘王代鴿即檀度滿也普明王捨國
即戒度滿也羼提仙人被歌利王割截身
體慈忍不動血變為乳即忍度滿也大施
太子抒海即精進度滿也尚闍⿱�鵲巢頂
上即禪度滿也劬嬪大臣分閻浮提為七
分城邑山川均等故能息諍即智度滿也
如上六人皆釋迦往昔所修之行是為六
度相滿（梵語尸毘華言與代鴿者遍割身肉與鷹以代鴿命身肉俱𥁞不惱
不死自誓真實感身平復也梵語羼提華言忍辱梵語歌利華言惡世無道大施太
子求如意珠濟貧得珠墮海抒海取之言欲酌海乾而取之也筋骨斷壞終不懈廢
諸天見而問之答曰吾生生不休諸天愍之助其抒海海水減半龍恐海乾令夜义
送珠還之尚闍黎者螺髻仙人名此人得四禪定出入息斷鳥謂為木於髻生卵定
起欲行恐鳥母不來即更入定待鳥飛去方始出定梵語閻浮提華言勝金洲梵語
釋迦華言能仁）。【五兜率降生】梵語兜率華言知足降
生者謂菩薩將補佛處出世度生即從兜率
天降生人間以補其處是為兜率降生（菩薩即釋迦佛
也補佛處者前佛既滅而此菩薩即補其處也）。【六降神出家】謂菩
薩既降神出胎厭生老病死之苦而欲脫
離故求出家入山修道是為降神出家。【七
菩提𣗳下成道】梵語菩提華言道謂菩薩自
知成道時至於菩提𣗳下破諸魔眾魔王
敗績鬼兵退散菩薩安坐不動即成佛道
是為菩提𣗳下成道（菩提𣗳者謂佛於此𣗳下成道故名菩提𣗳也）。
菩薩七相憐愍（出瑜伽師地論）【一無畏憐愍】謂菩薩
於諸有情以無畏力起憐愍心隨順眾生身
語意業利益安樂是名無畏憐愍（菩薩梵語具云
菩提薩埵華言覺有情）。【二如理憐愍】理即法也謂菩
薩於諸有情如法憐愍利益一切而終不以
非法非律非賢善行勸化有情乖違於理
是名如理憐愍。【三無倦憐愍】謂菩薩於諸
<pb n="99"/>
有情慇懃憐愍隨其所宜發起一切饒益
事業曾無厭倦是名無倦憐愍。【四無求憐
愍】謂菩薩於諸有情不待求請自起憐愍
為作利益是名無求憐愍。【五無染憐愍】謂
菩薩於諸有情無愛染心而起憐愍廣饒
益他不祈恩報亦不希望當來之果是名無
染憐愍。【六廣大憐愍】謂菩薩於諸有情起
憐愍心至廣至大雖遭一切不饒益事寧
自身受苦終不棄捨令其安樂是名廣大
憐愍。【七平等憐愍】謂菩薩以如上種種憐
愍眾生功德相狀普於一切平等饒益無
有分限是名平等憐愍。
菩薩有七種大（出菩薩地持經）【一法大】法即諸佛所
說之法也謂菩薩能受持十二部經之法
最上最大故名法大（菩薩梵語具云菩提薩埵華言覺有情十
二部經者一契經二重頌三諷頌四因緣五本事六本生七希有八譬喻九論議十
自說十一方廣十二授記也）。【二心大】心即諸佛廣大之
心也謂菩薩能發阿耨多羅三藐三菩提
心故名心大（梵語阿耨多羅三藐三菩提華言無上正等正覺也）。【三
解大】解謂解了謂菩薩由解十二部經了
知諸法義理悉無疑礙故名解大。【四淨心
大】謂菩薩既能解了十二部經依而行之
則能離諸惑染超過一切解行心得清淨
故名淨心大。【五眾具大】謂菩薩所修福德
智慧皆是成佛之具畢竟證得無上菩提
故名眾具大（梵語菩提華言道）。【六時大】時即時數
謂菩薩歷三阿僧祇劫修行六度畢竟當
得無上菩提故名時大（三阿僧祇劫者梵語阿僧祇劫華言
無數時初阿僧祇劫從古釋迦佛至尸棄佛二阿僧祇劫從尸棄佛至然燈佛三阿
僧祇劫從然燈佛至毘婆尸佛六度者一布施二持戒三忍辱四精進五禪定六智
慧也）。【七得大】謂菩薩由前六種功德為因證
得無上菩提之果故名得大。
善友七事（出華嚴經䟽）謂菩薩常為利樂一切眾
生示現世間而作善友勸導誘掖開示教
他也（菩薩梵語具云菩提薩埵華言覺有情）。【一遭苦不捨】謂
菩薩運大悲心憐憫六道眾生受諸苦惱
故隨類現形種種開示令得出離雖代受
其苦心無棄捨是為遭苦不捨（六道者天道人道修
羅道餓鬼道畜生道地獄道也）。【二貧賤不輕】謂菩薩運平
等心見一切眾生雖乏功德法財以自莊
嚴而知其本有法身無德不備是以心常
愛念不生輕慢是為貧賤不輕。【三密事相
告】謂菩薩見諸眾生本性圓明眾德元具
無始以來為一切客塵煩惱之所隱覆不
能顯現故委曲相告令其斷除開發本性
是為密事相告（客塵者謂無明之惑暫自外至名之為客以能染汙
真性名之為塵也）。【四遞相覆藏】謂菩薩見諸眾生
善根未熟未能深信實道故覆實理而以
權法示之及其善根既熟堪任實化故覆
其權法而以實理示之是為遞相覆藏。【五
難作能作】謂菩薩但為誘掖眾生人所難
為者悉能為之故雖著嫳垢衣不以為貧
執除糞器不以為賤是為難作能作。【六難
與能與】謂菩薩以自己所悟真實之理方
便教化亦令一切眾生皆得本有真實之
性猶解髻中明珠而以與人心無悋惜是
為難與能與。【七難忍能忍】謂菩薩見諸眾
生違佛教化作不善業生諸惡道即起哀
憫之心方便度脫雖經多劫心無退轉是
為難忍能忍（劫梵語具云劫波華言分別時節）。
小乘七種聖（又名七士夫趣亦名七丈夫出天台四教儀集註十）聖正
也捨凡性入正性故名為聖賢首宗立為
七士夫趣亦名七丈夫名異義同也。【一隨
<pb n="100"/>
信行】行即進趣之義謂鈍根之人憑他生
解依信而行進趣於道故名隨信行。【二隨
法行】謂利根之人自以智力依法而行進
趣於道故名隨法行。【三信解】謂前信行之
人轉入修道以鈍根故依憑信力起發真
解故名信解（修道者謂二果斯陀含三果阿那含也）。【四見得】
謂前法行之人轉入修道以利根故見法
得理故名見得。【五身證】謂受想心滅現身
即證涅槃寂靜之定故名身證（現身即現生之身梵
語涅槃華言滅度）。【六時觧脫】謂前信行鈍根之人
欲待時節及以緣具方堪入道故名時解
脫（緣具有六謂衣食床具處所說法人同學人也）。【七不時解脫】謂
前法行利根之人能於一切時中進修善業
不待時節及以緣具而入於道故名不時
解脫。
七流（出華嚴孔目）流者即見思二惑也此惑能漂
流眾生入生死海故也謂四果之人因修
四諦之法能斷見思之惑而不流轉三界
故有七流之義焉（見思惑者謂意根對法塵起諸分別曰見惑眼
耳鼻舌身五根對色聲香味觸五塵起諸貪愛曰思惑也四果者須陀洹果斯陀含
果阿那含果阿羅漢果也四諦者苦諦集諦滅諦道諦也三界者欲界色界無色界
也）。【一見諦所滅流】謂初果之人見真諦理
能斷欲界見惑因滅此惑不流轉欲界故
云見諦所滅流（初果即須陀洹果也）。【二修道所滅流】
謂第二果第三果之人因修四諦之觀能
斷欲界思惑因滅此惑不為欲界漂流故
云修道所滅流（二果即斯陀含果三果即阿那含果也）。【三遠
離所滅流】謂第四果之人因修四諦之觀
而於見思之惑斷盡無餘則能遠離三界
不復流轉故云遠離所滅流（四果即阿羅漢果也）。【四
數事所滅流】數事即五蘊十二入十八界
等法也謂第四果之人能觀五蘊等法皆
悉空寂而見思之惑俱盡不復流轉三界
故云數事所滅流（五蘊者色蘊受蘊想蘊行蘊識蘊也十二入者
眼入耳入鼻入舌入身入意入色入聲入香入味入觸入法入也十八界者眼界色
界眼識界耳界聲界耳識界鼻界香界鼻識界舌界味界舌識界身界觸界身識界
意界法界意識界也）。【五捨所滅流】謂第四果之人已
空五蘊等法所空之法既無能空之心亦
捨能所兩亡無憎無愛一味平等證於無
學不復流轉三界故云捨所滅流（無學者謂阿羅
漢見思惑盡無法可學也）。【六護所滅流】謂第四果之人
見思惑盡而證無學於己所證恐有退失
善加守護令見思習氣更不再起不復流
轉三界故云護所滅流（見思習氣謂見思惑之餘習氣分也）。
【七制伏所滅流】謂第四果之人見思惑縛
已斷色身果縛猶在應須制伏令見思習
氣永不復起三界流轉即得止息故云制
伏所滅流（縛猶束繫也謂由色身所繫不得自在也）。
華嚴宗七祖（出佛祖統紀）【一馬鳴尊者】馬鳴乃西
土十一祖也東天笁國人說法時能感羣
馬得解悲鳴故曰馬鳴依百本大乘經造
起信論是為初祖。【二龍𣗳尊者】龍𣗳乃西
土十三祖也南天竺國梵志之裔始生之
日在於𣗳下因入龍宮而得成道故號龍
𣗳申明起信論義是為一祖（梵語梵志華言淨裔）。【三
帝心法師】帝心號也姓杜諱法順世間聾
啞者遇之必能聞能語唐太宗詔謂之曰
朕苦勞熱師之神力何以蠲除師曰聖德
御宇[微-兀+(舛-夕)]恙何憂但頒大赦聖躬自安上從
之疾遂瘳因錫號曰帝心作法界觀門專
弘華嚴是為三祖。【四雲華法師】雲華寺名
也師居是寺因以名之姓趙諱智儼得帝
心之親傳以授賢首其教大行是為四祖。
<pb n="101"/>
【五賢首法師】賢首諡號也諱法藏其先康
居國人唐則天詔於太原寺開華嚴宗旨
感白光自口而出須[更-一]成蓋萬眾懽呼召
對長生殿指殿隅金獅子以喻法界體用
而為說法則天領解遂著其說為金獅子
章是為五祖。【六清凉法師】清凉號也姓夏
侯氏諱澄觀會稽人造華嚴大䟽唐德宗
誕節召對內殿能以妙法清凉帝心遂賜
號清凉憲宗問華嚴宗旨豁然有得加號
大統清凉國師文宗開成三年示寂凡歷
九朝為七帝門師是為六祖（九朝者唐玄宗肅宗代宗
德宗順宗憲宗穆宗敬宗文宗也七帝者即代宗以下七帝也）。【七圭峯法
師】圭峯終南山之別名也師居是山因得
是名姓何諱宗密果州人清凉嘗謂之曰毘
盧華藏能隨我遊者其汝乎遂著圓覺華
嚴等䟽鈔唐文宗詔問佛法大意賜號大
德是為七祖（毘盧梵語具云毘盧遮那華言遍一切處華藏即華藏世
界也）。
七識住（出阿毘曇論）識即心識住者謂此識隨所
感報而安住也論中不及四禪天非想非
非想天者偈曰善處在欲界及色界三地
無色界亦然是說為識住（色界三地者初禪二禪三禪也
無色界亦然者謂亦有三地空處識處無所有處也）。【一欲界人天識住】
謂欲界中人若初受生此識即托母胎遂
依母息出入及出胎後依身而住又若因
修戒善感報而生欲天此識即依化生之
身而住是為欲界人天識住（戒善者五戒十善也）。【二
初禪天識住】謂於欲界修習禪定之時忽
覺身心凝然運運而動如雲如影感報而
生色界初禪天此識即依化生之身而住
是為初禪天識住。【三二禪天識住】謂厭初
禪覺觀動散因攝在定澹然澄靜覺觀即
滅乃發勝定之喜感報而生色界二禪天
此識即依化生之身而住是為二禪天識
住（覺觀者初心在緣曰覺細心分別曰觀也）。【四三禪天識住】謂
厭二禪喜心湧動定不堅固因攝心諦觀
喜心即謝泯然入定綿綿之樂從內心發
感報而生色界三禪天此識即依化生之
身而住是為三禪天識住。【五空處天識住】
謂既得三禪天定猶厭身色繫縛乃轉加
功力觀察色身猶如羅縠內外通徹一心
念空無諸色相感報而生無色界空處天
此識即依空處而住是為空處天識住。【六
識處天識住】謂既得空處天定識緣虛空
定心復散亂即捨虛空轉心緣識心定不
動感報而生無色界識處天此識即依識
處而住是為識處天識住。【七無所有處天
識住】謂既得識處天定此心緣識無量無
邊能壞於定惟有無心識處心無依倚乃
為安隱感報而生無色界無所有處天此識
即依無所有處而住是為無所有處天識
住。
七眾（出仁王護國經并翻譯名義）七眾者謂出家五眾比
丘比丘尼沙彌沙彌尼式又摩那在家二
眾優婆塞優婆夷也。【一比丘】梵語比丘華言
乞士謂上乞法以資慧命下乞食以資色
身也亦名苾芻蓋苾芻雪山香草名草有
五義以喻比丘五德（五義五德者一體性柔輭義喻比丘折伏
身語麤獷之德二引蔓旁布義喻比丘度人不絕之德三馨香遠聞義喻比丘戒香
芬馥之德四能療疼痛義喻比丘能斷煩惱之德五不背日光義喻比丘常向佛日
之德也）。【二比丘尼】（亦名苾芻尼）梵語尼華言女大
智度論云尼得無量律儀故應次於比丘
又佛以儀法不便故在比丘之後。【三沙彌】
<pb n="102"/>
梵語沙彌又云室利摩理洛迦華言息慈
謂止息世染之情慈濟羣生也以初入佛
法之時多存俗情故須息惡行慈是名沙
彌。【四沙彌尼】梵語沙彌尼又云室利摩理
迦華言勤筞女謂精勤筞進佛法功行故
也。【五式义摩那】梵語式义摩那華言學法
女行事鈔云式义尼具學三法一學根本
二學六法三學行法是名學法女（根本者謂不殺
不盜不＆CB21942;不妄語也六法者不染心相觸不盜人四錢不斷畜生命不小妄語不非
時食不飲酒也行法者謂大尼之戒行也）。【六優婆塞】梵語優婆
塞華言清淨士梵語舊云鄔波索迦華言
近事男謂其自行清淨親近承事佛法也。
【七優婆夷】梵語優婆夷華言清淨女梵語
舊云鄔波斯迦華言近事女謂其自行清
淨親近承事佛法也。
七種人（出涅槃經）師子吼菩薩問佛言若一切眾
生既有佛性何須更習八聖道耶佛言性
雖本具要須修習聖道方見佛性譬如恒
河邊有七種人或為洗浴或畏賊寇或為
採花則入河中河喻生死大河浴喻出家
受戒清淨賊喻煩惱採花喻七淨花以為
其因而求涅槃之果也（八聖道又云八正道即正見正思惟
正語正業正命正精進正念正定也恒河之恒梵語又云殑伽華言天堂來謂此河
從高流下也入河者既言出家合云出河而言入者要於生死之中而求涅槃故也
七淨花者戒淨花心淨花見淨花斷疑淨花分別淨花行淨花涅槃淨花以此七淨
花為因中之行也梵語涅槃華言滅度）。【第一人入水則沒】此
一種羸無勢力不習浮故以喻一闡提也
闡提之人親近惡友𦗟受邪法以惡業重
故又無信力沒生死河不能得出故云入
水則沒（梵語一闡提華言信不具由過去無宿善因故譬羸劣無力現在無
信心故譬不習浮無善無信則不能出於生死大河矣）。【第二人雖沒
還出出已還沒】此一種以喻人天將進而
退者也為斷善根沒生死河故云沒復能
親近善友能生信心雖沒而出故云還出
既得出已又遇惡友聽受邪法仍沒生死
大河故云出已還沒。【第三人沒已即出出
更不沒】此一種以喻內凡之人發意欲度
生死大河由昔斷善根沒生死河故云沒
今因親近善友能生信心雖沒而出故云
沒已即出復能堅持淨戒讀誦書寫解說
經典後證道果故云出更不沒（內凡者已入佛法名
內未登聖位名凡也。【第四人入已便沒沒已還出出
已即住徧觀四方】此一種以喻四果之人
昔斷善根故云沒親近善友而得信心故
云出由信心故受持書寫解說經典修習
智慧以利根故心不退轉故云住證得四
果故云遍觀四方（四果者須陀洹斯陀含阿那含阿羅漢也）。【第
五人入已即沒沒已還出出已即住住已
觀方觀已即去】此一種以喻緣覺之人沒
出住等義與前第四人問言即去者以其
根利過於四果心求前進得證緣覺無有
退轉但能自度不能度人怖畏生死故云
即去也。【第六人入已即去淺處則住】此一
種以喻菩薩由利根故堅住信心而斷諸
煩惱也言入已即去者謂菩薩為度他故
雖入生死而不住於生死淺處則住者謂
雖入生死而又不為生死所溺也。【第七人
既至彼岸登上大山離諸冤賊受大快樂】
此一種以喻佛也由利根故堅住信心無
有退轉即便前進既前進已得度生死大
河到於彼岸而登涅槃大山離諸煩惱冤
賊得大快樂也。
世間七丈夫（出華嚴經䟽）謂能制心離欲身無過
<pb n="103"/>
惡心懷道德修諸梵行具此七法名為世
間丈夫也（梵行即淨行也）。【一長壽】長壽者謂壽命
延長久住世間能修梵行故名丈夫。【二妙
色】妙色者謂形儀英偉色相端嚴能修梵
行故名丈夫。【三無病】無病者謂宿福深厚
無病少惱能修梵行故名丈夫。【四非半擇
迦】梵語半擇迦華言變謂有能變男女之
形即五種不男之一也今言非者非是不
男非僕非女能修梵行故名丈夫。【五智慧】
智慧者謂有智慧信受正法身心猛利能
修梵行故名丈夫。【六威肅】威肅者謂威容
整肅發言人所信服能修梵行故名丈夫。
【七大宗葉】大宗葉者謂其家世貴盛宗支
奕葉流芳水久能修梵行故名丈夫。
七法不可避（出法苑珠林）【一生不可避】謂人受生
皆由前世善惡之業若前世作善今生善
處前世作惡今生惡處若欲避惡報而求生
善處欲辭善處而從惡報者皆不可得故云
生不可避。【二老不可避】謂人年幼顏色鮮澤
髮黑齒白氣力堅強一旦老耄頭白齒落氣
短呻吟形神昏昧欲使不老終不可得故云
老不可避。【三病不可避】謂人強健之時行
步輕捷飲食自恣若四大不調或業緣所
感疾病卒至眠伏床枕不能起離欲使常
安無病終不可得故云病不可避（四大者地大水
大火大風大也）。【四死不可避】謂人生於世一期果
報或夭或壽皆由前定毫髮無差業盡報
終豈容逃免故云死不可避（一期者自生至死也）。【五
罪不可避】謂人愚癡邪見不信三寶不忠
不孝多造惡業生遭刑法死墮惡道如影
隨形欲求脫免了不可得故云罪不可避
（三寶者佛寶法寶僧寶也）。【六福不可避】謂人先世敬重
三寶持戒修善常行惠施忠孝君親於後
世時生人天中安樂富貴隨意受用如此福
報似響應聲毫髮無失故云福不可避。【七
因緣不可避】能生為因助成為緣由前生
依如是因則今世遇如是緣所謂父母兄弟
妻子田宅產業等或得如意或不如意皆
由前生作善惡業因今世則招貧富苦樂
業緣之報故云因緣不可避。
七種不淨（出天台四教儀集註）謂修行之人恐於自他
身分而起貪著妨於正道故令假作此不
淨之想破其著心故有七種也。【一種子不
淨】種子有二一內種謂人之身從昔煩惱
業因而生二外種謂此身受父母遺體而
生故名種子不淨。【二受生不淨】謂人之生
父母交遘赤白和合以成其身故名受生
不淨。【三住處不淨】謂女人之體是不淨聚
處胎十月居生熟二臟之間故名住處不
淨（生熟二臟者謂初受飲食為生飲食變壞為熟也）。【四食噉不淨】
謂處於胎中唯食母血以資其身故名食
噉不淨。【五初生不淨】謂十月滿足頭向產
門流血淋漓腥穢狼籍故名初生不淨。【六
舉體不淨】謂此身外皮所覆從頭至足純
是穢物故名舉體不淨。【七究竟不淨】謂業
盡報終[捐-口+ㄙ]棄[塚-豖+豕]間如朽敗木大小不淨流
溢於外肨脹爛壞骨肉縱橫故名究竟不
淨（大小者如以身為大四肢為小之類也）。
大明三藏法數卷第二十二
<sarticle><article>大明三藏法數卷第二十三　　　　碣五</article></sarticle>
上天竺前住持沙門一如等奉　勑集註
七種禮佛（出法苑珠林）謂天竺勒那三藏覩此方
俗不習禮佛之儀遂傳此七種之法雖通
<pb n="104"/>
云禮佛而有是非淺深不同蓋欲令人知我
漫求名二種之非而歸於身心禮等五種
之正從淺至深修行獲益故有七種禮佛
之名也（勒那梵語具云勒那摩提華言寶意中印度人也）。【一我慢
禮】謂人禮佛身雖設拜無有敬心外覩似
㳟內懷我慢是名我慢禮。【二未名禮】（又名唱和
禮）謂人禮佛但為要其修行名譽詐現威
儀常行禮拜而實無慇重之心是為求名
禮又名唱和禮者謂口雖稱唱佛名心實
馳求外境是名唱和禮。【三身心禮】謂人禮
佛口唱佛名心存相好身業翹勤恭敬供
養無有異念是名身心禮。【四發智清淨禮】
謂人禮佛慧心明利達佛境界內外清淨
虛通無礙禮一佛時即是禮一切諸佛禮
一切諸佛即是禮一佛以諸佛法身體本
融通故禮一拜遍通法界禮佛如是禮法
禮僧亦然是為發智清淨禮。【五遍入法界
禮】謂人禮佛想自己身心等法從本以來
不離法界諸佛不離我心我心不離諸佛
性相平等本無增減今禮一佛即遍通諸
佛如一室中懸百千鏡有人觀鏡鏡皆現
像鏡無不照影無不現如是正觀則功歸
法界德用無邊是名遍入法界。【禮六正觀
修誠禮】謂人禮佛攝心正念雖對佛身即
是自禮自身佛也蓋由一切眾生本有覺
性與佛平等為隨染緣迷於己性妄認為
惡無始以來未曾將一燈一香一禮供養
己身佛性若能返照本覺則觧脫有期故
維摩經云觀身實相觀佛亦然是名正觀
修誠禮。【七實相平等禮】謂人禮佛前正觀
中猶存有禮有觀自他兩異今此一禮無
自無他凡聖一如體用不二若見佛可尊
可敬見凡可卑可慢起此之心即成邪執
故金剛經云是法平等無有高下能禮所
禮其性空寂是名實相平等禮。
七種懺悔心（出慈悲水懺）懺梵語具云懺摩華言
悔過華梵兼舉故云懺悔懺名修來悔名
改往若欲懺悔者先當起七種心也。【一生
大慚愧心】慚即慚天愧即愧人謂自惟我
與釋迦如來同為凡夫而今世尊成道以
來已經劫數而我等輪轉生死未有出期
此實可慚可愧當以此心而行懺悔也（梵語
釋迦華言能仁劫梵語具云劫波華言分別時節）。【二恐怖心】謂我
等既是凡夫身口意業常與罪相應以是
因緣命終之後應墮地獄畜生餓鬼受無
量苦如此實為可驚可恐可怖可懼當以
此心而行懺悔也。【三厭離心】謂我等當觀
生死之中虛假不實如水上泡速起速滅
往來流轉猶如車輪此身眾苦所集一切
皆是不淨甚可厭離當以此心而行懺悔
也。【四發菩提心】梵語菩提華言道謂欲得
如來身者當發菩提心救度眾生於身命
財無所悋惜當以此心而行懺悔也。【五冤
親平等心】謂於一切眾生無冤無親起慈
悲心無彼我相平等救度當以此心普為
懺悔也。【六念報佛恩心】謂如來往昔無量劫
中為我等故修諸苦行捨頭目髓腦等如
此恩德實難酧報我等欲報如來恩者須
於此世勇猛精進不惜身命廣度眾生同
入正覺當以此心而行懺悔也。【七觀罪性
空心】謂我罪性本空無有實體但從因緣
顛倒而生當知罪性不在內外不在中間
本來是空罪亦何有若能運此心觀即是
<pb n="105"/>
真懺悔也。
七周行慈（出天台四教儀集註）周者周遍也佛為多嗔
眾生令修眾生緣慈之觀而對治之不出
七境先親而後冤者從易而至難也若以
平等之心觀之何冤何親於此七境境境
悉以三樂與之使冤親無間故先假作此
觀以破嗔障而於眾生實未得其樂也（多嗔
者謂於違情之境多所忿恨也眾生緣慈者謂緣念一切眾生如父母等想慈愍愛念
而與其樂也從易至難者謂親與樂則易而冤則難也三樂者謂佛之樂為上樂菩
薩之樂為中樂諸天之樂為下樂也）。【一上品親】上品親謂己
之父母師長也。【二中品親】中品親謂己之
兄弟姊妹也。【三下品親】下品親謂己之朋
友知識也。【四中人】中人謂非己之冤非己
之親也。【五下品冤】下品冤謂曾害己之朋
友知識者也。【六中品冤】中品冤謂曾害己
之兄弟姊妹者也。【七上品冤】上品冤謂曾
害己之父母師長者也。
外道七種無常（出入楞伽經）【一作已而捨無常】作即
造也捨者捨前造作之相也謂外道計地
水火風四大和合而造後見四大相異如
地堅水濕火煖風動各各不同遂執為無
常故云作已而捨無常。【二形處壞無常】形
處即形狀也謂外道計四大造色能造所
造色體畢竟不壞但觀形狀長短變壞等
相以為無常故云形處壞無常。【三即色無
常】謂外道計前形處見其變壞以為無常
今謂此形色即是無常故云即色無常。【四
色轉變中間無常】色轉變者謂生住異滅
也生即生相住即成相異即變相滅即無
相如金作莊嚴之具金性不壞中間相續
轉變無常自然異滅故云色轉變中間無
常。【五性無常】謂外道計自心妄想非常非
無常性自性不壞而能壞諸法自性故云
性無常（性自性者謂本體之自性也）。【六性無性無常】謂
外道計四大之性皆無自性能造及所造
之相皆歸變壞故云性無性無常（能造者地水火
風四大也所造者色香味觸四[微-兀+(舛-夕)]也）。【七一切法不生無常】謂
外道計一切法皆本不生故云一切法不
生無常。
七見（出華嚴孔目）分別曰見謂外道於諸法中執
己為是以正為非迷惑不解失於正理故
有七種之見也。【一邪見】謂無正信誹謗正
法而於善惡果報及正因緣所生善法一
切撥以為無是為邪見（正因緣者謂眼等六根為因色等六
塵為緣能生一切諸法非如外道計從梵天生或計從[微-兀+(舛-夕)]塵生此則為邪因緣也）。
【二我見】謂不知此身五蘊所成虛假不實
妄計為身強立主宰恒執為我是為我見
（五蘊者色蘊受蘊想蘊行蘊識蘊為五也）。【三常見】謂不知己身
及諸外物皆悉無常終歸壞滅而反妄計
為常是為常見。【四斷見】謂不知諸法本性
空寂常住不壞而反起斷滅之見妄計此
身死已不復更生是為斷見。【五戒盜見】（亦名
見取）謂不知如來正戒而於邪戒中妄自分
別取以進行如牛狗等戒執取為實得少
功德自以為足私竊邪計不修正因是為
戒盜見（牛狗戒者謂外道計前世從牛狗中來即以食草噉穢為戒而修苦
行也）。【六果盜見】謂不知正因正果於不善事
生妙善想勤加精進如以寒熱塗臥𣗥
等事執為正行小有所得私竊邪計以為
極果是為果盜見（寒熱塗臥𣗥者謂外道寒則躶形自凍熱則
五熱炙身或以塗身或眠臥荊𣗥自以為苦行而求得果也五熱者謂四方是火
上則日也）。【七疑見】謂於諸法或執有我或執無
我或執為常或執非常等心生猶豫不能
<pb n="106"/>
决了是為疑見。
七有（出長阿含十報法經）因果不亡曰有謂由身口意
所作善惡之因能招六趣生死之果因果
相續故名七有（六趣者天趣人趣修羅趣餓鬼趣畜生趣地獄趣也）。
【一地獄有】（亦名不可有）地獄者此獄在地之下
也謂眾生由過去惡逆之因感現在地獄
之果因果不亡故名地獄有。【二畜生有】畜
生者禽獸之類也謂眾生由過去愚癡之
因感現在畜生之果因果不亡故名畜生
有。【三餓鬼有】餓鬼者常受饑餓也謂眾生
由過去慳悋之因感現在饑餓之果因果
不亡故名餓鬼有。【四天有】天者天然自然
樂勝身勝也謂眾生由過去戒定之因感
現在快樂之果因果不亡故名天有。【五人
有】人者忍也於世違順之境能安忍故謂
眾生由過去戒善之因感現在人倫之果
因果不亡故名人有。【六業有】（亦名行有）業者謂
身口意所作善惡之業因能招未來善惡
之業果因果不亡故名業有。【七中有】中有
亦名中陰謂諸眾生此身死後識未託胎
現在所作善惡業因必取當來善惡諸趣
之果因果不亡故名中有。
七遮罪（亦名七逆罪出梵網經）遮謂遮障聖道逆謂不
順於理行此七罪不復成就善根經云法師
不得與七逆人現身受戒是也。【一出佛身
血】佛是一切眾生慈父能令眾生悟明自
心出離苦趣眾生當歷劫供養以報其恩况
復出其身血如興起行經云提婆達兜舉
石擲佛迸石小片傷佛足指即破出血後
墮地獄是也（劫梵語具云劫波華言分別時節梵語提婆達兜亦云提
婆達多華言天熱以其生時人天等眾心皆驚熱故也）。【二弒父】弒者
下殺上也謂父者子之所天即當竭力孝
養以報恩德豈宜悖戾妄加殺害地藏經
云若有眾生不孝父母或至殺害者當墮
無間地獄千萬億劫求出無期是也（無間地獄
者即阿鼻地獄也）。【三弒母】謂母之恩德不異於父
即當㳟敬供養以期報荅豈宜悖戾妄加
殺害所以經云犯者得波羅夷罪（梵語波羅夷華
言極惡）。【四弒和尚】和尚梵語鄔波遮迦于闐
國翻為和尚華言力生即親教師也謂出
家者因師之力生長法身出功德財養智
慧命功莫大焉即當㳟敬供養以報其恩
豈宜悖戾妄加殺害若以惡心嗔心而殺
之者得波羅夷罪。【五弒阿闍⿱�】梵語阿闍
⿱�華言軌範言堪為後學之軌範即得戒
教授等師也必當親事㳟敬供養以報其
恩豈宜悖戾妄加殺害若以惡心嗔心而
殺之者得波羅夷罪。【六破羯磨僧】梵語羯
磨華言作法謂比丘俱集一處和合作法
若以惡心嗔心破之令其不和合者得波
羅夷罪（梵語比丘華言乞士）。【七弒阿羅漢】梵語阿羅
漢華言無學謂無法可學也又名應供謂
應受人天供養也即當㳟敬供養以種其
福豈宜悖戾妄加殺害若以惡心嗔心而
殺之者墮無間獄求出無期。
七聚（出翻譯名義）聚即類聚謂聚眾律以成其類
隨犯而制之故名七聚也。【一波羅夷】梵語
波羅夷華言極惡有三義一者退沒由犯
此罪道果無分沒溺惡道二者不供住謂
非但失道而已不得於說戒羯磨僧中共
住三者墮落捨此身已墮在阿鼻地獄也
（梵語羯磨華言作法梵語阿鼻華言無間）。【二僧殘】殘者如人被
斫命雖未盡而身已傷殘也謂若犯此罪
<pb n="107"/>
僧為作法懺除其過故名僧殘。【三偷蘭遮】
梵語偷蘭華言大遮即遮障善道華梵兼
稱故云偷蘭遮謂大障一切善根也。【四波
逸提】梵語波逸提華言墮謂犯此罪死墮
地獄也。【五提舍尼】梵語提舍尼華言向彼
悔僧祇律云此罪應對眾發露懺悔是也。
【六突吉羅】梵語突吉羅華言惡作惡說謂
身惡作口惡說也四分律本又名式义迦
羅尼華言應當學謂此罪[微-兀+(舛-夕)]細難持令其
隨學隨守是名應當學也。【七惡說】惡說者
謂口好惡說多諸論議也即突吉羅中開
出惡說以成此七聚也。
七支（出法界次第）支即支分身三支謂殺盜＆CB21942;口
四支謂妄言綺語兩舌惡口總名七支即
十惡中之七也。【一殺生】謂斷一切眾生之
命故名殺生。【二偷盜】謂潛起惡心取他財
物故名偷盜。【三邪＆CB21942;】謂非己妻妾而行欲
事故名邪＆CB21942;。【四妄言】謂以虛誕之言欺誑
他人故名妄言。【五綺語】綺即文飾也謂綺
飾言語取恱於人故名綺語。【六惡口】謂以
惡言加彼令他受惱故名惡口。【七兩舌】謂
搆合是非之言向此說彼向彼說此令其
爭闘故名兩舌。
七垢（出瑜伽師地論）【一欲垢】欲即希求之義垢者塵
也污也謂人於諸所有功德不求他知若
欲令他知我成就如是功德是名欲垢。【二
見垢】見者執著分別也謂人於諸所有功
德無執著分別之見若生執著是名見垢。
【三疑垢】疑者迷惑不了也謂人於諸所有
功德若或疑惑為功德耶為過失耶如是
疑者是名疑垢。【四慢垢】慢者恃己凌他也
謂人不以己之所有功德與他校量而生
輕慢若生輕他之心是名慢垢。【五憍垢】憍
者矜誇自高也謂人不以己之所有功德
而生忻喜若生忻喜貢高之心是名憍垢。
【六隨眠垢】依附不捨曰隨五情暗⿱宜八曰眠
謂人於諸所有功德常加護念不為隨眠
煩惱之所蓋覆若煩惱習氣未斷是名隨
眠垢（五情者即眼耳鼻舌身之情也煩惱習氣者謂煩惱餘習之氣分也）。【七
慳垢】謂人於諸所有功德回施一切眾生
無悋惜心若生慳惜之念是名慳垢。
七種慢（出楞嚴經并毘婆沙論）謂諸眾生無明妄惑障
覆於心而生執取恃己凌他貢高自大於
佛法中自謂滿足所計不同故有七種也。
【一慢】慢者謂同類相傲也如於相似法中
執己相似又於下劣中執己為勝也。【二過
慢】過慢者謂於同類相似法中執己為勝
或復他人勝於己處執為相似言我與他
同也。【三慢過慢】慢過慢者於勝爭勝也謂
他本勝於己而執己為勝言我定能勝於
他也。【四我慢】我慢者恃己凌他也謂倚恃
己之所能欺凌於他也。【五增上慢】增上慢
者未得謂得也謂未得上聖之法自謂已
得未證上聖之理自謂已證也。【六卑劣慢】
卑劣慢者以劣自誇也謂己但有下劣少
分之能反自矜誇以彼多分之能不及於
我也。【七邪慢】邪慢者謂實無德妄為有德
執著邪見不禮塔廟不敬三寶不誦經典
也（三寶者佛寶法寶僧寶也）。
慳法七報（出成實論）財法不能惠施曰慳此專言
慳悋於法而不施與人者得七種報。【一生
盲報】謂從母胎出便不能見日月光明名
為生盲由其宿世慳悋法故於現生中而
<pb n="108"/>
得此報也。【二愚癡報】謂於諸法中迷惑不
了名為愚癡由其宿世慳悋法故於現生
中而得此報也。【三生惡家報】謂不信三寶
造作重罪名為惡家又有冤之家亦名惡
家由其宿世慳悋法故於現生中而得此
報也。【四胎夭報】胎夭者胎中夭死也由其
宿世慳悋法故於現生中而得此報也。【五
物𢙢報】物𢙢者謂為一切惡物𢙢怖也由
其宿世慳悋法故於現生中而得此報也。
【六善人遠離報】善人遠離者謂賢善之人
悉皆遠離而不親近由其宿世慳悋法故
於現生中而得此報也。【七無惡不作報】無
惡不作者謂於一切惡無所不作也由其
宿世自既慳法亦教人慳法滅佛法種三
世十方諸佛以為冤賊是以於現生中而
得此報也（三世者過去現在未來也）。
七隨眠（亦名七使出阿毘達磨毘婆沙論）煩惱妄惑依附不
捨曰隨五情暗⿱宜八曰眠以無明種子潛伏
藏識而能生起一切煩惱結業故名隨眠
又名七使者使猶驅使也由此妄惑驅使
心神流轉三界故也（五情者即眼耳鼻舌身之情也藏識者即
第八識能含藏一切善惡種子故也三界者欲界色界無色界也）。【一貪隨
眠】貪者引取無厭也謂此貪欲之惑潛伏
藏識隨附不捨而為種子能生一切貪染
之欲故名貪隨眠。【二嗔隨眠】嗔者忿怒不
息也謂此嗔恚之惑潛伏藏識隨附不捨
而為種子能起一切麤重忿怒故名嗔隨
眠。【三愛隨眠】愛者於順情境上愛著不捨
也謂此愛惑種子潛伏藏識隨附不捨能
生三界麤重愛欲故名愛隨眠。【四慢隨眠】
慢者恃己凌他也謂慢惑種子潛伏藏識
隨附不捨能生種種麤重憍慢故名慢隨
眠。【五無明隨眠】無明者無所明了也謂此
無明種子潛伏藏識隨附不捨能生種種
麤重煩惱故名無明隨眠。【六見隨眠】見者
分別執取也謂此分別妄惑種子潛伏藏
識隨附不捨能生三界種種妄見故名見
隨眠。【七疑隨眠】疑者猶豫不决也謂此疑
惑種子潛伏藏識隨附不捨能生三界麤
重疑惑故名疑隨眠。
輪王七寶（出修行本起經）長阿含經云增刦中則有
輪王出世以一增一減為一小刦人壽增
至八萬四千嵗歷過百年壽減一嵗如是
減至十嵗名為減刦此後過百年復增一
歲或云子倍父壽（若父十歲子則二十歲）名為增刦
如是增至八萬四千歲時則有金輪王出生
在王家紹灌頂位於十五日香湯沐浴受持
齋戒升高臺殿臣僚輔翼東方忽有金輪
寶現舒妙光明來應王所若王欲往東方
輪即東轉王則將諸兵眾隨其後行金輪
寶前有四神導引輪所住處王即止駕南西
北方隨輪所至亦復如是於四天下普勸
人民修十善道是名金輪王亦名轉輪聖
王而具足七寶焉（刦梵語具云刦波華言分別時節金輪王太子
紹位之時取四大海水以灌其頂方紹父位以為金輪王名灌頂位十善道者不殺
不盜不邪婬不妄語不兩舌不惡口不綺語不貪欲不嗔恚不邪見也）。【一金
輪寶】（亦名勝自在）金輪者其輪千輻徑一丈四
尺具足轂輞雕文刻鏤眾寶間錯光明洞達
天匠所成非世所有也謂轉輪聖王既得
此輪隨王心念輪則為轉案行天下須[更-一]周
帀是為金輪寶。【二白象寶】（亦名青山）白象者謂
轉輪聖王清旦升殿有白象寶忽然出現
其身純白其首雜色口有六牙牙七寶色
<pb n="109"/>
力能飛行若王乘時一日之中周徧天下
朝往暮回不勞不疲若行渡水水不動搖
亦不濡足是名白象寶。【三紺馬寶】（亦名勇疾風）
紺馬者青赤色馬也謂轉輪聖王清旦升
殿有紺馬寶忽然出現髦鬣貫珠洗刷之
時珠則墮落須[更-一]之間更生如故其珠鮮
潔色勝於前鳴聲遠聞一由旬內力能飛
行王若乘之案行天下朝去暮回力不疲
極馬脚觸塵皆成金沙是名紺馬寶（梵語由旬
華言限量有三等不同上八十里中六十里下四十里）。【四神珠寶】（亦名
光藏雲）神珠者謂轉輪聖王清旦升殿有神
珠寶忽然出現其色瑩潔無有瑕纇夜懸
空中隨國大小明照內外如晝無異是名
神珠寶。【五玉女寶】（亦名淨妙德）玉女者謂顏貌
端正色相具足身則冬溫夏凉於諸毛孔出
栴檀香口出青蓮華香言語柔輭舉動安詳
食自消化非同世間女人有諸不淨是名玉
女寶。【六典財寶】（亦名大財）典財又曰典寶藏臣
謂轉輪聖王欲得七珍寶時典藏臣舉身
向地地出七寶向水水出七寶向山山出
七寶向石石出七寶是為典財寶阿含經
又云居士寶其人宿福深厚眼能徹見地
中伏藏有主無主皆悉見知其有主者為
之衛護其無主者取供王用是也。【七主兵
寶】（亦名離垢眼）主兵又曰典兵臣謂轉輪聖王
意欲得四種兵若千若萬乃至無數顧視
之間兵即已辦行陣嚴整是為主兵寶阿
含經又云其人智謀雄猛韜略獨出即詣
王所白言大王有所討伐不足為憂若欲
象馬車步四種兵者我自能辦是也。
七寶（出翻譯名義）七寶諸經所載不同舊出二種
其間名同而華梵不一令依翻譯名義亦
列二種皆以梵語為名而用華言各釋其
下也。【一蘇伐羅】梵語蘇伐羅華言金大智
度論云金出山石沙赤銅中而有四義一
者色無變二者體無染三者轉作無礙四
者令人富以是等義故名為寶。【二阿路巴】
梵語阿路巴華言銀大智度論云銀出燒
石中世名白金亦有四義與前金同故名
為寶。【三琉璃】梵語琉璃華言青色寶觀經
䟽又云吠瑠璃耶華言不遠謂西域有山
去波羅奈城不遠山出此寶故以名之此
寶青色一切眾寶皆不能壞色體堅瑩世
所希有故名為寶（梵語波羅奈華言鹿苑）。【四頗⿱�】梵
語頗⿱�或云塞頗胝迦華言水玉即蒼玉
也或云水精體色瑩潤世所希有故名為
寶。【五牟婆洛揭拉婆】梵語牟婆洛揭拉婆
華言青白色寶即硨磲也其狀如車之渠車
之牙輞也因以名焉以其體堅色明世所
希有故名為寶。【六摩羅伽𨽾】梵語摩羅伽
𨽾華言碼碯其色赤白如馬之腦因以名
焉以其可琢成噐世所希有故名為寶。【七
鉢摩羅伽】梵語鉢摩羅伽華言赤真珠佛
地論云赤虫所出大智度論云此寶出魚
腹蛇腦中其色明瑩最為殊勝故名為寶。
又七寶（出翻譯名義）【一鉢攞娑】梵語鉢攞娑華言
珊瑚大智度論云海中石𣗳也謂西南漲
海中去七八里許有珊瑚洲洲底有磐石
此寶生其上人以鐵網取之世所希有故名
為寶。【二阿濕摩揭婆】梵語阿濕摩揭婆華
言琥珀其色紅瑩世所希有故名為寶。【三
摩尼】梵語摩尼又云末尼華言離垢即珠
寶也此寶光淨不為垢穢所染故圓覺鈔
<pb n="110"/>
又云如意謂意中所須財寶衣服飲食種
種之物此珠悉能出生令人皆得如意故
名為寶。【四甄叔迦】梵語甄叔迦華言赤色
寶西域傳云甄叔迦𣗳名其花赤色形大
如手此寶色如此花故以名焉。【五釋迦毘
棱伽】梵語釋迦毘棱伽華言能勝謂此寶
能勝一切世間眾寶世所希有故名為寶。
【六摩羅伽陀】梵語摩羅伽陀大智度論云
綠色珠此寶出金翅鳥口邊能辟一切諸
毒世所希有故名為寶。【七䟦折羅】梵語䟦
折羅華言金剛此寶出於金中色如紫英
百鍊不銷至堅至利可以切玉世所希有
故名為寶。
七金山（出翻譯名義）七金山者謂山皆有金色光
明故也七重環繞須彌山外高廣形量次
第減半如須彌山高八萬四千由旬雙持
山止高四萬二千由旬之類是也（梵語由旬華言
限量有三等不同上八十里中六十里下四十里）。【一雙持山】雙持
山者謂二山相倚也又言持雙者文互用
耳此山高廣各四萬二千由旬。【二持軸山】
持軸山者謂山峯上聳形如車軸也高廣
各二萬一千由旬。【三檐木山】檐木𣗳名以
山形似此𣗳故名檐木高廣各一萬五百
由旬。【四善見山】善見山者謂見者稱善也
高廣各五千二百五十由旬。【五馬耳山】馬
耳山者謂狀如馬耳也高廣各二千六百
二十五由旬。【六障礙山】障礙山者謂此山
有障礙神故又名象鼻山形如象鼻故也
高廣各一千三百一十二由旬半。【七持地
山】持地山者謂與地相持故又名地持者
文互用耳又名魚觜山者以海中有魚觜
尖其山形如彼魚故也又名持邊山者以
此山護持圍繞內六山故也高廣各六百
五十六由旬零。
七海（出法集名數經）【一鹽水海】金剛三昧經云海有
金剛輪隨時轉故令大海水同一醎味故
名鹽水海。【二乳海】謂世有一海其味如乳
故名乳海。【三酪海】謂世有一海其味如酪
故名酪海。【四酥海】謂世有一海其味如酥
故名酥海。【五蜜水海】謂世有一海其味如
蜜故名蜜水海。【六吉祥草海】謂世有一海
生吉祥草故名吉祥草海。【七酒海】謂世有
一海其味如酒故名酒海。
七大（出楞嚴經）大即體性圓融周徧無外之義蓋
由萬法不離地水火風而成依空建立因
見有覺因識有知舉此七種則自他依正
色心一切萬法無不攝矣然以眾生迷失
本心根塵對起知見妄分聽不出聲見不
超色但於日鏡和合處見火起月珠和合
處見水生各不相容執相成礙殊不知如
來藏中水火性空本周法界隨眾生心循
業發現故世尊於楞嚴會上開悟阿難及
諸大眾會七大萬法皆歸如來藏故說此
七大之相也（依正色心者依即所依國土正謂正受果報即能依之身
也色即色身心即心識也）。【一地大】麤為大地細為[微-兀+(舛-夕)]塵
析則成空合聚為地眾生昏迷但見其相
不知地性融通遍周法界隨眾生心循業
發現清淨本然寧有方所故名地大（循業即隨
業也）。【二火大】火性無我寄於諸緣如執鏡𦫿
對日火生眾生昏迷但見其相不知火性
融通遍周法界隨眾生心循業發現如一
處執鏡一處火生遍法界執滿世間起起
徧世間寧有方所故名火大（火性無我者言火性無體
<pb n="111"/>
也）。【三水大】水性不定流息無恒如執珠盤
對月出水眾生昏迷但見其相不知水性
融通遍周法界隨眾生心循業發現如一
處執珠一處水出遍法界執滿法界生生
滿世間寧有方所故名水大。【四風大】風性
無體動靜不常如人整衣則有[微-兀+(舛-夕)]風拂他
人面眾生昏迷但知[微-兀+(舛-夕)]風不知風性融通
遍周法界隨眾生心循業發現如一人整
衣有[微-兀+(舛-夕)]風出遍法界拂滿國土生周遍世
間寧有方所故名風大。【五空大】空性無形
因色顯發如人鑿井出土一尺中間則有
一尺虛空眾生昏迷但見此空不知性覺
真空遍周法界隨眾生心循業發現如一
井空空生一井十方虛空亦復如是圓滿
十方寧有方所故名空大。【六見大】見覺無
知因色空有如朝明夕昏一切色相因見
分析眾生昏迷但見明暗之相不知性見
精明遍周法界隨眾生心循業發現以由
色空既遍見亦周遍六根互用聞聽覺知
亦復如是圓滿十虛寧有方所故名見大
（六根互用者謂如眼見色亦能聞聲[鼻*(自/大)]香知味覺觸之類也十虛即十方虛空也）。
【七識大】識性無源因於六種根塵而出如
根塵對起分別妄生眾生昏迷但隨分別
不知性識明知遍周法界隨眾生心循業
發現以由根境無邊識亦無盡含吐十虛寧
有方所故名識大（六種根塵者根即眼耳鼻舌身意六根也塵即
色聲香味觸法六塵也十虛者十方虛空也）。
地動七因（出華嚴經䟽）【一令諸魔生怖】魔有多種故
曰諸魔令生怖者謂佛成道時必須地動
令邪魔恐怖而回正念也。【二令眾生心不
散亂】令眾生心不散亂者謂佛欲說法時
必先地動令諸眾生㳟敬嚴謹心不散亂
而能信受也。【三令放逸者生覺知】令放逸
生覺知者謂佛說法時或有放逸之人不
能畢集必須地動令其覺知皆來諦聽也。
【四令眾生知法相】令眾生知法相者謂佛
說法[微-兀+(舛-夕)]妙難知必先地動普令一切眾生
心生警悟覺了諸法之相也。【五令眾生觀
說法處】令眾生觀說法處者謂佛說法時
欲令十方世界統為一佛國土必須地動
令諸眾生得見說法殊勝之處也。【六令成
熟者得解脫】令成熟得解脫者謂佛說法
時若有根緣成熟眾生來聞正法必須地
動令其覺悟而得解脫也。【七令隨順問正
義】令隨順問正義者謂佛說法時為諸眾
生不解正義必須地動令其警覺隨順請
問各得開解也。
七難（出觀音玄義䟽）難即厄難苦惱之處也謂火有
焦身絕命之憂故為初難水有沉有浮故
為二難羅剎雖暴緩於火水故為三難刀
杖非隨得隨戮必須研罪虛實故為四難
鬼取非的命衰逢害故為五難枷鎻繫身
未為失命故為六難怨賊覔寶與寶即脫
故為七難而此七難一一皆有果報惡業
煩惱三種今但明人中果報之一種也有
以羅剎難中風難足為八難者非也。【一火
難】觀音經云若有持是觀世音菩薩名者
設入大火火不能燒蓋持者口為誦持心
為秉持言其執持無少懈也設入者不定
之辭若人遭此難者一心稱名必得解脫
如應驗傳云晉元康中竺長舒居於洛陽
時為延火將及草屋在於下風豈有免理一
心稱菩薩名即風回火轉狹識淺見者以
<pb n="112"/>
為偶爾後因風燥之日故擲火燒之三擲
三滅其人即叩頭謝罪如此應驗非一而
已。【二水難】經云若為大水所漂稱其名號
即得淺處蓋水言大而不言小者小不為
難也若遭此難稱菩薩名即得淺處如應
驗傳云海鹽郡有溺水者同伴皆沉此人
稱觀世音菩薩忽遇得一名困倦如眠夢
見兩人乘船喚入即時覺悟開眼果見人
船送至岸上則不復見矣。【三羅剎難】梵語
羅剎華言暴惡經云若有眾生為求金銀
等寶入於大海假使黑風吹其船舫漂墮
羅剎鬼國其中若有一人稱觀世音菩薩
名者是諸人等皆得解脫羅剎之難蓋羅
剎者食人鬼也一人稱名悉得解脫者憂
慼休咎眾所共之口不同稱心亦覔福故
獲均濟如應驗傳云外國百餘人從師子
國泛海向扶南忽遇惡風漂墮鬼國其羅
剎鬼便欲盡食一船眾人皆稱觀音中有
一小乘沙門不信觀音不肯稱名鬼即索
此沙門沙門學稱菩薩名號亦得免脫（梵語
沙門華言勤習）。【四刀杖難】經云若復有人臨當被
害稱觀世音菩薩名者彼所執刀杖尋[(暇-日)-(己-(乳-孚))+几]
[(暇-日)-(己-(乳-孚))+几]壞而得解脫如應驗傳云晉太元中彭
城有一人被枉問為賊臨刑將舊所供養
觀音金像帶在髻中後伏法刀下但聞金
聲刀即三折頭終不傷解髻看像像有三
痕由是得脫。【五鬼難】經云若三千大千國
土滿中夜叉羅剎欲來惱人聞其稱觀世
音菩薩名者是諸惡鬼尚不能以惡眼視
之况復加害蓋鬼所以畏觀音名者以觀
音有威有恩若非懷恩則是畏威聞名尚
不能惡眼相視豈復生於傷害之心耶（三千
者小千中千大千也今言三千大千者總別兼稱也梵語夜叉華言勇徤）。【六枷
鎻難】經云若復有人若有罪若無罪杻械
枷鎻檢繫其身稱觀世音菩薩名者皆悉
斷壞即得解脫蓋杻械枷鎻刑獄之具也
繫即繫縛檢即封檢其人若能稱觀世音
菩薩者重關自開鐵木斷壞如應驗傳云
蓋護山陽人繫獄應死三日三夜稱菩薩
名心無間息即見觀音放光照之鎻脫關開
尋光而去行二十里光明方息。【七冤賊難】
經云有一啇主將諸商人齎持重寶經過
險路遇諸冤賊乃至其中一人作是唱言
諸善男子勿得恐怖汝當一心稱觀世音
菩薩名號眾商人一稱其名故即得解脫
蓋冤本奪命賊本求財今冤為賊必財命
兩圖由菩薩力故得解脫如應驗傳云僧
慧達於晉隆安二年北隴上掘甘草于時
羗餓捕人食之達為羗人所獲閉在棚中
擇𦘺者先食達即一心稱名誦經餘人已
盡唯達并一小兒凖擬明日命盡達竟夜
稱誦不輟向曉羗來取之忽見一虎從草
跳出咆吼羗人驚走虎因齧棚作一[宋-木+儿]而
去達將小兒走竄得免。
七灾難（出仁王護國經）七灾難者謂佛為十六大國
波斯匿王等而說也若國土中有此七種
灾難當講讀仁王般若波羅蜜經其難即滅
萬姓安樂也（梵語波斯匿華言勝軍）。【一日月失度難】謂
日月失其所纏之度時序不調或赤日出
或黑日出或二三四五日出或日蝕無光
或日輪一重現乃至四五重現是為日月
失度難。【二星宿失度難】謂二十八宿及金
星彗星火星水星風星刀星南斗北斗等
<pb n="113"/>
星各各失其所躔之度是為星宿失度難
（二十八宿者角亢底房心尾箕斗牛女虛危室壁奎婁胃昂畢觜參井鬼神星張翼
軫也）。【三灾火難】謂火灾起時萬姓燒盡或鬼
火龍火天火山神火人火𣗳木火賊火如
是種種灾異是為灾火難。【四雨水變異難】
謂陰陽不順大水漂沒冬雨夏雪冬行雷
電夏雨霜雹或雨赤黑等水或雨土石沙
礫江河逆流如是種種灾異是為雨水變
異難。【五惡風難】謂大風起時山河𣗳木一
時吹壞或黑風赤風青風天風地風火風
如是種種灾異是為惡風難。【六亢陽難】亢
極也謂天地亢陽炎火洞然百草枯瘁五
穀不登如是種種灾異是為亢陽難（五穀者禾
麻黍菽麥也）。【七惡賊難】謂四方賊來侵擾境界
或內外賊起火賊水賊風賊鬼賊百姓驚
惶刀兵競起如是種種灾異是為惡賊難。
七種受胎（出善見毘婆沙律）【一相觸受胎】謂女人月
水生時喜樂男子若男子以身觸其身分
即生貪著而便懷胎是名相觸受胎。【二取
衣受胎】謂如優陀夷共婦出家分別已久
優陀夷徃到婦處兩情欲愛不止各相發
問欲精污衣尼得此衣後即懷胎是名取
衣受胎（梵語優陀夷華言出現日出時生故）。【三下精受胎】謂
徃昔有一道士小便與精俱下鹿母飲之
遂便懷胎生鹿子道士是名下精受胎。【四
手摩受胎】謂如睒菩薩父母俱盲帝釋遙
知下至其所為言宜合陰陽當生兒子荅
言夫婦既悉出家為道法故不得如此帝
釋復言不合陰陽當以手摩臍下即便懷
胎果如其言而生睒子是名手摩受胎（睒音
閃目暫見）。【五見色受胎】謂有女人月華水成不
得男子交合欲情極盛唯視男子即便懷
胎是名見色受胎。【六聞聲受胎】謂如白鷺
鳥悉雌無雄到春來時陽氣始布雷聲初
鳴雌鷺一心聞聲即便懷胎雞亦有聞雄
雞聲亦得懷胎是名聞聲受胎。【七齅香受
胎】謂如𤚩牛母但齅犢氣而亦懷胎是名
齅香受胎（𤚩牛名犢牛子也）。
七種生死（出翻譯名義）【一分叚生死】分即分限叚
即形叚謂三界果報壽有長短分限身有
大小形叚皆不免於生死是為分叚生死
（三界者欲界色界無色界也）。【二變易生死】因移果易名
為變易謂阿羅漢辟支佛菩薩既離三界
生死出生方便等土就其斷惑證果之時
因移果易論為生死是名變易生死（因移果易
者如初果為因二果為果二果為因三果為果三果為因四果為果是也方便土者
二乘之人修方便道斷見思惑而居此土也）。【三流入生死】謂眾
生有識之初迷真逐妄流入生死苦海漂
溺不息是為流入生死。【四反出生死】謂眾
生若發心修行背妄歸真則能反出生死
至於涅槃是為反出生死（梵語涅槃華言滅度）。【五因
緣生死】謂初歡喜地已後諸位菩薩皆以
所觀不思議理為因能觀真無漏智為緣
共破無明之惑復為化眾生故示現生死
是為因緣生死（真無漏智者即菩薩智慧也由此智慧斷諸惑業而
不漏落生死以對二乘之智名為真耳）。【六有後生死】謂第十
法雲地菩薩因有最後一品無明未斷尚
有一番變易生死是為有後生死（最後一品者謂
無明惑有四十二品今是最後之一品也）。【七無後生死】謂等覺
菩薩破最後一品無明煩惱究竟永盡入
妙覺位不受後身是為無後生死。
七日輪出（出法苑珠林）七日輪出者劫末之相也
天地始終謂之一劫劫盡壞時火灾將起
<pb n="114"/>
一切人民皆作惡業遂使天久不雨所種
不生諸水泉源皆悉枯竭久久之後風入
海底取日宮殿於須彌山邊置日道中遍
照世間草木凋落如是一日乃至七日次
第而出消竭海水大地烟起乾坤洞然直
至梵天悉皆蕩盡故有七日出現之說也
（劫梵語劫波華言分別時節梵語須彌華言妙高直至梵天者謂火灾起時燒至色
界初禪天也）。【一日出】一日出時百草𣗳木一時
凋落。【二日出】二日出時四大海水從百由旬乃
至七百由旬內自然枯涸（梵語由旬華言限量或八十里
或六十里或四十里）。【三日出】三日出時四大海水千
由旬乃至七千由旬內展轉消盡。【四日出】
四日出時四大海水深千由旬亦皆乾竭。
【五日出】五日出時四大海水縱廣七千由
旬亦皆竭盡長阿含經云五日出已其後
海水轉減猶如春雨後牛跡中水遂至涸盡
不漬人物也。【六日出】六日出時此地厚六
萬八千由旬皆悉烟出從須彌山乃至三
千大千世界及八大地獄無不燒滅烟燼
無餘人民命終及六欲諸天皆悉命終宮
殿皆空一切無常不得久住（三千者小千中千大千也
今言三千大千者總別兼稱也八大地獄者活地獄黑繩地獄合會地獄呌喚地獄大
呌喚地獄熱地獄大熱地獄阿鼻地獄也六欲天者四天王天忉利天夜摩天兜率
天化樂天他化自在天也。【七日出】七日出時大地須彌
山漸漸崩壞百千由旬永無遺餘山皆洞
然諸寶爆裂烈熖震動至于梵天一切惡
道皆悉蕩盡。
法沒時七穢行（出出曜經）【一百嵗持戒為惡所破】
謂法將滅時有人持戒滿百嵗已一彈指
頃遂為惡知識之所破壞是為法沒時之
穢行也。【二久行慈心為嗔所壞】謂法將滅
時有人久行平等慈忍未嘗少息一旦逆
境現前不能安忍嗔恚倐起壞滅善根是
為法沒時之穢行也。【三薄賤不隨師教】謂
法將滅時善行寡少為此道者悉皆輕薄
污賤之徒不修威儀進止不順師長教誨
耽習下流無所聞見是為法沒時之穢行
也。【四互諍勝負】謂法將滅時正教不行人
我妄興是此者則非彼是彼者則非此交
相毀諍以求勝負唯務較短量長不思反
邪歸正是為法沒時之穢行也。【五闘亂彼
此】謂法將滅時出家之人或居城郭村落
貪求利養我慢貢高悖理亂常爭長競短
向彼說此向此說彼互相毀謗爭闘不已
惟知構造其非不解弘持其教是為法沒
時之穢行也。【六貪著利養】謂法將滅時出
家之人多貪利養廣殖田園惟思口體之
奉不以勤苦為勞遂致身多疾病不能流
通佛教是為法沒時之穢行也。【七凡聖皆
被毀辱】謂法將滅時教道不明以偽亂真
以邪混正是非不明凡聖無別故自凡夫
之僧至阿羅漢一槩被人輕賤毀辱既辱
其徒何有其教是為法沒時之穢行也（梵語
阿羅漢華言無學）。

大明三藏法數卷第二十三
<sarticle><article>大明三藏法數卷第二十四　　　　碣六</article></sarticle>
上天竺前住持沙門一如等奉　勑集註
如來八相（出釋迦譜）如來八相者法華經中明釋
迦如來無量劫前已成正覺因大悲願力
利益眾生數數於十方國土示生示滅處
處不同豈但於此南閻浮提一方出現而
已今論出現本末則具有八相皆所以示
<pb n="115"/>
同人法也（梵語釋迦華言能仁劫梵語具云劫波華言分別時節梵語閻
浮提華言勝金洲）。【一降兜率相】梵語兜率華言知
足以此天於五欲境知止足故謂菩薩從
兜率天將降神時觀此閻浮提內迦毘羅
國最為處中徃古諸佛出興皆生於此爾
時菩薩即現五瑞一者放大光明二者大
地震動三者諸魔宮殿隱蔽不現四者日
月星辰無復光明五者天龍等眾悉皆驚
怖現此瑞已於是下生是名降兜率相（五欲
者色欲聲欲香欲味欲觸欲也菩薩即釋迦如來梵語迦毘羅華言黃色）。【二託
胎相】謂菩薩將託胎時觀淨飯王性行仁
賢摩耶夫人前五百世曾為菩薩毋應往
彼託胎大機之人見乘栴檀樓閣小機之
人見乘六牙白象與無量諸天作諸伎樂
從右脅入身暎於外如處琉璃是名託胎
相（梵語摩耶具云摩訶摩耶華言大術）。【三降生相】謂四月八
日日初出時摩耶夫人在毘嵐園手攀無
憂𣗳枝菩薩漸漸從右脅出于時𣗳下生
七莖蓮華大如車輪菩薩處於華上周行
七步舉右手而言曰我於一切天人之中
最尊最勝爾時難陀龍王䟦難陀龍王於
空中雨溫凉二水灌太子身身黃金色三
十二相放大光明普照三千大千世界是
名降生相（毘嵐梵語具云嵐毘尼華言解脫處梵語難陀華言懽喜梵語
䟦難陀華言善歡喜此二龍王即兄弟也三十二相者足下安平相千輻輪相手指
纖長相手足柔輭相手足縵網相足跟滿足相足趺而好相腨如鹿王相手過膝相
馬陰藏相身縱廣相毛孔生青色相身毛上靡相身金色相身光面各一丈相皮膚
細滑相七處平滿相兩腋滿相身如師子相身端直相肩圓滿相四十齒相齒白齊
密相四牙白淨相頰車如師子相咽中津液得上味相廣長舌相梵音深遠相眼色
如金精相眼睫如牛王相眉間白毫相頂肉髻成相也三千者小千中千大千也言
三千大千者總別兼稱也）。【四出家相】謂太子年至十九
時出遊四門見老病死之相厭世無常心
思出家徃白父王願𦗟出家父王不許於
二月七日身放光明照四天王宮乃至淨
居天宮諸天見已到太子所頭面禮足白
言無量劫來所修行願今正成熟之時太
子遂於後夜乘馬逾城至䟦伽仙人苦行
林中剃除鬚髮是名出家相（四天王者東方持國天王
南方增長天王西方廣目天王北方多聞天王淨居天即色界天也）。【五降魔
相】魔梵語具云魔羅華言能奪命謂菩薩
於菩提𣗳下將成道時大地震動放大光
明隱蔽魔宮時魔波旬即令三女亂其淨
行菩薩以神力故變其魔女皆成老母魔
王大怒徧勑部從上震天雷雨熱鐵丸刀
輪器仗交橫空中挽弓放箭箭停空中變
成蓮華不能加害羣魔憂戚悉皆迸散是
名降魔相（梵語菩提華言道梵語波旬華言惡即魔王名也）。【六成
道相】謂菩薩降伏魔已放大光明即便入
定悉知過去所造善惡死此生彼之事於
臘月八日明星出時豁然大悟得無上道
成最正覺是名成道相。【七說法相】謂菩薩
既成道已便欲說法度諸眾生即自思惟
無能信受者若我住世於事無益不如入
於涅槃爾時梵天前白佛言世尊今日法
海已滿法幢已立潤濟開導今正是時云
何欲捨一切眾生入於涅槃而不說法是
時如來受梵王請已即住鹿野苑中先為
憍陳如等五人轉四諦法輪及說大小乘
種種教法是名說法相（五人者憍陳如馬勝䟦提十力迦葉
拘利太子也四諦者苦諦集諦滅諦道諦也）。【八涅槃相】梵語涅
槃華言滅度謂如來度人已竟將入涅槃
二月十五日於拘尸那城娑羅雙𣗳間臥
七寶床其林忽然變白猶如白鶴爾時佛
<pb n="116"/>
受純陀長者最後供已與文殊師利等言
諸善男子但當自修其心慎莫放逸遂於
中夜而入涅槃諸天人等以千端㲲纏⿱果衣
其身七寶為棺盛滿香油積諸香木以火
焚之＆CB30246;取舍利以為八分起塔供養是名
涅槃相（梵語拘尸那華言角城其城三角故也梵語娑羅華言堅固謂冬夏
不改色也梵語文殊師利華言妙德八分者拘尸城一分波肩羅婆國一分師伽那
婆國一分阿勒遮國一分毘耨國一分毘離國一分遮羅迦羅國一分摩伽陀國一
分也）。
八大自在我（出涅槃經）我即自在之義謂如來有
大神力有大智慧故能隨機示現自在巧
妙經中謂如來常樂我淨之我具此八義
故稱我德（常者不遷不變也樂者無生死苦也我者即八自在也淨者惑
業淨盡也）。【一能示一身以為多身】一身多身者
於一身中現無量身也經云如來身數猶
如[微-兀+(舛-夕)]塵充滿十方無量世界蓋如來所證
法身之體遍一切處全此之體起於應用
故能一多自在也。【二示一塵身滿大千界】
一塵身滿大千界者謂如來法身體無不
遍故一塵之身與法身之量同一廣大大
千世界悉皆充滿自在無礙也。【三大身輕
舉遠到】大身輕舉遠到者謂如來廣大之
身飛行輕舉無遠不到自在無礙也經云
如來能以滿大千世界之身輕舉飛空過
於二十恒河沙等諸佛世界而無障礙是
也。【四現無量類常居一土】現無量類常居
一土者謂如來雖為眾生現眾類之身而
所居常在一土自在無礙也經云如來之
心安住不動而能隨諸眾生現無量形類
又云如來之身常住一土而令他土一切
悉見是也。【五諸根互用】諸根互用者謂如
來眼等諸根互相為用自在無礙也經云
如來一根亦能見色聞聲[鼻*(自/大)]香別味覺觸
知法一根既然諸根亦爾是也（一根者即眼耳鼻舌
身意六根中之一根也）。【六得一切法如無法想】得一
切法如無法想者謂如來知一切法本性
空寂若言有法而可證得則為虛妄故雖
有所證而無能證之想於法融通自在無
礙也經云若是有者可名為得實無所有
云何名得以自在故非得而得是也。【七說
一偈義經無量劫】說一偈義經無量劫者
謂如來智慧辯才演說一偈之義雖經多
劫無有窮盡稱性宣揚自在無礙也經云
如來演一偈之義經無量劫義亦不盡是
也（劫梵語具云劫波華言分別時節）。【八身徧諸處猶如虛
空】身徧諸處猶如虛空者謂如來為諸眾
生處處現身說法猶如虛空了無形相可
得隨緣應化自在無礙也經云虛空之性
不可得見如來亦爾實不可見以自在故
令一切見是也。
八音（出法界次第）八音者謂如來所出音聲言辭
清雅令諸眾生聞即觧悟而有此八種也。
【一極好音】謂一切諸天二乘菩薩雖各有
好音未足為極唯佛音聲聞者無厭得入
妙道好中之最故名極好音（二乘者聲聞乘緣覺乘也）。
【二柔輭音】謂佛以慈善為心所出音聲巧
順物情能令聞者喜恱皆捨剛強之心故
名柔輭音。【三和適音】謂佛常居中道妙觧
從容所出音聲和雅調適能令聞者心皆
融釋因聲會理故名和適音。【四尊慧音】謂
佛德位尊高慧心明徹所出音聲能令聞
者尊重慧觧開明故名尊慧音。【五不女音】
謂佛住首楞嚴定有大雄之德所出音聲
<pb n="117"/>
能令一切聞者敬畏天魔外道莫不歸伏
故名不女音（梵語首楞嚴華言徤相分別謂能降伏一切魔也）。【六
不誤音】謂佛智圓明照了無礙所出音聲
諦審真實無有差謬能令聞者各獲正見
故名不誤音。【七深遠音】謂佛智幽深行位
高極所出音聲自近而達徹至十方令近
聞非大遠聞不小皆悟甚深幽遠之理故
名深遠音。【八不竭音】謂如來願行無盡住
於無盡法藏所出音聲聞者尋其所義無
盡無窮故名不竭音。
八支語（出顯揚聖教論【一上首語】首始也謂佛凡有
所說必以趣向涅槃之道而為首先故名
上首語（梵語涅槃華言滅度）。【二美妙語】謂佛所說法
言辭柔輭嘉美[微-兀+(舛-夕)]妙令人樂聞故名義妙
語。【三顯了語】謂佛說法隨機湏暢於諸事
理顯白明了故名顯了語。【四易觧語】謂佛
說法善巧方便令諸眾生即得觧悟故名
易觧語。【五樂聞語】謂佛說法稱適機宜語
音宣暢事理該明當機之眾無不喜樂𦗟
聞故名樂聞語。【六無依語】謂佛說法隨機
開導無所依著亦不希望他人信己而後
為說故名無依語。【七不逆語】謂佛說法知
諸眾生根量隨順不違使其各得獲益故
名不逆語。【八無邊語】謂佛說法具大智慧
具大辯才稱性宣演無有窮極故名無邊
語。
八分分如來舍利（出涅槃註後分）釋迦如來於拘尸
城茶毘已竟諸國起兵奪取舍利時有婆
羅門為息相奪諍故分作八分八國起塔
供養也（梵語釋迦華言能仁拘尸梵語具云拘尸那華言角城謂此城三角
故也梵語茶毘華言焚燒梵語舍利華言骨身梵語婆羅門華言淨行）。【一拘
尸城】拘尸城諸力士得一分舍利即於國
中起塔供養。【二波肩羅婆國】波肩羅婆國
力士得一分舍利歸國起塔供養。【三師伽
那婆國】師伽那婆國拘樓羅眾得一分舍
利歸國起塔供養。【四阿勒遮國】阿勒遮國
諸剎帝利得一分舍利歸國起塔供養（梵語
剎帝利華言田主）。【五毘耨國】毘耨國諸婆羅門得
一分舍利歸國起塔供養。【六毘離國】毘離
國諸⿱�車得一分舍利歸國起塔供養。【七
遮羅迦羅國】遮羅迦羅國諸釋子得一分
舍利歸國起塔供養。【八摩伽陀國】摩伽陀
國阿闍世王得一分舍利歸國起塔供養
（梵語摩伽陀華言善勝梵語阿闍世華言未生怨）。
八大靈塔（出八大靈塔經）佛之靈塔有八經云若人
發大信心修建塔廟承事供養得大利益
獲大果報具大名稱是人命終即得生天
然佛之舍利人間天上建塔甚多此經所
載乃如來降生等處所建之塔也（梵語舍利華言
骨身）。【一在迦毘羅城龍彌[侮-母+小]園】梵語迦毘羅
華言黃色梵語龍彌[侮-母+小]又云嵐毘尼華言
解脫處佛之降生即此園也乃造寶塔以
表靈蹟焉。【二在摩伽陀園泥連河邊】梵語
摩伽陀華言善勝梵語泥連未見翻譯佛
於此河邊菩提𣗳下而成正覺故建塔於
此以供養焉（梵語菩提華言道）。【三在波羅奈城】梵
語波羅奈華言鹿苑佛於此處為聲聞緣
覺說四諦法故建塔以供養焉（四諦者苦諦集諦滅
諦道諦也）。【四在舍衛國祇陀園】梵語舍衛華言
豐德梵語祇陀或云祇洹華言戰勝佛於
此園說法度生故建塔以供養焉。【五在曲
女城】此城由往昔大𣗳仙人呪九十九女
一時腰曲故名曲女佛從忉利天說法下
<pb n="118"/>
降於此故建塔以供養焉（梵語忉利華言三十二）。【六
在王舍城】此城往昔由千王共居故名王
舍佛於此處說法度生故建塔以供養焉。
【七在廣嚴城】其城廣博嚴淨故名廣嚴佛
於此處思念壽量故建塔以供養焉。【八在
拘尸那城】梵語拘尸那華言角城其城三
角故也佛於此城娑羅雙𣗳間入般涅槃
故建塔以供養焉（梵語娑羅華言堅固梵語般涅槃華言滅度）。
八藏（出華嚴經隨䟽演義鈔）藏即舍藏之義謂舍藏諸
法文理而有經律論呪之不同經者法也
常也凡聖之所軌則曰法魔外不能變壞
曰常律者法也謂分判輕重持犯之罪如
世之法律論議也謂論議種種諸法甚深
之義也呪者願也謂祈願種種如意殊勝
等事也蓋以聲聞緣覺大小乘之不同故
有八藏之名焉（魔外者天魔外道也）。【一經藏】經藏者
即四阿含經是也（梵語阿含華言無比法謂世間之法無可比也
四阿含者增一阿含長阿含中阿含雜阿含也）。【二律藏】律藏者即
四分十誦律等是也（四分者一比丘法二比丘尼法三受戒法
四滅諍法也十誦者謂佛弟子優波離十番誦出也）。【三論藏】論藏者
即阿毘曇等論是也（梵語阿毘曇華言無比法謂聖人分別法
義不可比也。【四呪藏】呪藏者即除一切疾病陀
羅尼辟除諸惡陀羅尼等是也（梵語陀羅尼華言呪
亦云能持謂持善不失持惡不生也已上經律論呪是聲聞四藏也。【五經藏】
經藏者即妙法蓮華經大方廣佛華嚴等
經是也。【六律藏】律藏者即菩薩善戒經梵
網戒等經是也。【七論藏】論藏者即大智度
論十地經等論是也。【八呪藏】呪藏者即楞
嚴呪大悲等呪是也（已上經律論呪是菩薩四藏也。
八藏（出處胎經）藏即含藏之義謂佛滅度後阿難
結集如來所說經法以此八藏類攝無遺
也（梵語阿難華言度喜）。【一胎化藏】胎化藏者謂佛說
胎中化現等事如菩薩處胎等經是也。
【二摩訶衍藏】梵語摩訶衍華言大乘摩
訶衍藏者即佛所說法華涅槃華嚴等諸
大乘經是也。【三中陰藏】謂此色身死後未
託生前名為中陰中陰藏者如佛所說中
陰等經是也。【四戒律藏】戒律藏者謂佛所
制在家出家及大乘小乘諸品戒法如僧
祇等律部是也。【五菩薩藏】菩薩藏者謂佛
所說大乘諸經明諸菩薩修因證果之法
是也。【六雜藏】雜藏者謂佛所說大小乘經
共明聲聞緣覺菩薩及諸天人修因證果
等法是也。【七金剛藏】金剛藏者謂佛所說
等覺菩薩修因證果之法以其破惑之智
最為堅利能斷極後微細無明之惑故名
等覺菩薩為金剛心是也（等覺者去後妙覺猶有一等勝
前諸位得稱為覺也）。【八佛藏】佛藏者謂佛所說大乘
諸經明一切諸佛所說之法及神通變現
導利眾生等事是也。
八部般若（出般若經）梵語般若華言智慧佛於第
四時中所說之經既多法亦不一故有八
部之名焉。【一大品般若】謂佛演說五蘊十
二入十八界三十七道品等法皆從六波
羅蜜生其般若波羅蜜最大最勝最為第
一餘之五度若無般若導達則不得名為
波羅蜜也以其卷帙多故是名大品般若
（五蘊者色蘊受蘊想蘊行蘊識蘊也十二入者眼入耳入鼻入舌入身入意入色入
聲入香入味入觸入法入也十八界者眼界色界眼識界耳界聲界耳識界鼻界香
界鼻識界舌界味界舌識界身界觸界身識界意界法界意識界也三十七道品者
觀身不淨觀受是苦觀心無常觀法無我是四念處已生惡令永斷未生惡令不生
已生善令增長未生善令得生是四正勤欲如意足念如意足精進如意足思惟如
意足是四如意足信根進根念根定根慧根是五根信力進力念力定力慧力是五
<pb n="119"/>
力擇法覺分精進覺分喜覺分除覺分捨覺分定覺分念覺分是七覺分正見正思
惟正語正業正命正精進正念正定是八正道已上諸法總為三十七道品也梵語
波羅蜜華言到彼岸六波羅蜜者一布施二持戒三忍辱四精進五禪定六智慧也。
【二小品般若】謂與前大品所說之法大要
是同因對大品以其卷帙少故是名小品
般若。【三放光般若】謂世尊入于三昧從足
千輻輪相放大光明上至肉髻及諸毛孔中
皆放光明遍照十方國土為諸菩薩而說
此經是名放光般若（梵語三昧華言正定）。【四光讚般
若】光即光明讚即講說謂佛從舌本出無
數光明照三千界其光明中自然而現無
數金蓮華其蓮華上各有諸佛講說此經
是名光讚般若（三千界者小千中千大千也）。【五道行般
若】謂佛說法令諸眾生聞者喜樂展轉相
告於中受學成就道行是名道行般若。【六
金剛般若】金剛喻也般若法也以金之剛
貞至堅至利能斷難斷能碎萬物譬喻般
若空慧能斷諸眾生難斷之惑是名金剛
般若。【七勝天王般若】勝天王問佛云菩薩摩
訶薩云何修學一法通達一切法佛即荅
云菩薩摩訶薩修學般若波羅蜜經則能
通達檀波羅蜜乃至智波羅蜜等此經由
勝天王發問而說是名勝天王般若（菩薩梵語
具云菩提薩埵華言覺有情梵語摩訶華言大梵語檀華言施）。【八文殊問
般若】文殊師利白佛言我觀如來不異相
不動相不作相無生相無滅相不有相不
無相等佛即荅云若能如是見於如來心
無所取亦無不取等甚為希有此經因文
殊發問而說是名文殊問般若（梵語文殊師利華言
妙德）。
八還辯見（出楞嚴經）還者復也辯者分別也見即
能見之性也八還辯見者以所見八種可
還之境而辯能見之性不可還也此由阿
難不知塵有生滅見無動搖而妄認緣塵
隨塵分別故如來以心境二法辯其真妄
言心則曰今當示汝無所還地言境則曰
吾今各還本所因處此顯所見之境可還
而能見之性不可還也遂以八種變化之
相以辯之（梵語阿難華言慶喜）。【一明還日輪】經云此
大講堂洞開東方日輪升天則有明⿰目翟而
言還者謂此講堂日出則明無日則暗是
則明因於日故復還於日也然明是所見
之塵境非能見之性也以塵境則有生滅
見性元無生滅是故所見之明則可還能
見之性不可還也若能見之性亦可還者
則不明時無復見其暗矣故曰明還日輪。
【二暗還黑月】經云中夜黑月雲霧晦⿱宜八則
復昏暗而言還者以由白月則明黑月便
暗是則暗因黑月故復還於黑月也當知
所見之暗則可還能見之性不可還也若
能見之性亦可還者則不暗時無復見其
明矣故曰暗還黑月。【三通還戶牖】經云戶
牖之隙則復見通而言還者以有戶牖則
見通若無戶牖則不見通是則通屬戶牖
故復還於戶牖也當知所見之通則可還
能見之性不可還也若能見之性亦可還
則不通處無復見其壅矣故曰通還戶牖
（隙者戶牖之空處也）。【四壅還墻宇】經云墻宇之間則
復觀壅而言還者以有墻宇則見壅若無
墻宇則不見壅是則壅屬墻宇故復還於
墻宇也乃知所見之壅則可還能見之性
不可還也若能見之性亦可還者則無壅
處不復見其通矣故曰壅還墻宇。【五緣還
<pb n="120"/>
分別】經云分別之處則復見緣而言還者
謂有分別所對之處則有所緣之相若無
所對五塵之境則無緣相而可分別是則
緣屬分別故復還於分別也當知所緣分
別之相可還而能分別之性不可還也若
能分別之性亦可還者則不緣境時無復
知其無分別矣故曰緣還分別（緣者繫也謂心緣繫
色聲香味觸之五塵也所對之處即五塵之境也）。【六頑虛還空】頑
者無知也頑虛者謂無形相頑然無有知
覺也經云頑虛之中徧是空性而言還者
謂無形相之礙則徧是虛空若有形相則
不見其虛矣是則頑虛即空故復還於空
也當知所見之虛則可還能見之性不可
還也若能見之性亦可還者則不虛時無
復見其形相矣故曰頑虛還空。【七欝𡋯還
塵】欝者滯也𡋯者氣盛貌經云欝𡋯之象
則紆昏塵而言還者以有塵象則見欝𡋯
無塵則不見其昏滯是則欝𡋯屬於塵象
故復還於塵象也當知所見欝𡋯之象則
可還能見之性不可還也若能見之性亦可
還者則無塵時不復見其清明矣故曰欝
𡋯還塵（紆者縈也）。【八清明還霽】經云澄霽斂氛
又觀清淨而言還者以澄霽則見清淨昏
暗則不能見其明淨矣是則清明屬霽故
復還於霽也當知所見清明之象可還而
能見之性不可還也若能見之性亦可還
者則不明時無復見其昏暗矣故曰清明
還霽。
涅槃八味（出方等般泥洹經）涅槃梵語具云摩訶般涅槃
那華言大滅度大即法身滅即解脫度即
般若是乃三德秘密理藏也此之理藏在
諸佛不增在眾生不減而有八種法味故
泥洹經立此八味之名也（法味者并諸法中之義味也）。
【一常住】謂此涅槃之理徹三際以常存亘
十方而常在故曰常住（三際者即過去未來現在三世也十
方者四方四雄上下也）。【二寂滅】謂此涅槃之理寂絕
無為大患永滅故曰寂滅（大患者生死也）。【三不老】
謂此涅槃之理不遷不變無增無减故曰
不老。【四不死】謂此涅槃之理從本不生今
亦不滅故曰不死。【五清淨】謂此涅槃之理
安住清涼諸障悉淨故曰清淨。【六虛通】謂
此涅槃之理虛徹靈通圓融無礙故曰虛
通。【七不動】謂此涅槃之理寂然不動妙絕
無為故曰不動。【八快樂】謂此涅槃之理無
生死逼迫之苦有真常寂滅之樂故曰快
樂。
大海八不思議喻涅槃（出涅槃經）【一漸漸轉深】謂
如來所說涅槃之法隨順眾生根性利鈍
大小無不令其各各獲益次第修證而至
于究竟之地如經所說優婆塞戒沙彌戒
比丘戒菩薩戒須陀洹果乃至菩薩果佛
果之類猶如大海之流從淺而至深也（梵語
涅槃華言滅度梵語優婆塞華言清淨士梵語沙彌華言息慈梵語比丘華言乞士
梵語具云菩提薩埵華言覺有情優婆塞戒即五戒也沙彌戒即十戒也比丘戒即
二百五十戒也菩薩戒即十種戒也梵語須陀洹華言入流）。【二深難得
底】謂如來所說涅槃之法理智圓融妙不
决定一切二乘菩薩皆莫測其所至如經
云或說我無我或說常無常或說淨不淨
或說空不空乃至或說五陰即是佛性之
類於如是等法說無窮盡猶如大海之深
難得底也（二乘者聲聞乘緣覺乘也五陰者色陰受陰想陰行陰識陰也）。
【三同一鹹味】謂如來所說涅槃之法雖有
四教之異莫不為令眾生同得實相之理
<pb n="121"/>
同躋大覺之地如經所說一切眾生同有
佛性同一解脫同一因果乃至一切同得
常樂我淨之類猶如大海雖納百川同一
鹹味也（四教者藏教通教別教圓教也）。【四潮不過限】謂如
來說涅槃之時扶律談常制諸禁戒令諸
弟子如法受持不得踰越如經所說制諸
比丘不得受畜八不淨物之類猶如海潮
朝夕往來不過其限也（八不淨物者一置買田宅二種植根
栽三貯聚穀粟四畜養奴婢五畜養群畜六藏積金銀財寶七藏積象牙刻鏤等物
八藏積銅鐵釜鑊以自煑㸑也）。【五有種種寶藏】謂如來所
說涅槃之法為世珍寶可尊可貴凡眾生
窘於法財者令其修習悉得免離逼迫之
苦而成出世饒益之樂如經所說寶者謂
四念處四正勤乃至如來功德智慧之類
無所不具猶如大海種種諸寶皆悉含藏
也（四念處者觀身不淨觀受是苦觀心無常觀法無我也四正勤者已生惡令永
斷未生惡令不生已生善令增長未生善令生也。【六大身眾生居
住】謂如來所說涅槃之法甚深無量一切
佛及菩薩莫不依此而住如經所說佛菩
薩有大智慧大神通乃至大慈悲之類無
非聖法之所含攝猶如大海一切鯤鯨大
身之類咸依之而居也。【七不宿死屍】謂如
來所說涅槃之法專為扶持戒律而談常
住不令眾生起斷滅見於末法中生清淨
正信之心離一切邪惡之人如經所說闡
提誹謗方等非法說法法說非法受畜八
種不淨之物佛物僧物隨意而用或於比
丘比丘尼所作非法事皆為死屍是經離
如是等猶大海之不宿死屍也（闡提梵語具云一闡
提華言信不具外道名梵語尼華言女）。【八萬流大雨不增不
減】謂如來所說涅槃之法廣談佛性盛演
圓常平等清淨不生不滅眾生諸佛同一
覺源曾無有異如經所說無邊際故無始
終故常住不生不滅故一切眾生悉平等
故一切佛性同一性故猶萬流大雨之歸
大海而不增不減也。
八背捨（亦名八解脫出禪波羅蜜）背謂違背捨即棄捨大
智度論云背此淨潔五欲捨此著心故名
背捨修此觀故發無漏智慧斷三界見思
惑盡證羅漢果即轉名八解脫也（淨潔五欲者若
欲界色聲香味觸即名麤弊五欲名為不淨若色界無色界色聲香味觸即名淨潔
五欲也無漏智慧者謂二乘等由此智慧斷除惑業不漏落生死也三界者欲界色
界無色界也見思惑者謂意根對法塵起諸分別曰見惑眼等五根對色等五塵起
諸貪愛曰思惑梵語阿羅漢華言無學）。【一內有色相外觀色】
謂行人先觀自己色身相狀壞爛不淨不
丁愛樂一心靜定更想皮肉脫落但見白
骨有八色光明故云內有色相又為欲界
貪欲難斷雖己自觀內色不淨故須復以
不淨觀於他人之色令生厭惡以求斷除
故又云外觀色此即初背捨位在初禪天
定（八色光明者謂見地色如黃白淨地見水色如澗中澄清之水見火色如烟薪
清淨之火見風色如無塵清風見青色如金精山見黃色如薝蔔花見赤色如春朝
霞見白色如珂雪也）。【二內無色相外觀色】謂行人為
入二禪已滅內身色相故云內無色相又
為欲界貪欲難斷故猶觀外不淨之相令
生厭惡以求斷除故又云外觀色此即第
二背捨位在二禪天定。【三淨背捨身作證】
淨即緣於淨相也謂行人於第二背捨後
除棄外色不淨之相但於定中練習八色
光明清淨皎潔猶如妙寶之色故云淨背
捨心既明淨樂漸增長徧滿身中悉皆怡
恱故又云身作證此即第三背捨位在三
禪天定。【四虛空處背捨】謂行人於欲界後
<pb n="122"/>
已除棄自身不淨之色初背捨後又除棄
內身白骨之色第二背捨後又除棄外身
一切不淨之色尚餘八種淨色皆依心住
若心捨色色即謝滅一心緣空與空相應
即入無邊虛空處定故云虛空處背捨此
即第四背捨位在四禪天定。【五識處背捨】
謂行人若捨虛空處一心緣識入定時即
觀此定依五陰等悉皆無常苦空無我虛
誑不實心生厭背而不受著故云識處背
捨（五陰者色陰受陰想陰行陰識陰也無常者謂五陰之身終歸壞滅也苦者謂
身有生死逼迫等苦也空者謂身由四大假合而成本來空也無我者謂四大各離
誰是我耶）。【六無所有處背捨】謂行人若捨識處
一心緣無所有處入定時即觀此定依五
陰等悉皆無常苦空無我虛誑不實心生
厭背而不受著故名無所有處背捨。【七非
有想非無想處背捨】謂行人若捨無所有
處一心緣非有想非無想入定時即觀此
定依五陰等悉皆無常苦空無我虛誑不
實心生厭背而不愛著故名非有想非無
想背捨。【八滅受想背捨】受即領納想即思
想即五陰中受想二心也謂行人厭患此
心散亂欲入定休息故背滅受想諸心是
名滅受想背捨。
八勝處（出禪波羅蜜）八勝處者謂修八背捨後觀
心純熟轉變自在若淨若不淨隨意能破
也禪波羅蜜云初二勝處位在初禪第三
第四勝處位在二禪第五至第八勝處位
在四禪三禪不立勝處者以三禪天樂多
心鈍故不立也。【一內有色相外觀色少若
好若醜是名勝知勝見】謂行人先觀自己
色身相狀壞爛不淨不可愛樂一心靜定
更想皮肉脫落但見白骨有八色光明故
云內有色相又以觀道未增若觀多色恐
難攝持故觀少色是以自觀己身不淨亦
觀所愛之人身亦不淨故云外觀色少若
好若醜者謂觀外諸色善業果報故名好
惡業果報故名醜或時繫心一處觀欲界
中色能生貪欲者是淨色名為好能生瞋
恚者是不淨色名為醜勝知勝見者謂觀
心純熟於好色中心不貪愛於醜色中心
不瞋恚也（八色光明者謂見地色如黃白淨地見水色如淵中澄清之水
見火色如無烟薪清淨之火見風色如無塵清風見青色如金精山見黃色如薝蔔
華見赤色如春朝霞見白色如珂雪也）。【二內有色相外觀色
多若好若醜是名勝知勝見】謂行人先觀
自己色身相狀壞爛不淨不可愛樂一心
靜定更想皮肉脫落但見白骨有八色光
明故云內有色相觀於內身色相既熟則
觀外色雖多亦無妨礙所謂諦觀一死屍
至十百千萬等死屍若觀一肨脹時悉見
一切肨脹乃至壞爛青瘀剝落亦復如是
故云外觀色多若好若醜者謂觀外諸色
善業果報故名好惡業果報故名醜或時
繫心一處觀欲界中色能生貪欲者是淨
色名為好能生瞋恚者是不淨色名為醜
勝知勝見者謂觀心純熟於好色中心不
貪愛於醜色中心不瞋恚也。【三內無色相
外觀色少若好若醜是名勝知勝見】謂行
人入二禪已滅內心色相故云內無色相
又以觀道未增若觀多色恐難攝持故觀
少色是以自觀己身不淨亦觀所愛之人
身亦不淨故云外觀色少若好若醜者謂
觀外諸色善業果報故名好惡業果報故
名醜或時繫心一處觀欲界中色能生貪
<pb n="123"/>
欲者是淨色名為好能生瞋恚者是不淨
色名為醜勝知勝見者謂觀心純熟於好
色中心不貪愛於醜色中心不瞋恚也。【四
內無色相外觀色多若好若醜是名勝知
勝見】謂行人入二禪已滅內身色相故云
內無色相觀內身色相既無則外觀色相
雖多亦無妨礙所謂諦觀一死屍至千萬
死屍若觀一肨脹悉見一切肨脹乃至壞
爛剝落亦復如是若好若醜者謂觀外諸
色善業果報故名好惡業果報故名醜或
時繫心一處觀欲界中色能生貪欲者是
淨色名為好能生瞋恚者是不淨色名為
醜勝知勝見者謂觀心純熟於好色中心
不貪愛於醜色中心不瞋恚也蓋行人為
欲界煩惱難破故於第二禪中重修第三
第四勝處除滅欲界煩惱令無遺餘亦令
觀道增進牢固不失工力轉勝也。【五青勝
處】謂行人觀青色照耀勝於背捨八色光
明中所見青相不起法愛故名勝處。【六黃
勝處】謂行人觀黃色照耀勝於背捨八色
光明中所見黃相亦不起法愛故名勝處。
【七赤勝處】謂行人觀赤色照耀勝於背捨
八色光明中所見赤相亦不起法愛故名
勝處。【八白勝處】謂行人觀白色照耀勝於
背捨八色光明中所見白相亦不起法愛
故名勝處。
八正道（出法界次第）謂此八法不依偏邪而行故
名為正復能通至涅槃故名為道（梵語涅槃華言
滅度）。【一正見】謂人修無漏道見四諦分明破
外道有無等種種邪見是為正見（無漏道者即戒
定慧修此道者能斷三界有漏生死也四諦者苦諦集諦滅諦道諦也）。【二正
思惟】謂人見四諦時正念思惟觀察籌量
令觀增長是為正思惟。【三正語】謂人以無
漏智慧常攝口業遠離一切虛妄不實之
語是為正語。【四正業】謂人以無漏智慧修
攝其心住於清淨正業斷除一切邪妄之
行是為正業（清淨正業者謂戒定慧等出世之善業也）。【五正命】
謂出家之人當離五種邪命利養常以乞
食自活其命是為正命（五種邪命者一詐現異相二自說功
能三占相吉凶四高聲現威五說所得利以動人心也）。【六正精進】不
雜名精無間名進謂人勤修戒定慧之道
一心專精無有間歇是名正精進。【七正念】
謂人思念戒定慧正道及五停心助道之
法堪能進至涅槃是名正念（五停心者多散眾生數息
觀多貪眾生不淨觀多嗔眾生慈悲觀愚癡眾生因緣觀多障眾生念佛觀也）。【八
正定】謂人攝諸散亂身心寂靜正住真空
之理决定不移是名正定。
八智（出四教儀集註）【一苦法智】苦是欲界生死之苦
法是所證真如之理智是能證之智謂觀
欲界生死之苦真智發而證真如之理是
名苦法智。【二苦類智】謂觀欲界苦諦之後
復觀上二界苦諦真智明發是欲界苦法
智之流類是名苦類智（上二界者謂色界無色界也）。【三
集法智】謂觀欲界集諦見惑真智明發而
證真如之理是名集法智。【四集類智】謂觀
欲界集諦之後復觀上二界集諦真智明
發是欲界集法智之流類是名集類智。【五
滅法智】謂觀欲界滅諦滅前苦集真智明
發而證真如之理是名滅法智。【六滅類智】
謂觀欲界滅諦之後復觀上二界滅諦真
智明發是欲界滅法智之流類是名滅類
智。【七道法智】謂觀欲界道諦修三十七道
品真智明發而證真如之理是名道法智
<pb n="124"/>
（三十七道品者觀身不淨觀受是苦觀心無常觀法無我是四念處已生惡令永斷
未生惡令不生已生喜今增長未生善令得生是四正勤欲如意足念如意足精進
如意足思惟如意足是四如意足信根進根念根定根慧根是五根信力進力念力
定力慧力是五力擇法覺分精進覺分喜覺分除覺分捨覺分定覺分念覺分是七
覺分正見正思惟正語正業正命正精進正念正定是八正道已上諸法總為三十
七道品也。【八道類智】謂觀欲界道諦之後復觀
上二界道諦真智明發是欲界道法智之
流類是名道類智。
八念（出大智度論）念者內心存憶也論云佛諸弟
子於閑靜處乃至山林曠野善修不淨等
觀厭患其身忽生驚怖及為惡魔作種種
惡事惱亂其心憂懼轉增是故如來為說
八念法若存心於此恐怖即除也。【一念佛】
謂修禪觀之人若遭恐怖障難之時應念
諸佛慈悲救濟眾生功德無量如是一心
念念不捨怖障即除也。【二念法】謂修禪觀
之人若遭恐怖障難之時應當念法法力
廣大通達無礙能滅煩惱如是一心念念
不捨怖障即除也。【三念僧】謂修禪觀之人
若遭𢙢怖障難之時應當念僧僧是佛之
弟子能修正道能證聖果為世福田如是
一心念念不捨怖障即除也。【四念戒】謂修
禪觀之人若遭𢙢怖障難之時應當念戒
戒是無上菩提之本能遮諸惡得安隱處
如是一心念念不捨怖障即除也（梵語菩提華言
道）。【五念捨】謂修禪觀之人若遭𢙢怖之時
應當念捨捨有二種一捨施能生大功德
二捨煩惱因此得大智慧如是一心念念
不已怖障即除也。【六念天】謂修禪觀之人
若遭恐怖障難之時應當念四天王天乃
至他化自在天如是等天果報清淨利安
一切如是一心念念不捨怖障即除也（四天
王者東方持國天王南方增長天王西方廣目天王北方多聞天王也他化自在天
即欲界第六天也）。【七念出入息】息即鼻中出入之
氣念出入息者謂修禪觀之人若遭恐怖
之時應當念息息是治散亂之良藥入禪
定之捷徑如是念念不已則心不馳散怖
障即除也。【八念死】謂修禪觀之人若遭恐
怖障難之時應當念死死有二種一者自
死謂報盡而死二者他緣死謂遇惡緣而
死此二種死從生以來常與身俱無可避
處如是一心念念不已怖障即除也。
大人八念（出中阿含經）阿那律陀在枝提瘦水渚
林中宴坐思惟心作是念道從無欲非有
欲得乃至道從智慧非愚癡得於是世尊
以他心智知彼心中所念而現其前為說
大人八念也（梵語阿那律陀華言無滅佛之弟子）。【一道從無
欲非有欲得】謂比丘修道當於一切塵境
不生希欲之心雖自得無欲而不令他知
此所以能得道也是名道從無欲非有欲
得。【二道從知足非無厭得】謂比丘修道衣
但覆形食但支命一切所需悉當知足此
所以能得道也是名道從知足非無厭得。
【三道從遠離非聚會得】謂比丘修道於世
間諸法及己身心俱當遠離此所以能得
道也是名道從遠離非聚會得。【四道從精
勤非懈怠得】謂比丘修道當常行精進斷
惡不善修諸善法恒自起意專一堅固不
捨方便此所以能得道也是名道從精進
非懈怠得。【五道從正念非邪念得】謂比丘
修道當觀察身心內外諸法悉皆空寂無
有邪念此所以能得道也是名道從正念
非邪念得。【六道從定意非亂意得】謂比丘
<pb n="125"/>
修道當遠離諸惡之法凝心禪定無有散
亂此所以能得道也是名道從定意非亂
意得。【七道從智慧非愚癡得】謂比丘修道
當觀察世間興衰之法而得智慧明達分
別曉了悉除惑業盡生死苦此所以能得
道也是名道從智慧非愚癡得。【八道從不
戲樂非戲行得】謂比丘修道當常寂靜遠
離嬉戲之樂遊觀之行安住無為之理正
意而解此所以能得道也是名道從不戲
樂非戲行得。
八覺（出華嚴經䟽）覺猶念也因此八種引起一切
煩惱即惡覺也。【一欲覺】欲即貪欲謂貪欲
心起常念可意之事故名欲覺。【二瞋覺】瞋
即瞋恨謂瞋恚心起常念忿恨於他故名
瞋覺。【三惱覺】惱即惱害謂憎嫉心起常念
惱害於他故名惱覺。【四親里覺】謂常憶念
親戚鄉里故名親里覺。【五國土覺】謂常念
國土安危故名國土覺。【六不死覺】謂因多
財資養常念不死故名不死覺。【七族姓覺】
族即姓族姓即種姓謂矜誕心起常念世
族種姓有高有下故名族姓覺（矜誕者誇大之謂也）。
【八輕侮覺】侮即慢也謂恃己才德常念輕
慢於人故名輕侮覺。
八忍（出四教儀集註）【一苦法忍】苦即欲界生死之苦
法即真如之理忍即忍可亦印證之義也
謂於四善根位中因觀欲界生死之苦至
世第一後心真如理顯生無漏法忍是名
苦法忍（四善根者即四加行暖位頂位忍位世第一位也無漏者謂不漏落
三界生死也）。【二苦類忍】苦即色界無色界生死
之苦類即流類謂觀欲界苦諦之後復觀
上二界苦諦亦生無漏法忍是欲界苦法
忍之流類是名苦類忍（上二界者即色界無色界也）。【三
集法忍】集即招集之義謂觀欲界集諦見
思之惑真如理顯生無漏法忍是名集法
忍（見惑者謂意根對法塵起諸分別眼等五根對色等五塵起諸貪愛思惑者謂
曰思惑也）。【四集類忍】謂觀欲界集諦之後復觀
上二界集諦生無漏法忍是欲界集法忍
之流類是名集類忍。【五滅法忍】滅即滅無
之義謂觀欲界滅諦滅前苦集真如理顯
生無漏法忍是名滅法忍。【六滅類忍】謂觀
欲界滅諦之後復觀上二界滅諦生無漏
法忍是欲界滅法忍之流類是名滅類忍。
【七道法忍】道即三十七道品謂觀欲界道
諦修此道品真如理顯生無漏法忍是名
道法忍（三十七道品者觀身不淨觀受是苦觀心無常觀法無我是四念處
已生惡令永斷未生惡令不生已生善令增長未生善令得生是四正勤欲如意足
念如意足精進如意足思惟如意足是四如意足信根進根念根定根慧根是五根
信力進力念力定力慧力是五力擇法覺分精進覺分喜覺分除覺分捨覺分定覺
分念覺分是七覺分正見正思惟正語正業正命正精進正念正定是八正道已上
諸法總為三十七道品也。【八道類忍】謂觀欲界道諦之
後復觀上二界道諦生無漏法忍是欲界
道法忍之流類是名道類忍。
八大人覺（出佛遺教經論）覺即覺悟謂此八法乃是
菩薩緣覺聲聞大力量人之所覺悟故名
八大人覺（菩薩梵語具云菩提薩埵華言覺有情）。【一少欲覺】
謂人寡欲乃得心安是則臥覺一榻之寬
覆覺一衾之溫食覺一餐之飽處覺容膝
之適心無過想是名少欲覺。【二知足覺】謂
人雖貧乏常知止足是則雖服粗弊而有
狐狢之溫雖食藜糗而有膏梁之美雖居
蓬蓽而有廈屋之安是名知足覺。【三寂靜
覺】謂人離眾憒閙閒居獨處厭世纏縛思
滅貪欲之苦本而能斷除煩惱寂靜其心
<pb n="126"/>
是名寂靜覺。【四正念覺】謂人思念正道一
心專注無有間雜不起邪想是名正念覺。
【五正定覺】謂人修習禪定攝諸亂想而得
身心寂靜三昧現前是名正定覺（梵語三昧華言
正定）。【六精進覺】謂人勇猛精勤修習善法不
令間斷則道業日進無有退失是名精進
覺。【七正慧覺】謂人欲入道者必須從聞而
思從思而修以此三者而自增益則智慧
真正離諸邪見斷惑證果是名正慧覺。【八
無戲論覺】以言嘲謔名為戲論謂人欲得
涅槃寂靜之樂必須清淨口業捨諸戲論
一循正語是名無戲論覺（梵語涅槃華言滅度）。
八識（出宗鏡錄）【一眼識】謂眼以色為緣而生眼識
眼識依根而生眼根因識能見而能見者
是名眼識。【二耳識】謂耳以聲為緣而生耳
識耳識依根而生耳根因識能𦗟而能𦗟
者是名耳識。【三鼻識】謂鼻以香為緣而生
鼻識鼻識依根而生鼻根因識能齅而能
齅者是名鼻識。【四舌識】謂舌以味為緣而
生舌識舌識依根而生舌識因識能甞而
能嘗者是名舌識。【五身識】謂身以觸為緣
而生身識身識依根而生身根因識能覺
而能覺者是名身識。【六意識】謂意以法為
緣而生意識意識依根而生意根因識而
能分別以能分別前五根所緣色等五塵
境界是名意識（五根者眼根耳根鼻根舌根身根也五塵者色塵聲
塵香塵味塵觸塵也）。【七末那識】梵語末那華言意亦
名相續識又名分別識此識本無定體即
第八識之染分依第八識自證分而生緣
第八識見分而執為我為第六識之主執
轉第六識所緣善惡之境而為染淨皆由
此識也前第六識名意識今此識亦名意
者謂第六識依根而得名此識當體而立
號第六識雖能分別五塵好惡而由此識
傳送相續執取也（依根者根即意根也當體者即分別之體也）。
【八阿頼耶識】梵語阿頼耶華言藏識以其
無法不含無事不攝故也此識染淨同源
生滅和合而具有四分如摩尼珠體本清
淨又如明鏡能含萬像若以染分言之無明
依之而起結業由之而生具足煩惱塵勞
變現根身世界即前七種識境皆是也若
以淨體言之即本覺心源離念清淨在聖
不增在凢不減也（四分者一相分即形相謂此識能變現根身世界及
諸法名義相伏皆由第八識此分而生如鏡中所現之影像也二見分見即照了之
義謂此識能照燭一切諸法及解了諸法義理如鏡中之明能照萬像也三自證分
自證所具之法謂此識能持見分相分親證無礙如鏡之圓體能持其明能含眾像
也四證自證分證即能證之體自證即所具之法能持前自證分見分相分皆不離
此分是第八識本體如鏡之背也梵語摩尼華言離垢根身者即眼等諸根也）。
八識緣境廣狹（出宗鏡錄并瑜伽師地論）【一眼識緣唯實
唯量境】謂眼見色時即有識生能緣青黃
赤白實有之色名為性境此識對境名為
現量以其但能見色未起分別是故所緣
之境狹也（性境者謂現前所有實見之境也現量者謂見現前之色而能
量度也）。【二耳識緣唯實唯量境】謂耳聞聲時
即有識生能聞言語等實有之聲名為性
境此識對境名為現量以其但能聞聲未
起分別是故所緣之境狹也。【三鼻識緣唯
實唯量境】謂鼻齅香時即有識生能齅好
惡實有之香名為性境此識對境名為現
量以其但能齅香未起分別是故所緣之
境狹也。【四舌識緣唯實唯量境】謂舌嘗味
時即有識生能嘗鹹酸苦淡實有之味名
為性境此識對境名為現量以其但能嘗
<pb n="127"/>
味未起分別是故所緣之境狹也。【五身識
緣唯實唯量境】謂身覺觸時即有識生能
緣細滑麤強實有之觸名為性境此識所
緣名為現量以其但能覺觸未起分別是
故所緣之境狹也。【六意識徧緣一切通徹
假實三量】謂此識心徧緣現前實有之境
於實境上分別長短方圓等相名為假是
則此識三境皆緣三量皆具以其徧能分
別假實諸境是以所緣之境廣也（三境者一性境
說見上二獨影境謂思量過去之境唯有影現於心三本質境謂於現身境上分別
質相三量者一現量說見上二比量謂於現前物上比度而知如隔墻見烟知彼有
火三非量謂追緣過去未來之事）。【七第七識見分唯假唯
實】謂此識無別體相依第八識為因而起
復緣第八見分而為相分分別思量常執
第八為我能緣之心是假所緣之境是實
以其唯起我執生諸氣習不能徧緣諸境
是故所緣之境最狹也（第八識者即藏識也見分者謂能見
之識也相分者謂所見之境相也生諸氣習者謂我見等惑氣分熏習而生也）。【八
第八識緣根身器界唯實唯量】根身者即
眼等諸根也器界者以世界如器也謂此
根本之識染淨同源一切根身器界依之
而生而此根界是八識相分皆為所緣是
實有現前之量是故所緣之境最廣也（根本
識即第八藏識也）。
八義證有本識（出瑜伽師地論）謂第八識是出生一
切善惡諸法之根本故名本識今論以此
八義證第八識之相也。【一依止執受】謂此
識能為染淨諸法之所依止執持不失是
名依止執受。【二最初生起】謂此識最初於
母腹託胎之時如礠石吸鐵是名最初生
起（礠石喻識鐵喻父精母血）。【三有明了性】謂此識於一
切善惡無記三性諸法皆悉明了分別無
有暗昧是名有明了性（無記性者謂不善不惡之性也）。【四
有種子性】謂此識能任持世間出世間諸
法種子令不散失是名有種子性。【五業用
差別】謂此識隨染緣而造惡業隨淨緣而
造善業差別不同是名業用差別。【六身受
差別】身以積聚為義謂此能含藏一切諸
法故名為身由能領受第七末那識染淨
之緣所熏而於善惡諸法不相混濫是名
身受差別（梵語末那華言意）。【七處無心定】謂入無
想定或滅盡定雖受想心滅出入息斷而
此識不滅是名處無心定（無心定者即無想天定也滅盡
定者謂受想心滅身證此定即阿羅漢所證之定也）。【八命終時識】謂
命將終時冷觸漸起唯有此識能執持身
此識若捨四大分散是名命終時識（四大者也
大水大火大風大也）。
八犍度（出八犍度論）梵語犍度華言法聚謂佛弟
子迦旃延以諸法門各從其類分為八聚
故名八犍度論（梵語迦旃延華言不定佛十大弟子中之一也）。【一
雜犍度】如經為聲聞說四善根及四聖果
有餘無餘涅槃等法不一故名雜犍度（四善
根者煖位頂位忍位世第一位即四加行也四聖果者謂初果須陀洹二果斯陀含
三果阿那含四果阿羅漢也梵語涅槃華言滅度有餘涅槃者謂四果羅漢雖煩惱
惑盡尚餘身智未滅也無餘涅槃者謂惑障既盡身智亦滅無有餘也）。【二雜
使犍度】結即纏縛使即驅役也謂三結五
盖上五分下五分等惑總而言之不出百
八煩惱也因此煩惱惑業纏縛驅役行人
心神流轉三界故名結使犍度（三結者身見結成取
結疑結也五盖者貪盖瞋盖睡眠盖掉悔盖疑盖也上五分者色界無色界之惑也
一色愛二無色愛三掉四慢五無明也下五分者欲界之惑也一貪二嗔三身見四
戒取五疑也百八煩惱者謂眼等六根對色等六塵於六塵中名分好惡平三種則
成十八此好惡平三種於六根中各生三受復成十八是則六根六塵共成三十六
<pb n="128"/>
更約過去現在未來三世各有上之三十六種總成一百八煩惱也）。【三智犍
度】智即智慧謂初果二果三果四果之人
因修戒定慧道品斷除惑障所發無漏之
智慧也（初果梵語須陀洹華言預流二果梵語斯陀含華言一來三果梵語
阿那含華言不來四果梵語阿羅漢華言無學無漏者不漏落三界生死也）。【四
行犍度】行即身口意三業所起善惡諸行
也善行者身不殺盜＆CB21942;口不妄語綺語兩
舌惡口意不貪嗔癡惡行者身行殺盜＆CB21942;
口起妄語綺語兩舌惡口意起貪嗔癡故
名行犍度。【五四大犍度】四大即地水火風
也以其無處不有稱之為大約過去未來
現在三世論四大所造善色惡色故名四
大犍度。【六根犍度】根即六根五根等法約
四果及三世而說故名根犍度（六根者眼根耳根鼻
根舌根身根意根也五根者信根進根念根定根慧根即聲聞之人所修之法也）。
【七定犍度】定即欲界天定色界天定無色
界天定及聲聞緣覺所修之定種種不同
故名定犍度。【八見犍度】見即凡夫外道斷
常二見及六十二見等種種不同故名見
犍度（斷見者外道妄計此身滅已更不再生也常見者妄計此身雖滅後報復
生也六十二見者外道於色受想行識五陰法中每一陰起四種邪見五陰各四則
成二十見約三世論之則成六十見此六十見以斷常二見為根本總成六十二也）。
立頌八意（出華嚴經䟽）【一少字攝多義】謂於一字
中包攝多義也如圓覺經長行文中佛為
普眼菩薩說四大和合各離之相文義甚
長至於重頌則以四句收攝多義偈云身
相屬四大心性歸六塵四大體各離誰為
和合者等是也（長行者經之散文重頌者經之偈文也四大者地大
水大火大風大也六塵者色塵聲塵香塵味塵觸塵法塵也）。【二讚歎多
以偈頌】謂諸經中凡菩薩等稱讚歎美佛
之功德多以偈頌也。【三為鈍根重說】謂佛
為弟子說長行經竟有根鈍不能解悟更
為重說偈頌也。【四為後來之徒】謂佛為弟
子說長行經竟或有新來之眾未聞前說
佛則更為重說偈頌也。【五為隨喜樂】謂佛
隨眾機有喜樂偈頌者即為演說偈頌也。
【六為易受持】謂佛因長行文句繁多𢙢難
受持故說偈頌令人記憶如為槃特說偈
云守口攝意身莫犯如是行者得度世等
是也（槃特梵語具云槃陀伽華言繼道）。【七增明前說】謂初
於長行文中說義未盡後於重頌廣明其
義也。【八長行未說】謂不說長行而直說偈
頌如金光明經空品是也。
大明三藏法數卷第二十四
<sarticle><article>大明三藏法數卷第二十五　　　　碣七</article></sarticle>
上天竺前住持沙門一如等奉　敕集注
八成立因（出阿毗達磨雜集論）（一立宗）宗猶主也要也
以所立之法為宗要也謂如五蘊等法皆
假因緣而生實無自性於中求我決不可
得故說諸法無我以破執我立論者是名
立宗（五蘊者色蘊受蘊想蘊行蘊識蘊也因緣者謂眼等六根為因色等六塵為緣也執我立論者謂執
五蘊之身為我而自立論議也）（二立因）因即因
由亦所依之義立因所以破執有我者之
論也謂若於五蘊等法施設實有我者此
之五蘊既從眾緣而生皆是生滅之法蘊
既生滅我不成就若離五蘊而於餘處施
設有我者我無所因我亦無用是知皆無
有我是名立因。【三立喻】喻即譬喻以別法
喻所立之法也謂如現在相中施設實有
過去相者蓋此現在相已生未滅不應於
現在未滅法中施設過去已滅之相若離
現在而於餘處施設過去相者然過去世
之相既已滅壞不應施設有相此言過去
<pb n="129"/>
之相不可得以喻諸法中求我决不可得
是名立喻。【四合】合即相合之義引餘義合
此正說之理也謂如五蘊法中本無有我
而人顛倒妄執有我既遮破已即知無我
既知無我則知常等亦無是名合。【五結】
謂結前無我究竟之理决定無異是知五
蘊皆是無我乃至無常是名結。【六現量】
現即顯現量即量度揩定之義也謂眼識
乃至身識對於顯現五塵之境離妄分別
無籌度之心而能於境度量揩定諸法自
性之相而不錯謬是名現量（五塵者色塵聲塵香塵味
塵觸塵也）。【七比量】比即比類謂以第六意識比
類量度知有諸境如遠見烟知彼有火是
名比量。【八聖教量】謂聖人所說現量比量
之言教皆不相違定可信受是名聖教量。
八法（出首楞嚴經義海）八法者地水火風名為四大
以其四種無處不有故也色香味觸名為
四微以其四種體性微細故也謂人之身
因四大假合而有此之四大亦由四微所
成故總稱為八法也。【一地大】地以堅礙為
性謂眼耳鼻舌身等名為地大圓覺經云
髮毛爪齒皮肉筋骨等皆歸於地是也。【二
水大】水以潤濕為性謂唾涕津液等名為
水大圓覺經云唾涕膿血津液涎沫痰淚精
氣大小便利皆歸於水是也。【三火大】火以
燥熱為性謂身中暖氣名為火大圓覺經
云暖氣歸火是也。【四風大】風以動轉為性
謂出入息及身動轉名為風大圓覺經云
動轉歸風是也。【五色[微-兀+(舛-夕)]】謂眼所見種種諸
色以其[微-兀+(舛-夕)]細故名色[微-兀+(舛-夕)]。【六香[微-兀+(舛-夕)]】謂鼻所齅
種種諸香以其[微-兀+(舛-夕)]細故名香[微-兀+(舛-夕)]。【七味[微-兀+(舛-夕)]】謂
舌所嘗種種諸味以其[微-兀+(舛-夕)]細故名味[微-兀+(舛-夕)]。【八
觸[微-兀+(舛-夕)]】謂身分所覺種種諸觸以其[微-兀+(舛-夕)]細故
名觸[微-兀+(舛-夕)]。
八種喻（出涅槃經）【一順喻】謂佛說法隨順世諦次第從
小向大而為喻也如經云天降大雨溝瀆
皆滿溝瀆滿故小坑滿小坑滿故大坑滿
如是漸次乃至大海滿如來法雨亦復如
是眾生戒滿乃至解脫滿解脫滿故涅槃
滿是名順喻（梵語涅槃華言滅度）。【二逆喻】謂佛說法
逆於世諦次第從大向小而為喻也如經
云大海有本所謂大河大河有本所謂小
河小河有本所謂大池如是乃至溝澮有
本所謂大雨如來亦復如是涅槃有本所
謂解脫乃至持戒有本所謂法雨是名逆
喻。【二現喻】謂如來說法為令眾生易解即
以現前之事而為喻也如經云眾生心性
猶如獼猴獼猴之性捨一取一眾生之性
亦復如是取着色聲香味觸法無暫住時
是名現喻。【四非喻】謂如來說法假設其辭
為喻而非實有其事如經中佛告波斯匿
王云有親信人從四方至各作是言有大
山從四方來欲害人民王若聞者當設何
計王言世尊設有此來無逃避處佛復告
言四山即是眾生生老病死常來逼人云
何大王不修戒施之類是名非喻（梵語波斯匿華
言勝軍）。【五光喻】謂如來開示眾生先設譬喻
而後以法合也如經云譬如有人貪着妙
花採取之時為水所漂眾生亦爾貪愛五
欲為生死水之所漂沒是名先喻（五欲者色欲聲
欲香欲味欲觸欲也）。【六後喻】謂如來開示眾生先說
法而後設喻以顯之也如經所說莫輕小
罪以為無殃水滴雖[微-兀+(舛-夕)]漸盈大噐是名後
<pb n="130"/>
喻。【七先後喻】謂如來開示眾生先後所說
皆是譬喻之意如經云譬如芭蕉生果則
死愚人得養亦復如是如騾懷妊命不久
全是名先後喻（得養者謂得其利養也）。【八徧喻】謂如
來說法始末皆假喻以顯之也如經云三
十三天有波利質多羅𣗳其根入地深五
由延枝葉四布葉熟則黃黃必墮落落必
變色變必生皰皰必生觜觜必開剖開剖
之時香氣周遍光明普照諸天隨見即生
歡喜夏三月時在下受樂皆譬喻佛之弟
子也葉黃喻欲出家葉落者喻剃除鬚
髮乃至夏三月者喻三三昧三十三天受
快樂者喻諸佛住大涅槃得常樂我淨也
是名徧喻（三十三即忉利天也梵語波利質多羅華言圓生即天𣗳王也
梵語由延又曰由旬華言限量梵語三昧華言正定三三昧者空三昧無相三昧無
願三昧也梵語涅槃華言滅度）。
八種異熟因果（出華嚴經）謂現生所作之因而
於異世成熟其果也蓋業通三世如前世
所作之因皆善則現世受其福報所作之
因不善則現世受其惡報又如今世所作
善惡之因不同後世成熟善惡果報亦異
故此異熟因果凡有八種焉。【一壽量圓滿】
謂菩薩修行於諸眾生起大慈憫無殺害
心以此為因異生感果即得壽命長遠無
諸[損-口+ㄙ]减修習善法利己利人是名壽量圓
滿（菩薩梵語具云菩提薩埵華言覺有情）。【二色相圓滿】謂菩
薩修行於諸如來菩薩形像之前及諸黑
闇之處施以燈燭令其光明以此為因異
生感果即得色相具足識見高明眾人愛
敬而不生輕慢是名色相圓滿。【三種族圓
滿】謂菩薩修行於諸同類忍辱柔和心常
謙下以此為因異生感果即得生於豪貴
之家為世宗重令諸眾生隨順言教是名
種族圓滿。【四自在圓滿】謂菩薩修行於貧
乏之人隨其所欲而行給施以此為因異
生感果得大財位及大眷屬所作隨心無
不自在是名自在圓滿。【五信言圓滿】謂菩
薩修行常以真實和輭之語教化眾生以
此為因異生感果即得出言誠諦凡所决
疑人必信受是名信言圓滿。【六大勢圓滿】
謂菩薩修行於佛法僧父母師長之前常
生卑下之心敬事孝養以此為因異生感
果即得豪貴自在有大勢力令諸眾生
咸從正化是名大勢圓滿。【七丈夫相圓
滿】謂菩薩修行於諸佛菩薩心生敬樂於
女人身心常厭棄以此為因異生感果即
得男子之身諸根完具無有殘[卸-ㄗ+夬]是丈夫
相圓滿。【八勇力圓滿】謂菩薩修行恒以自
己身力供事一切眾生及施以飲食之物
令其色力增盛以此為因異生感果即得
勇猛道力修集一切善法復能教化一切
眾生勇猛精進求無上道是名勇力圓滿。
菩薩八種因果（出地持經）【一壽因壽果】壽即壽命
謂不殺物命無傷害心是名壽因由不殺
故長壽住世是名壽果。【二色因色果】色即
色身謂施燈明供佛及以淨物施人是名
色因由施燈明及淨物故則得顏容光澤
身形端正是名色果。【三種姓因種姓果】種
即種類姓即族姓謂捨離憍慢之心是名
種姓因由離憍慢故則得生於上族是名
種姓果。【四自在因自在果】謂能以床敷臥
具飲食湯藥及種種所須之物惠施於人
令他自在是名自在因由惠施故即得大
<pb n="131"/>
富大財大眾大眷屬凡所作為無不遂意
得大自在是名自在果。【五信言因信言果】
謂口不妄言綺語兩舌惡口是名信言因
由離口過凡所出言人皆信聽是名信言
果。【六大力因大力果】力即力用謂作大功
德立大誓願㳟敬三寶孝養父母是名大
力因由㳟敬三寶等故即得大名稱大福
德大智慧有大勢力為一切人之所敬重
是名大力果（三寶者佛寶法寶僧寶也）。【七丈夫因丈夫
果】謂樂丈夫法厭女人法復能說丈夫法
饒益他人是名丈夫因由成就丈夫法故
來世即得男子之身堪為一切功德法噐
是名丈夫果。【八力因力果】謂於他人有如
法之事隨其力能悉徃營助是名力因
由成就力因故即得少病少惱有力堪任
修諸善法是名力果。
八種變化（出法界次第）【一能作小】謂菩薩以變化
力能化自他之身而作小身或化世界內
所有小物皆如[微-兀+(舛-夕)]塵是名能作小（菩薩梵語具云
菩提薩埵華言覺有情）。【二能作大】謂菩薩以變化力
能化自他之身而作大身或化世界內所
有大物乃至滿虛空中是名能作大。【三能
作輕】謂菩薩以變化力能令自己身輕亦
能令人身輕或使世界及所有物悉令輕
如鴻毛是名能作輕。【四能作自在】謂菩薩
以變化力能以大為小以小為大以長為
短以短為長如是等相種種自在無礙是
名能作自在。【五能有主】主即主宰也謂菩薩
以變化力能化為大人而作主宰降伏攝
受一切眾生而得自在是名能有主。【六能
遠到】謂菩薩以變化力而能遠到凡有四
種一飛行遠到二此沒彼出三移遠令近
不徃而到四一念徧到十方是名能遠到。
【七能動地】謂菩薩以變化力能令大地六
種震動是名能動地（六種震動者一動二起三涌四震五吼六
擊也）。【八隨意所欲𥁞能得】謂菩薩以變化力
能令一身作多身多身作一身通岩透石
履水蹈空地作水水作地火作風風作火
金作石石作金是名隨意所欲盡能得。
八種言（出瑜伽師地論）言即言音瑜伽師地論云為
法師者處眾宣說當具八種言也。【一可喜
樂言】謂法師說法須有經文證據其未解
者更為譬喻而說文句清雅言詞顯了人
若聽者無不欣喜好樂故名可喜樂言。【二
開發言】謂法師說法開發深隱之義令其
顯了復開發麤淺之義令解深妙使大小
之機獲益故名開發言。【三善釋難言】釋即
解釋難即疑難謂法師說法人若有疑難
諮問須善解釋令義理分明易得開解故
名善釋難言。【四善分析言】謂法師說法辯
才無礙能以善巧言詞於一法中分析無
量義理故名善分析言。【五善順入言】謂法
師說法須隨順佛經顯了解釋令其聞者
咸皆信順入於正道終不引餘外道邪論
以惑於人故名善順入言。【六引錢證言】謂
法師說法義或未能通暢當引餘經之言
證己所說令人信受故名引餘證言。【七勝
辯才言】謂法師說法以勝妙辯才分別一
切義理皆無疑難故名勝辯才言。【八隨宗
趣言】宗即宗要趣即理趣謂法師說法須
隨順所宗義趣如理解釋令諸眾生悟明
法要故名隨宗趣言。
阿難八不思議（出涅槃經）梵語阿難華言慶喜經
<pb n="132"/>
云佛語文殊師利言阿難事我二十餘年
具足八種不可思議是故我稱阿難比丘
為多聞藏（梵語文殊師利華言妙德梵語比丘華言乞士）。【一不受
別請】謂阿難事佛二十餘年雖多聞第一
出諸弟子之上動必隨眾未嘗受別施主
之請背眾而食也。【二不受故衣】謂阿難事
佛雖如來陳故衣服亦不敢受也。【三見不
非時】謂阿難為佛侍者見必以時如佛對
機說法之時或代眾發問之類則至佛所
非此之時則不徃見也。【四見女人不生欲
心】謂阿難事佛遠離貪愛無諸欲想隨侍
應供出入見諸女人及天龍女不生染着
之心也。【五法不再問】謂阿難事佛聞所說
十二部經一經於耳即能解悟不假再問
如瀉各瓶之水置之一瓶皆能受持也（十二
部經者一契經二重頌三諷頌四因緣五本事六本生七希有八譬喻九論議十自
說十一方廣十二授記也）。【六知佛所入定】謂阿難事佛
雖未獲得知他心智常知如來所入諸定
鑒何等機而說何等法要也。【七知眾會得
益】謂阿難事佛凡一切眾生到於佛所聞
說法要有現在能得聖果者及有後時得
者有得人身天身者隨其獲益所證不同
之相悉能知之也。【八悉知佛所說法】謂阿
難事佛聞如來所說之法雖根噐有大小
不同教法有偏圓之異而秘密之意悉能
了知也。
阿難具八法（出涅槃經）梵語阿難華言慶喜經云佛
語文殊師利言阿難具足八法能持十二
部經是故阿難為多聞藏（梵語文殊師利華言妙德十二
部經一契經二重頌三諷頌四因緣五本事六本生七希有八譬喻九論議十自說
十一方便十二授記）。【一信根堅固】信即信順根即能生之
義謂阿難聞如來所說十二部經信受堅
固由信心故則能生長一切善法功德華
嚴經云信是道源功德母長養一切諸善
法是也。【二其心質直】質即質朴之義謂阿
難聞如來所說十二部經其心質直常依
正法而住永離虛妄邪曲之見故名其心
質直。【三身無病苦】謂若世間人能以藥物
施人者所感果報尚得一生少病何况阿
難累劫熏修其利他之行莫可測知豈得
現身有於病苦故名身無病苦（劫梵語且云劫波華
言分別時節）。【四常勤精進】不雜名精無間名進
謂阿難聞如來所說十二部經一心受持
如法修習無有懈怠故名常勤精進。【五具
足念心】謂阿難聞如來所說十二部經心
常憶念思惟不令忘失故名具足念心。【六
心無憍慢】謂阿難聞如來所說十二部經
皆能憶持而心不放逸亦不敢憍慢於眾
故名心無憍慢。【七成就定意】謂阿難既聞
如來所說十二部經能依此法修攝其心
得發禪定故名成就定意。【八從聞生智】謂
阿難聞如來所說十二部經義趣無量則
智慧增明無不了達故名從聞生智。
尼八敬戒（出翻譯名義引會正記）中本起經云佛成道
後姨母大愛道求出家學道佛不許阿
難白佛願聽出家佛言止止無使女人入
我法中為沙門也譬如族姓之家多女少男
即知其家衰弱不得強盛阿難再請佛乃
說八敬法若能依此聽許出家大愛道頂
戴信受遂度為尼（梵語阿難華言慶喜梵語沙門華言勤習梵語
尼華言女）。【一尼百嵗禮初夏比丘足】梵語比丘
華言乞士謂比丘尼壽雖百嵗若見初受
戒比丘纔經一夏者即當禮拜於足下也。
<pb n="133"/>
【二不得罵謗比丘】謂比丘尼當㳟敬比丘
不得妄加罵詈謗毀也。【三不得舉比丘過】
謂比丘有過比丘尼不得舉比丘尼若有
過聽比丘舉當自省察也。【四從僧受具戒】
謂比丘尼奉持具足禁戒應從大德比
丘處求受也。【五有過從僧懺】謂比丘尼
有過失應在比丘眾中懺悔自首以除憍
慢之心也。【六半月從僧教誡】謂比丘尼每
月當二次於大德比丘處求教誡法以自
䇿進道業也。【七依僧三月安居】謂比丘尼
結夏三月禁足安居當與比丘同處朝夕
𧫎問法義增益見聞以自修習也。【八夏訖
從僧自恣】自即自陳己過恣即恣他舉罪
謂從四月十五日安居至七月十五日夏
竟應從比丘眾中行自恣法有過則對眾
懺悔也。
尼八棄戒（出楞嚴義海）梵語尼華言女棄却也謂
尼犯此八罪棄却於佛法之外也。【一殺】殺
即[損-口+ㄙ]傷物命也謂一切有情皆惜身命尼
若不能憫彼反更傷殘是故為眾所棄也。
【二盜】盜即竊取他物也謂尼於他人所有
財物生貪樂心不與而取是故為眾所棄
也。【三＆CB21942;】＆CB21942;即染欲也謂尼不能以禮自防
以戒自守貪着色欲汙犯淨行是故為
眾所棄也。【四妄】妄乃虛妄不實也謂尼隱
覆實事虛言誑他是故為眾所棄也。【五
觸】觸即觸着謂尼若與男身相觸起染
欲心是故為眾所棄也。【六八】八者八事也
謂尼與染心男子兩手相捉或捉其衣或
同入屏處或屏處共坐或共語或共行
或相倚或與相期犯此八事是故為眾所
棄也（屏處者僻靜處也）。【七覆】覆即遮覆也謂尼
與大眾說戒作法之時遮覆他罪不肯對
眾陳露是故為眾所棄也。【八隨】隨即依也
謂尼於大僧眾中未與作共住法而隨彼
共住是故為眾所棄也。
八定（出禪波羅蜜）定即攝散歸靜之義色界無色
界各有四定故云八定也。【一初禪天定】謂
人於欲界中修習禪定之時忽覺身心凝
然運運而動如雲如影又覺徧身毛孔氣
息悉皆出入入無積聚出無分散是名初
禪天定。【二二禪天定】謂既得初禪天定已
心厭初禪覺觀動散因攝心在定澹然澄
靜覺觀即滅乃發勝定之喜如人從暗室
中出見日月光明朗然洞徹是名二禪天
定（覺觀者初心在緣曰覺細心分別禪味曰觀）。【三三禪天定】謂
既得二禪天定已而又厭二禪喜心湧動
定不堅固因攝心諦觀喜心即謝於是泯
然入定綿綿之樂從內心發樂法增長徧
滿身中於世間樂最為第一是名三禪天
定。【四四禪天定】謂既得三禪天定已又覺
三禪樂法擾心令不清淨一心厭離加功
不止即得安隱出入息斷空明寂靜如明
鏡離垢淨水無波湛然而照萬像皆現絕
諸妄想正念堅固是名四禪天定。【五空處
天定】空即虛空也謂既得四禪天定已猶厭
身色繫縛不得自在乃轉加功力觀察己
身猶如羅縠內外通徹一心念空惟見虛
空無諸色相其心明淨無礙自在如鳥出
籠飛騰自若是名空處天定。【六識處天定】
識即心也謂既得空處天定已即以識心
徧緣虛空而虛空無邊以無邊故定心復
散於是即捨虛空轉心緣識與識相應心
<pb n="134"/>
定不動現在過去未來之識悉現定中與
定相應心不分散此定安隱清淨寂靜是
名識處天定。【七無所有處天定】謂離上空
處識處故名無所有處得識處天定已以
心緣現在過去未來之識無量無邊能壞
於定惟有無心識處心無依倚乃為安隱
於是即捨識處專繫心於無所有處精
勤不懈一心內淨怡然寂靜諸想不起是
名無所有處天定。【八非想非非想處天定】
謂前識處是有想無所有處是無想至此
則捨前有想名非想捨前無想名非非想
盖此天既得無所有處天定已又知此處
如癡如醉如眠如暗以無明覆蔽無所覺
了無可愛樂於是一心專精即於非有非
無常念不捨則無所有處定便自謝滅加
功不已忽然真實定發不見有無相貌泯
然寂絕清淨無為三界定相無有過者是
名非想非非想處天定（三界者欲界色界無色界也）。
凡小八倒（出涅槃經）凡即凡夫小即小乘倒即顛倒
謂凡夫着有妄於無常法中計常苦中計
樂無我計我不淨計淨及小乘之人但着
於空常計無常樂計非樂我計無我淨計
不淨故有凡小八倒之名焉（小乘即聲聞乘緣覺乘也）。
【一非常計常】非常計常者謂世間一切
有為之事皆悉無常虛幻不實豈能長久
凡夫妄計是常即成常顛倒。【二非樂計樂】
非樂計樂者謂世間五欲之樂皆是招苦
之因凡夫不了妄計為樂即成樂顛倒（五欲
者色欲聲欲香欲味欲觸欲也）。【三非我計我】非我計我者
謂此身皆因四大假合而成本無有我若
一大是我三大應非我若四大俱是我應
有多我畢竟是誰為我故知我即不可得
凡夫不了於自身中強生主宰妄計為我
成我顛倒（四大者地大水大火大風大也）。【四不淨計淨】不
淨計淨者謂己身他身具有五種不淨凡
夫不了妄生貪着執以為淨即成淨顛倒
（已上四計是凡夫四倒五種不淨者種子不淨住處不淨自體不淨外相不淨究竟
不淨也。【五常計無常】常即法身常住之義
無常即變異之義謂聲聞緣覺為無明所
覆於如來常住法身妄計有生滅變異之
相是名無常顛倒（無明者無所明了也）。【六樂計非樂】
樂即涅槃清淨之樂非樂即苦也謂二乘
為無明所覆於如來清淨涅槃妄計是苦
是名非樂顛倒（梵語涅槃華言滅度二乘者聲聞乘緣覺乘也）。【七
我計無我】我即佛性真實之我無我即佛
性中無有我也謂二乘為無明所覆不了
無我法中而有真我故於佛性真我之中
妄計無我是名無我顛倒。【八淨計不淨】淨
即如來常住之身非雜食身非煩惱身非
血肉身非是筋骨纏褁之身二乘為無明
所覆但觀世間一切諸色皆為不淨不了
如來常住法身之淨是名不淨顛倒（已上四計
是小乘四倒。
八位胎臟（出法苑珠林）【一羯羅籃】梵語羯羅籃華
言凝滑謂初受胎七日父母二氣凝聚狀
如凝酥故名羯羅籃。【二遏部曇】梵語遏部
曇華言疱謂受胎二七日狀如瘡疱故名
遏部曇。【三閉尸】梵語閉尸華言凝結謂受
胎三七日狀如就血或云聚血或云輭肉
故名閉尸。【四徤南】梵語徤南華言凝厚謂
受胎四七日漸已堅厚雖有身意二根眼
耳鼻舌四根未具故名徤南。【五鉢羅奢佉】
梵語鉢羅奢佉華言形位謂受胎五七日
<pb n="135"/>
肉團增長四支身分之相初現故名鉢羅
奢佉。【六毛髮[瓜-、]齒位】謂受胎六七日毛髮
[瓜-、]齒初具故名毛髮[瓜-、]齒位。【七根位】謂受
胎七七日眼耳鼻舌諸根圓滿故名根位。
【八形位】謂受胎八七日已後在胎藏中形
相具足故名形位。
聞經八種功德（出大莊嚴經）【一端正好色】端正好
色者謂人以正信之心嚴潔其身𦗟聞佛
經以是功德報得色身端正而無醜惡之
相也。【二力勢強盛】力勢強盛者謂人以精
進勇猛之力𦗟聞佛經以是功德報得福
力威勢降伏一切而不怯弱也。【三心悟通
達】心悟通達者謂人𦗟聞佛經解知義趣
深遠理與心會無不通達以是功德故能
徹悟一切法相了無[(ㄇ@人)/圭]礙也。【四得妙辯才】
得妙辯才者謂人𦗟聞佛經深達一切法
相以是功德得妙辯才能以一句之義演
說無窮也。【五獲諸禪定】獲諸禪定者謂人
聽聞佛經思惟甚深妙義以是功德即能
攝心斂念妄想不生寂然入定也。【六智慧
明了】智慧明了者謂人聽聞佛經廣解其
義以是功德開發本有智慧照徹無礙也。
【七出家殊勝】出家殊勝者謂人聽聞佛經
厭惡塵俗以是功德即出家學道復能以
所聞之法傳化於人為世導師也。【八眷屬
強盛】得法之人稱為眷屬謂人聽聞佛經
復能依經為人演說以是功德生他法身
即成眷屬展轉流布日強日盛也。
八關齋戒（出毘婆沙論并雜阿含經）關者禁也謂禁閉殺
盜＆CB21942;等八罪使之不犯故也論云夫齋者
過中不食也以八戒助成齋法共相支持
故又名八支齋法每月初八日十四日十
五日二十三日二十九日三十日是為六
齋日於此六日能修行此八齋戒者諸天
相慶即為註福祿增壽筭也。【一不殺生】不
殺生者謂不斷一切眾生之命也自不殺
生亦不教人殺生。【二不偷盜】不偷盜者謂
不竊取他人財物也自不偷盜亦不教人
偷盜。【三不邪＆CB21942;】不邪＆CB21942;者謂於非己妻妾
不行＆CB21942;欲之事也。【四不妄語】不妄語者謂
自不妄言亦不可以虛妄之言而誑於他
也。【五不飲酒】不飲酒者謂酒是亂性之本
起過之門故不可酣飲也。【六不坐高廣大
床】高廣大床者阿含經云床高一尺六寸
非高也𤄃四尺非廣也長八尺非大也但
過此量者名高廣大床不宜坐也。【七不著
花鬘瓔珞】不著花鬘瓔珞者謂不以花為
鬘珠璣為瓔珞而作身首之飾也。【八不習歌
舞戲樂】不歌舞戲樂者謂自不習歌舞戲
樂及不得輙往他處觀聽亦不教人歌舞
戲樂也。
春秋八王日（出法苑珠林引提謂經）春秋八王日者是
天地陰陽交代之日也此之八日帝釋輔
臣案行天下比校善惡定生注死增减罪
福樂善者若能避禁持齋致生善處也。【一
立春】立春則三陽交泰天氣下降地氣上
升萬物萌生是日持齋修道即能致福也。
【二春分】春分則天地和煦萬物長茂是日
持齋修道即能致福也。【三立夏】立夏則草
木盛長百物懷孕是日持齋修道即能
致福也。【四夏至】夏至則日長之極生物繁
盛是日持齋修道即能致福也。【五立秋】
立秋則秋令之始生物捋遂是日持齋修
<pb n="136"/>
道即能致福也。【六秋分】秋分則秋律平分
萬物成遂是日持齋修道即能致福也。【七
立冬】立冬則天氣始肅萬物斂藏是日持
齋修道即能致福也。【八冬至】冬至則一陽
初生履長之始是日持齋修道即能致福
也。
八種人起塔（出翻譯名義）【一如來塔】如來有三義
若云無所從來亦無所去此法身義也第
一義諦名如正覺名來此報身義也乘如
實道來成正覺此應身義也謂如來萬德
悉備三覺俱圓天上人間所共尊仰是故
滅後應當起塔供養（第一義諦者謂實相中道之理無二無別
也萬德者萬行功德圓滿也三覺者自覺覺他覺行圓滿也）。【二菩薩塔】
菩薩梵語具云菩提薩埵華言覺眾生又
云覺有情謂菩薩上求佛道下化眾生憫
物情重隨類現身度脫無量是故滅後應
當起塔供養。【三緣覺塔】謂觀十二因緣覺
真諦理故名緣覺以其三界生死已盡能
為人天而作福田應當起塔供養（十二因緣者一
無明二行三識四名色五六入六觸七受八愛九取十有十一生十二老死也三界
者欲界色界無色界也）。【四阿羅漢塔】梵語阿羅漢華
言無生又云無學又云應供謂三界生死
已斷故名無生以其煩惱已盡無法可學
故名無學以其應受人天供養為世福田
故名應供是故滅後應當起塔供養。【五阿
那含塔】梵語阿那含華言不來謂斷欲
界惑盡不來欲界受生故名不來以其應
受人天供養為世福田是故滅後應當起
塔供養。【六斯陀含塔】梵語斯陀含華言一
來謂欲界有九品思惑前之六品已斷後
之三品尚在更須欲界一番受生故名一
來以其應受人天供養為世福田是故滅
後應當起塔供養（思惑者謂眼等五根對色等五塵而起貪愛也）。
【七須陀洹塔】梵語須陀洹華言預流謂斷
三界見惑已盡預入聖道法流故名預流
以其應受人天供養為世福田是故滅後
應當起塔供養（見惑者謂意根對法塵而起分別也）。【八轉輪
王塔】謂轉輪聖王雖未斷惑未出三界然以
福德之力治四天下又以十善化育群生
為世之所尊敬是故滅後應當起塔供養
（四天下者東弗子逮南閻浮提西瞿耶尼北欝單越也十善者不殺生不偷盜不邪
＆CB21942;不妄語不兩舌不惡口不綺語不貪不瞋不邪見也）。
八福田（出梵網經并菩薩戒義䟽）八福田者謂佛聖人僧
三種名敬田和尚阿闍⿱�生我法身者父
母生我肉身者此四名恩田救濟病人名
病田亦名悲田此八種皆堪種福故名田
也若人能盡力從事此八種者亦猶農之
力田則獲秋成之利也。【一佛田】佛梵語具
云佛陀華言覺謂覺道俱圓位登極果
世出世間最勝無比人能恭敬供養豈但
獲一切福亦能滅一切罪故名佛田（世出世間
者世謂人天出世間即菩薩緣覺聲聞也）。【二聖人田】謂菩薩緣
覺聲聞出離三界證悟聖道具足無量功
德智慧人能恭敬供養即獲勝福故名聖
人田（三界者欲界色界無色界也）。【三僧田】僧梵語具云
僧伽華言和合眾謂處眾和同敬順無諍
是佛弟子人能恭敬供養即獲福利故名
僧田。【四和尚田】和尚梵語鄔波遮迦于闐
國譯云和尚華言力生即教授師也謂出
家者因師教誨之力生長法身其恩實重
人能供養恭敬即獲福利故名和尚田。【五
闍⿱�田】闍⿱�梵語具云阿闍⿱�華言正行
以能紏正弟子之行即教授得戒等師也
<pb n="137"/>
因依此戒得生禪定智慧其恩實重人能
供養恭敬即獲福利故名闍⿱�田（紏督責也。【六
父田】父為資形之始有生成之德自孩提
以至於長教誡育養其恩罔極為人子者
固當竭力奉養豈有求福之念設若心之
至孝之純則亦自然獲福故名父田。【七母
田】謂母始自懷孕分㝃以至乳哺鞠育護
持長養愍念劬勞其恩罔極為人子者固
當竭力奉養豈有求福之念設若心之
至孝之純則亦自然獲福故名母田。【八病
田】謂見人有病即當念其苦楚用心救療
給與湯藥則能獲福故名病田。
又八福田此八福田蓋言救人之危濟人之
乏㳟敬三寶孝事父母與夫普度幽靈
脫離苦趣亦皆種福之事也。【一曠路義
井】謂於曠遠道路穿鑿義井以濟往來
渴乏之人是為福田。【二建造橋梁】謂於通
津斷港之處修造橋梁用濟徃來之人以
免病涉之苦是為福田。【三平治險隘】謂道
路巇嶮之處則平坦之窄隘之處則開闢
之以免往來顛墜之患是為福田。【四孝養
父母】謂父母為形生之本教養鞠育愛念
切至子當竭力奉養順適親意以報劬勞
之恩是為福田。【五㳟敬三寶】三寶者佛法
僧也可尊可貴稱之為寶以其具大功德
普濟群生超登覺岸故當歸依恭敬是為
福田。【六給事病人】謂病患之人眾苦集身
實可悲憫當給施湯藥及所須之物使其
四大調和身得安樂是為福田（四大者地大水大火
大風大也）。【七救濟貧窮】謂貧窮之人所須缺乏
飢餒逼切無所哀告當起慈憫之心隨其
所須皆周給之是為福田。【八設無遮會】無
遮即周徧之義謂修設普度大會使一切
沉魂滯魄悉仗三寶慈力皆得脫離苦趣
而獲超升善道是為福田。
八福生處（出瑜伽師地論）謂修五戒十善兼行布施
福業優劣不等故感報所生之處則亦高
下不同故名八福生處（五戒者不殺不盜不邪＆CB21942;不妄語不
飲酒也十善者不殺不盜不邪＆CB21942;不妄言不綺語不兩舌不惡口不貪不瞋不邪見
也）。【一人中富貴】人中富貴者謂天地所生
惟人為貴既得為人而又富貴則其所修
福業必勝餘人故於今生得此報也。【二四
天王天】四天王天者東方持國天王南方
增長天王西方廣目天王北方多聞天王
此四天王居須彌山腹由修施戒二種最
勝福業是以感報得生其中也（梵語須彌華言妙高）。
【三忉利天】梵語忉利華言三十三昔有三
十三人同修勝業同生此天居須彌山頂
四角各有八宮中有帝釋殿帝釋即天主
此天由修施戒二種福業勝四天王天是
以感報得生其中也（三十三人其一即帝釋也餘三十二人之
名經論不載帝釋梵語釋提桓因華言能天主言帝釋者華梵雙舉也）。【四夜
摩天】梵語夜摩華言善時謂時時唱快
樂故也此天由修施戒二種福業勝忉利
天是以感報得生其中也。【五兜率天】梵語
兜率華言知足謂於上妙五欲知止足故也
此天由修施戒二種福業勝夜摩天是以
感報得生其中也（五欲者色欲聲欲香欲味欲觸欲也謂之上妙
者以勝欲界麤弊五欲故也）。【六化樂天】化樂天者謂欲
得五欲樂時皆自變化以相娛樂故也此
天由修施戒二種福業勝兜率天是以感
報得生其中也。【七他化天】他化天者謂欲
得樂境之時他天為其變化假他所成以
<pb n="138"/>
為己樂故也此天即欲界天主由修施戒
二種福業勝化樂天是以感報得生其中
也。【八梵天】梵淨也謂離欲界垢染上升色
界故名為淨若大梵天即娑婆世界主由
修施戒二種福業勝他化天又兼修禪定
是以感報得生其中也（梵語娑婆華言能忍）。
八部鬼眾（出翻譯名義）【一乾闥婆】梵語乾闥婆華
言香陰謂不噉酒肉唯香資陰是帝釋天
樂神也（陰即身也帝釋梵語釋提桓因華言能天主言帝釋者華梵雙舉也）。
【二毘舍闍】梵語毘舍闍華言噉精氣謂其
噉人精氣及五穀之精氣也（五穀者禾米黍菽麥也）。
【三鳩槃茶】梵語鳩槃茶華言甕形以其陰
似甕故即厭魅鬼也。【四薜荔多】梵語薜荔
多華言餓鬼以其長劫不聞漿水之名故
也（刦梵語具云劫波華言分別時節）。【五諸龍眾】諸龍眾者
謂龍有四種一守天宮殿持令不落二興
雲致雨利益人間三地龍决江開瀆四伏
藏龍守轉輪王大福人寶藏也。【六富單那】
梵語富單那華言臭餓鬼是主熱病鬼也。
【七夜义】梵語夜义華言勇徤有三種一地
夜义二虛空夜义三天夜义也。【八羅剎】梵語
羅剎華言速疾鬼又云可畏以其暴惡可
畏故也。
八熱地獄（出顯宗論）在地之下故名地獄婆沙論
云南贍部洲下過五百踰繕那乃有其獄
然此地獄有大有小大則八寒八熱小則
一一大獄四門各有四小獄共為十六小
獄名為遊增獄謂受罪眾生遊彼獄時其
苦轉增故也（梵語贍部洲又云閻浮提華言勝金洲梵語踰繕那又云
由旬華言限量）。【一想地獄】此獄俱舍論中亦名等
活地獄顯宗論云其中眾生手生鐵[瓜-、]其
[瓜-、]長利互相嗔忿懷毒害想以[瓜-、]相攫肉
即墮落或被斫刺磨擣想為已死冷風吹之
皮肉還生尋復活起故名想地獄。【二黑繩地
獄】謂此獄中獄卒以熱鐵繩絣牽罪人然
後斬鋸復有惡風吹熱鐵繩籠絡其身燒
皮徹肉焦骨沸髄苦毒萬端故名黑繩地
獄。【三堆壓地獄】此獄亦名眾合地獄獄中
有大石山罪人入至其中山自然合堆壓
其身骨肉糜碎故名堆壓地獄。【四呌喚地
獄】謂受罪眾生既至此獄獄卒以其罪人
擲大鑊中沸湯烹煑受諸痛苦號咷呌喚
故名呌喚地獄。【五大呌喚地獄】謂獄卒既
將罪人沸湯烹煑已業風吹活又捉向熱
鐵𨫼中煎熬痛苦極切發聲大呌故名大
呌喚地獄。【六燒炙地獄】謂此獄以鐵為城
烈火猛𦦨內外燒⿱夕火皮肉糜爛痛苦萬端
故名燒⿱夕火地獄。【七大燒⿱夕火地獄】謂獄卒將
彼罪人置鐵城中烈火燒城內外俱赤燒
⿱夕火罪人又有火坑火𦦨熾盛其坑兩岸復
有火山捉彼罪人貫鐵叉上著於火中皮
肉糜爛痛苦萬端故名大燒⿱夕火地獄。【八無
間地獄】謂有罪眾生至彼受苦無有間歇
故名無間此於八熱中又為最重之獄也
成實論明五種無間一者趣果無間謂有
極重罪者即向彼獄受其果報無有間歇
二者受苦無間謂至彼獄受諸痛苦無有
間歇三者時無間謂至彼獄受苦時節無
有間歇四者命無間謂彼地獄壽命一中
刦無有間歇五者形無間謂彼地獄受罪
眾生生而復死死已還生身形無有間歇
也（一中劫者二十小劫為一中劫也）。
八寒地獄（出翻譯名義）【一頞浮陀地獄】梵語頞浮
<pb n="139"/>
陀或云頞部陀華言皰謂受罪眾生因寒
苦所逼皮肉皰起也。【二泥頼浮陀地獄】梵
語泥頼浮陀或云泥剌部陀華言皰裂謂
受罪眾生因寒苦所逼皰即拆裂也。【三阿
吒吒地獄】梵語阿吒吒或云嚯嚯（皆無翻）謂
受罪眾生由寒苦增極唇不能動唯於舌
中作此聲也。【四阿波波地獄】梵語阿波波
或云唬唬婆（無翻）謂受罪眾生寒苦增極舌
不能動唯於唇間作此聲也。【五嘔喉地獄】
嘔喉地獄者謂受罪眾生由寒苦增極唇
舌俱不能動但於咽喉內振氣而作此聲
也。【六欝波羅地獄】梵語欝波羅或云嗢鉢
羅華言青蓮華謂受罪眾生由寒苦增
極皮肉開拆似此華也。【七波頭摩地獄】梵
語波頭摩或云泍持摩華言紅蓮華謂
受罪眾生由寒苦增極肉色大拆似此華
也。【八芬陀利地獄】梵語芬陀利華言白蓮
華謂受罪眾生由寒苦增極皮肉脫落其
骨之色似此華故或云摩訶鉢特摩地獄
梵語摩訶鉢特摩華言大紅蓮華皮肉
凍拆似此華也。
八憍配八鳥（出法華文句）憍即矜也謂人矜誇自
己有勝於他如鳥有凌高下視之過故文
句引文殊問經八憍配八種鳥也。【一盛壯
憍如䲭】謂人恃己強盛壯大淩他劣弱如
䲭鷂之鳥恃強凌弱故名盛壯憍如䲭。【二
姓憍如梟】謂人恃己種姓強大凌慢於他
如梟不孝之種而食其母故名姓憍如梟。
【三富憍如鵰】謂人恃己富有財物凌慢於
他如鵰有勢力執伏眾禽故名富憍如鵰。
【四自在憍如鷲】謂人恃己長大稱意所作
而得自在凌慢於他如鷲食宿山林去住
自由故名自在憍如鷲（鷲鳥名其鳥黑色多子西域多有此
鳥）。【五壽命憍如烏】謂人恃己壽高凌慢於
他如烏是反哺之鳥命長不死故名壽命
憍如烏。【六聰明憍如鵲】謂人恃己聰利明
達凌慢於他如鵲性至聰能報人吉凶故
名聰明憍如鵲。【七行善憍如鳩】謂人恃己
能行少善便即凌慢有德之人如鳩性雖
純不知自拙故名行善憍如鳩。【八色憍如
鴿】謂人恃己顏容美妙凌慢於他如鴿類
多種以色取勝况復多＆CB21942;故名色憍如鴿。
八難（出維摩所說經）八難者八處障難也此之八處雖
感報苦樂有異而皆不得見佛不聞正法
故總稱為難也。【一在地獄難】謂南贍部洲
之下過五百由旬有八寒八熱等獄皆名
地獄眾生因惡業所感墮於彼處長夜⿱宜八
⿱宜八受苦無間障於見佛聞法故名地獄難
（梵語贍部洲即閻浮提華言勝金洲八寒獄者頞浮陀獄泥頼浮陀獄阿吒吒獄阿
波波獄嘔喉獄欝波羅獄波頭摩獄芬陀利獄也八熱獄者想獄黑繩獄堆壓獄呌
喚獄大呌喚獄燒⿱夕火獄大燒⿱夕火獄無間獄也）。【二在畜生難】謂畜
生種類不一亦各隨因受報或為人畜養
或居山海等處常受鞭打殺害又或互
相吞噉受苦無窮障於見佛聞法故名畜
生難。【三在餓鬼難】謂餓鬼有三種一其業
最重者長劫不聞漿水之名二其業次重
者唯在人間伺求蕩滌膿血糞穢三其
業輕者時或一飽加以刀杖駈逼填河塞
海受苦無量障於見佛聞法故名餓鬼難
（劫梵語具云劫波華言分別時節）。【四在長壽天難】謂此天
以五百劫為壽即色界第四禪中無想天
也言無想者以其心想不行如氷魚蟄虫
外道修行多生其處障於見佛聞法故名
<pb n="140"/>
長壽天難。【五在北欝單越難】梵語欝單越
華言勝處謂此處感報勝東西南三洲也
其人壽一千嵗命無中夭為著樂故不受
教化是以聖人不出其中不得見佛聞法
故名北欝單越難（東西南三洲者東弗于逮西瞿耶尼南閻浮提
也）。【六盲聾瘖瘂難】謂此等人雖生中國而
業障深重盲聾瘖瘂諸根不具值佛出世
而不能見佛雖說法亦不能聞故名盲聾
瘖瘂難。【七世智辯聰難】謂世間之人邪智
聰利者唯務躭習外道經書不信出世正
法故名世智辯聰難。【八生在佛前佛後難】
謂佛出現於世為大導師令諸眾生離生
死苦得涅槃樂人有緣者乃得值遇其生
在佛前佛後者由業重緣薄既不見佛亦
不聞法故名生在佛前佛後難（梵語涅槃華言滅度）。
八苦（出涅槃經）【一生苦】生苦有五種一者受胎謂
識託母胎之時在母腹中窄隘不淨二者
種子謂識託父母遺體其識種子隨母氣
息出入不得自在三者增長謂在母腹中
經十月日內熱煎煑身形漸成住在生臟
之下熟臟之上間夾如獄四者出胎謂初
生下有冷風熱風吹身及衣服等物觸體
肌膚柔嫰如被物刺五者種類謂人品有
貴富貧賤相貌有殘缺妍醜是名生苦。【二
老苦】老苦有二種一者增長謂從少至壯
從壯至衰氣力羸少動止不寧二者滅壞
謂盛去衰來精神耗減其命日促漸至朽
壞是名老苦。【三病苦】病苦有二種一者身
病謂四大不調眾病交攻若地大不調舉
身沉重水大不調舉身肨腫火大不調舉
身蒸熱風大不調舉身倔強二者心病謂
心懷苦惱憂切悲哀是名病苦。【四死苦】死
苦有二種一者病死謂因疾病壽盡而死
二者外緣謂或遇惡緣或遭水火等難而
死是名死苦。【五愛別離苦】謂常所親愛之
人乖違離散不得共處是名愛別離苦。【六
怨憎會苦】謂常所怨讎憎惡之人本求遠
離而反集聚是名怨憎會苦。【七求不得苦】
謂世間一切事物心所愛樂者求之而不
能得是名求不得苦。【八五陰盛苦】五陰者
色受想行識也陰即盖覆之義謂能盖覆
真性不令顯發也盛即盛大之義謂前生
老病死等眾苦聚集故名五陰盛苦。
八不正見（出大集經）【一我見】謂眾生於五陰法中
妄計有我我所執之為實強立主宰是名
我見（五陰者色陰受陰想陰行陰識陰也我我所者我即眾生假名我所即五
陰之身也）。【二眾生見】謂眾生妄計五陰眾共和
合而生是名眾生見。【三壽命見】謂眾生於
五陰法中妄計我受一期果報壽命有長
有短是名壽命見（一期者謂人從生至死也）。【四士夫見】
謂眾生妄計我有士夫之用而能啇賈書
筭營農等事是名士夫見。【五常見】謂眾
生於五陰之身妄計今世雖滅後世復生
相續不斷是名常見。【六斷見】謂眾生於五
陰之身妄計今世滅已更不再生則成斷
滅是名斷見。【七有見】謂眾生妄計一切諸
法實從因緣和合而生執之為有是名有
見（因緣者眼等六根為因色等六塵為緣也）。【八無見】謂眾生於
一切諸法妄計皆無自性執之為無是名
無見。
八妄想（出宗鏡錄）【一自性妄想】謂妄執根塵等法
各有體性不相混濫是名自性妄想。【二差
別妄想】謂妄計色等有可見可對之色
<pb n="141"/>
有不可見可對之色有不可見無對之色
是名差別妄想（可見可對色者即青黃等色眼可見亦可對也不可
見可對色者即聲香味觸四者雖不可見而有對於耳鼻舌身也不可見無對色者
即意識緣過去所見之境皆不可見亦無表對也）。【三攝受積聚妄
想】謂妄計色受想行識五蘊之法攝持聚
集而成一切眾生是名攝受積聚妄想。【四
我見妄想】謂於色受想行識五蘊法中妄
計有我是名我見妄想。【五我所妄想】謂於
色受想行識五蘊法中妄執我身及所受
用之物皆為我所是名我所妄想。【六念妄
想】謂妄分別可愛淨境緣念不斷是名念妄
想。【七不念妄想】謂妄分別可憎之境不起
緣念是名不念妄想。【八念不念俱相違妄
想】謂於念不念愛憎之境違理分別是名
念不念俱相違妄想。
八部（出翻譯名義）夫佛之垂化也道濟百靈法之
傳世也慈育萬有三乘賢聖既肅爾以
歸依八部鬼神亦森然而翊衛故諸經中
多列八部之眾也（三乘者聲聞乘緣覺乘菩薩乘也）。【一天】
天者天然自然樂勝身勝清淨光明尊勝
無比故名為天列位雖多必以大梵帝釋
為首蓋大梵是大千世界之主帝釋是三
十三天之主故也（大梵即色界天也帝釋梵語釋提桓因華言能
天主三十三天主者謂帝釋與三十二人同修戒善生忉利天而帝釋為天主也）。
【二龍】龍者神靈之物孔雀經及大雲等經
各列諸龍幵龍王名字不一皆言其能護
持佛法也。【三夜义】梵語夜义華言勇徤
亦名暴惡有三種一者在地二者在虛空
三者在天地夜义不能飛騰虛空與天二
夜义皆能飛行也。【四乾闥婆】梵語乾闥婆
華言香陰陰即身也不噉酒肉惟香資陰
故名香陰是帝釋天主樂神在須彌山南
金剛窟住天主欲作樂時即上天也（梵語須彌
華言妙高）。【五阿修羅】梵語阿修羅華言無端正
以男多醜而女端正故又云非天謂此神
果報最勝鄰次諸天而行非天也其所居
宮殿城郭噐用降于池居天一等亦有婚
姻男女法式略如人間（地居天者即三十三天及四天王天
也）。【六迦樓羅】梵語迦樓羅華言金翅即金
翅鳥神其翮金色故也兩翅相去三百三
十六萬里頸有如意珠以龍為食。【七緊那
羅】梵語緊那羅華言疑神似人而頭有角
亦帝釋天主樂神也。【八摩睺羅伽】梵語摩
睺羅伽華言大腹行羅什法師云是地龍
而腹行又云是大蟒神而腹行也。
地動八緣（出增一阿含經）【一因水火風動故地動】經
云此閻浮提地南北𤄃二萬一千由旬東
西𤄃七千由旬厚六萬八千由旬地下有
水厚八萬四千由旬水下有火厚八萬四
千由旬火下有風厚六萬八千由旬風下
有金剛輪過去諸佛舍利咸在其中或有
時大風忽動火亦隨動火既動已水復隨
動水既動已地即隨動故云因水火風動
故地動（梵語閻浮提華言勝金洲梵語由旬華言限量或四十里或六十八
十里也）。【二菩薩處母胎故地動】經云菩薩從
兜率天降神來處母胎是時地亦大動（梵語
兜率華言知足佛在兜率天時稱為菩薩）。【三菩薩出母胎故地
動】經云菩薩出母胎時是時地亦大動。【四
菩薩成道故地動】經云菩薩出家學道成
無上正覺即名為佛是時地亦大動。【五佛
入涅槃故地動】梵語涅槃華言滅度是時
地亦大動。【六比丘欲現神通故地動】梵語
比丘華言乞士經云有大神通比丘欲現
<pb n="142"/>
多種變化或分一身為千百身還復為一
飛行虛空山石無礙涌沒自由是時地亦
大動。【七諸天捨本形位得作天主故地動】
經云諸天有大神通神德無量從彼命終
還生彼處由佛德力捨本天形得作帝釋
或作梵主是時地亦大動（帝釋梵語釋提桓因華言能天
主梵主即梵天主也）。【八飢饉刀兵將起故地動】經云
若眾生命終福𥁞或互相攻伐或值飢饉
或遇刀兵是時地亦大動。
珠寶八功德（出正法念處經）此珠即轉輪聖王七寶
中之神珠寶也以其具八種功德故分別
之（輪王七寶者金輪寶白象寶紺為寶神珠寶玉女寶典財寶主兵寶也）。【一
能作光明】謂此珠於夜闇中能作光明遍
照百由旬如秋月行空遠離雲翳又能晝
日熱時放冷光明除諸熱惱而得清凉也。
【二能濟渴乏】謂此珠於曠野無水之處人
眾渴乏能令發清淨水解一切渴也。【三隨
順王意】謂此珠若轉輪王憶念水時即能
隨順王意流清淨水以濟世之乏少也。【四
體具眾色】謂此珠八楞具足而一一楞放
種種色青黃赤白等靡不鮮明也（楞角也）。
【五能離病苦】謂此珠能令百由旬內人皆
離病心行正直一切所欲無不隨願也。【六
能降甘雨】謂此珠勢力能令惡龍不降惡
雨若其降者必清凉甘雨也。【七能生諸物】
謂此珠於無水處及無草木處能令花木
繁茂池水流湧無不隨願也。【八在處利益】
謂此珠所在之處人無夭閼不相殺害離
諸瞋恚常自和恱也。

大明三藏法數卷第二十五
<sarticle><article>大明三藏法數卷第二十六　　　　碣八</article></sarticle>
上天竺前住持沙門一如等奉　勑集註
八功德水（出稱讚淨土經）八功德水謂阿彌陀佛極
樂淨土池中之水有八種功德也。【一澄淨】
謂其水澄渟潔淨是為澄淨功德。【二清
冷】謂其水清瀅涼冷是為清冷功德。【三甘
美】謂其水甘甜嘉美是為甘羙功德。【四
輕輭】謂其水輕浮柔輭是為輕輭功德。【五
潤澤】謂其水滋潤澤物是為潤澤功德。【六
安和】謂其水人若飲時身心即得安隱調
和是為安和功德。【七除患】謂其水人若飲
時能除飢渴等患是為除患功德。【八增益】
謂其水人若飲時即能長養善根增益四
大是為增益功德（四大者即人身中地水火風也）。
八風（亦名八法出佛地經論）謂此八法世間所愛所憎
而能扇動人心名之為風苟心有所主安
住正法不為愛憎之所惑亂即八風不能
動也。【一利】利者利益謂凡有益於我者皆
名為利要覽云得可意事曰利是也。【二衰】
衰者減也謂凡有減[損-口+ㄙ]於我者皆名為衰
要覽云失可意事曰衰是也。【三毀】毀者毀
謗也謂因惡其人構合異語潛地而訕謗
之要覽云陰為毀訕曰毀是也。【四譽】譽即
讚譽謂因喜其人雖不對靣亦必潛以善
言而讚譽之要覽云陰為讚羙曰譽是也。
【五稱】稱即稱道謂因推重其人凡於眾中
必稱道其善以美之要覽云陽為讚美曰
稱是也。【六譏】譏者誹也謂因惡其人本無
其事妄為實有對眾明說要覽云陽為誹
刺曰譏是也。【七苦】苦即逼迫之義謂或遇
惡緣惡境身心受其逼迫要覽云逼惱身
心曰苦是也。【八樂】樂即歡恱之意謂或遇
<pb n="143"/>
好緣好境身心皆得歡恱要覽云適恱身
心曰樂是也。
八種粥（出十誦律）佛在迦尸國竹園中與諸比丘
一處安居爾時諸居士作種種粥持詣竹
園以施佛僧故有八種之名（梵語比丘華言乞士居士
者清淨自居也）。【一酥粥】酥粥者謂以牛馬等酥和
於米粟煑為粥也。【二油粥】油粥者謂以荏
酥麻等油和於米粟煑為粥也。【三胡麻粥】
胡麻粥者謂取胡麻子和於米粟煑為粥
也。【四乳粥】乳粥者謂以牛馬等乳和於米
粟煑為粥也。【五小荳粥】小荳粥者謂以綠
荳赤荳等和於米粟煑為粥也。【六摩沙荳
粥】摩沙荳疑即大荳也盖梵語摩訶華言
大今云摩沙者乃梵音遠近不同也謂以
此荳和於米粟煑為粥也。【七麻子粥】麻子
粥者謂以黃麻子和於米粟煑為粥也。【八
薄粥】薄粥者或用米或用粟煑為稀粥也。
八不淨物（出華嚴經隨䟽演義鈔）佛在世時誡諸弟子乞
食自活少欲知足不許畜此等物以其能
生貪戀計着之心染污梵行故有此八不
淨之名也（梵行即淨行也）。【一置買田宅】謂比丘當
依眾居止勤修出世清淨無為之道若私
置田宅以圖自足是為不淨（梵語比丘華言乞士）。【二
種植根栽】謂比丘當勤修道業於世間資
生之事不生貪著若不為眾私自種植田
園內妨行業是為不淨。【三貯聚穀粟】謂比
丘當乞食資身清淨活命若不為眾私自
藏貯穀粟米麥是為不淨。【四畜養奴婢】謂
比丘當閑居淨處修攝其心行安樂行若
不為眾畜養奴婢驅使作務是為不淨。【五
畜養群畜】謂比丘當持禁戒慈心不殺若
畜養牛馬等畜孳生之類以污梵行是
為不淨。【六藏積金銀錢寶】謂比丘當以清
雅為高安貧樂道身無長物若貪積世間
所重金銀資財等物資生求利計筭出納
有乖道行是為不淨。【七藏積象牙刻鏤等
物】謂比丘當奉佛戒志尚儉素於諸玩好
心不貪戀布衣草座常懷知足若貪世
間稀有雕飾之物是為不淨。【八藏積銅鐵
釜鑊以自煑㸑】謂比丘與眾居止當與眾
同飡或乞食自活勵精梵行成就道業若
藏積釜鑊以自煑㸑別眾而食是為不淨。
八依（出瑜伽師地論）【一施設依】施設猶建立也謂人
依五蘊中假用言說施設我及眾生各各
不同有如是生類如是種姓如是名字如
是飲食如是苦樂壽夭等是名施設依（五蘊
者色蘊受蘊想蘊行蘊識蘊也）。【二攝受依】攝受含攝容受
也謂人依於父母妻子奴婢僮僕等以為
我所攝受故名攝受依。【三住持依】謂人依
叚觸思識四種之食則能攝養諸根住立
支持故名住持依（[(暇-日)-(己-(乳-孚))+几]食者[(暇-日)-(己-(乳-孚))+几]即分叚謂以香味觸三塵為體入腹
變壞資益諸根也觸食者謂眼識等所對色等諸塵柔輭細滑等觸而生喜樂資益
諸根也思食者謂第六意識思於可愛之境生希望意而潤益諸根也識食者識即
第八識也謂由前三食勢分所資能令此識增勝執持諸根也）。【四流轉依】
謂人依五蘊中受想行識四心起諸煩惱
業因流轉三界生死故名流轉依。【五障礙
依】謂諸天魔外道隨有修善法處即往其
前為作障礙故名障礙依。【六苦惱依】謂人
依於欲界領受一切憂苦不生厭離之心
故名苦惱依。【七適恱依】謂人依諸禪定靜
息思慮身心湛寂得法喜樂故名適恱依。
【八後邊依】謂阿羅漢三界惑業已盡更不
受生其最後身依有餘涅槃而住故名後
<pb n="144"/>
邊依（梵語阿羅漢華言無生又云無學三界者欲界色界無色界也有餘涅槃
者羅漢三界惑業已盡尚餘色身未滅故也梵語涅槃華言滅度。
佛具九惱（出大智度論并興起行經）如來已離一切障礙
成就無量諸勝功德豈有如是種種業報
之實盖亦善巧方便令諸眾生知造善惡
業因必有苦樂果報故說此九種惱事也。
【一六年苦行】佛言徃昔波羅奈城邊有婆
羅門子名火鬘復有瓦師之子名護喜二
子少小心相敬念護喜謂火鬘曰共見迦
葉如來火鬘荅曰何用見此髠道人如是
至三後日護喜復曰可共暫見荅曰何用
見此髠頭道人何有佛道於是護喜捉火
鬘頭曰為汝共見如來火鬘驚怖心念此
非小緣必有好事耳即曰今放我頭我共
汝去既至佛所禮迦葉足護喜白佛火鬘
不識三寶願佛開化火鬘覩佛相好心生
歡喜出家學道時火鬘者即我身是護
喜者我為太子逾城出家時作瓶天子導
我者是我徃昔以惡言道迦葉佛故受諸
苦報由此餘殃今欲臨成佛時復受六年
苦行也（梵語波羅奈華言江遶城梵語婆羅門華言淨行梵語迦葉華言飲
光三寶者佛寶法寶僧寶也作瓶天子即色界淨居天也）。【二孫陀利謗】
佛言徃昔波羅奈城有愽戲人名淨眼時
有＆CB21942;女名鹿相淨眼誘此女人共車出城
至𣗳園中共相娛樂時彼園中有辟支佛
修行道法淨眼待辟支佛入城乞食遂殺
鹿相埋辟支佛廬中後累辟支佛將至死
地淨眼見已即起悲心我所造作自當受
之故自說罪因國王即殺淨眼時彼淨眼
者則我身是彼鹿相者孫陀利是以是因
緣無數千嵗受無量苦今雖得佛由此餘
殃故獲孫陀利女謗也（辟支佛梵語辟支迦羅華言緣覺）。
【二木槍】佛在羅[門@(八/允)]祇竹園精舍入城乞食
忽有木槍迸在佛前心自念言此是宿緣
我當受之眾見驚愕佛復心念現償宿緣
使眾人見不敢造惡便踊身虛空去地一
仞木槍逐佛乃至七由延槍亦隨之佛於
空中化一青石厚闊十二由延佛立石上
槍即穿石出在佛前又化地水火風各厚
闊十二由延佛立其上槍亦穿過佛復上
四天王宮次第乃至梵天槍亦次第而上
至於佛前所過諸天與說宿緣佛復從梵
天下至羅[門@(八/允)]祇城槍亦尋下國人隨從看
此因緣佛恐眾人見償此緣皆悶死是故
佛語眾人各自還歸亦勑諸比丘眾各還
房已佛便心念當償宿緣遂疊大衣敷座
而坐即展右足木槍便從足趺徹過舍利
弗等皆至佛所禮拜慰問為說宿緣徃昔
有兩部主賈客入海取寶後遇水漲爭船
第二部主與第一部主格戰第二部主以
鑹矛鑹第一部主脚過即便命終佛告舍
利弗爾時第二部主者即我身是第一部
主者今提婆達兜是我時鑹彼脚以是因
緣受諸苦報今雖得佛由此殘緣故受木
槍刺脚也（梵語羅[門@(八/允)]祇華言王舍城梵語由延即由旬華言限量四天三
者東方持國天王南方增長天王西方廣目天王北方多聞天王也梵語比丘華言
乞士梵語舍利弗華言鶖子梵語提婆達兜亦云提婆達多又云調達華言天熱）。
【四馬麥】佛言過去世時有比婆葉如來在
槃頭摩䟦城中與大比丘眾俱有槃頭王
與諸臣民請佛供養及比丘僧佛默然許
之王還具饌已畢即執香爐啟曰唯願屈
尊來受我供佛勑大眾徃詣王宮食畢各
還時為病比丘取食而歸爾時城中有婆
<pb n="145"/>
羅門教五百童子佛從婆羅門所過時婆
羅門見食香美便起妬意此髠沙門正應
食馬麥不應食甘饌亦教童子言此等師
主皆食馬麥時婆羅門者即我身是五百
童子者五百羅漢是我時言他食馬麥故
受諸苦報今雖得佛由此殘緣我及眾等
於毘蘭邑食馬麥九十日也（梵語沙門華言息心又云
勤息比婆葉槃頭摩䟦毘蘭俱無翻）。【五流離王殺釋種】佛在
世時波斯匿王新紹王位使臣求親於迦
毘羅國釋種之家時摩訶男婢生一女顏
貌端正送與波斯匿王後生一子名曰流
離及年八嵗與梵志子好苦詣摩訶男家
時迦毘羅國新起一講堂欲請如來於中
供養爾時流離太子徃至講堂即陞師子
之座時諸釋種見之罵言此婢生物敢入
中坐於是出語梵志子好苦曰此諸釋種
捉我毀辱乃至於此我後紹王位時汝當
告我此事流離太子後紹王位好苦以前
事告之流離集兵徃伐釋種佛告比丘
徃昔之時此羅[門@(八/允)]城有捕魚村時世饑儉
彼村有池多魚時城中人向於池中捕魚
食之池中有二種魚一名麩二名多舌各
懷報怨時有一小兒在岸見魚跳而喜以
杖打彼魚頭爾時羅[門@(八/允)]人者今釋種是麩
魚者今流離王是多舌魚者今梵志好苦
是小兒者即我身是以是因緣故流離王
殺釋種也（梵語波斯匿華言勝軍梵語迦毘羅華言黃色）。【六乞食
空鉢】佛嘗入婆羅門聚落中乞食不得空
鉢而還。【七旃荼女謗】佛言徃昔有佛名盡
勝如來會中有兩種比丘一名無勝一名
常歡時波羅奈城有大愛長者婦名善幻
兩種比丘徃來其家以為檀越無勝比丘
為斷漏故供養無乏常歡比丘結使未除
供養微薄常歡比丘興嫉妬心誹謗無勝
與善幻通不以道法供養乃恩愛耳時常
歡者則我身是善幻婦者今旃荼是（旃荼亦名
旃沙）我時謗無勝故受諸苦報今雖得佛由
此餘殃我為外道比丘王臣說法之時却
被多舌童女繫盂起腹來至我前謗曰
沙門何以不說家事乃說他事今汝自樂
不知我苦汝先共我通使我有身今當臨
月事須酥油以養小兒盡當給我爾時眾
會皆低頭默然時釋提桓因化作一鼠入
其衣裏嚙盂繫斷忽然落地眾等見已
皆大歡喜（旃荼梵語具云旃荼羅華言嚴幟又云屠者謂惡業自嚴行時
搖鈴持竹為標幟也梵語檀華言施言檀越者華梵兼舉耳謂能行施則超越貧窮
之海也斷漏者言斷生死之漏也結使者即惑業也梵語釋提桓因華言能天主）。
【八調達推山】佛徃昔於羅[門@(八/允)]祇城有長者
名須檀家富多財子名須摩提其父須檀
命終已後摩提異母弟名修耶舍摩提不
欲與弟分財一日與弟執手共登耆闍崛
山將至高崕便推置崕底以石塠之其弟
命絕佛告舍利弗長者須檀者我父王白
淨是也須摩提者則我身是修耶舍者今
提婆達多是也以是因緣我於耆闍崛山
經行為提婆達多舉崕石以擲我頭山神
以手接石石邊小片迸中我脚拇指破而
血出（梵語耆闍崛華言鷲頭即靈鷲山也須檀須摩提俱無翻）。【九寒風
索衣】佛於阿羅婆伽林中冬至前後八夜
寒風破竹嘗索三衣禦寒（阿羅婆伽無翻）。
大乘九部（出大智度論）謂佛所說大乘諸經無因
緣論議譬喻之三部故云九部也以大乘
直說大法不假因緣唯談圓理故絕論議
<pb n="146"/>
獨顯真常不待譬喻是以大乘諸經唯存
方廣等九部也別論雖爾若通而言之凡
大小乘經無不具有十二部也。【一修多羅】梵
語修多羅華言契經契者上契諸佛之理下
契眾生之機也經法也常也乃聖教之總
名今言修多羅即經中長行之文也謂直
說法相隨其義理長短不以字數為拘是
為長行。【二祇夜】梵語祇夜華言應頌又
云重頌或云偈謂應前長行之文重宣其
義也或二句四句六句八句乃至多句等
皆名為頌。【三伽陀】梵語伽陀華言諷頌謂
不頌長行之文但直說偈句如金光明經
中空品等是也亦名孤起如楞嚴經中阿
難讚佛偈云妙湛總持不動尊等是也
（楞嚴梵語具云首楞嚴華言健相分別梵語阿難華言慶喜）。【四伊帝目
多】梵語伊帝目多華言本事謂如來說諸
菩薩等因地所行之事也如法華經中說
藥王菩薩曾於日月淨明德佛所得法歡
喜然身然臂以為供養行諸苦行求菩提
道等是也（菩薩梵語具云華提薩埵華言覺有情）。【五闍多伽】
梵語闍多伽華言本生謂佛說諸菩薩等
本地受生之事及自說為菩薩時修諸苦
行等事如涅槃經云比丘當知我於過去
作鹿作羆作麞作兔作粟散王轉輪聖
王龍金翅鳥諸如是等行菩薩道時所受
身之類是也。【六阿浮達磨】梵語阿浮達磨
華言未曾有亦云希有如佛生時即行七
步足跡之處皆有蓮華放大光明遍照十
方世界而發是言我是度一切眾生生老
病死者地大震動天雨眾華𣗳出音聲
作天妓樂如是等無量希有之事是名未
曾有又四種等凡有聞所未聞見所未見
皆名未曾有（四眾者比丘比丘尼優婆塞優婆夷也）。【七優陀
那】梵語優陀那華言自說謂無有人問
如來以他心智觀眾生機而自宣說如楞
嚴會上說五十種魔事不待阿難請問
又如阿彌陀經無有緣起自告舍利弗等
是也（五十種魔事者謂於色受想行識五陰中各有十種也梵語阿彌陀華言
無量壽梵語舍利弗華言鶖子）。【八毘佛畧】梵語毘佛畧華
言方廣正理名方包富名廣謂大乘方等
經典其義廣大猶如虛空即諸經之理體
也。【九和伽羅】梵語和伽羅華言授記謂如
來為諸菩薩緣覺聲聞授作佛記如法華
經云汝阿逸多於當來世而成佛道號曰
彌勒等是也（梵語阿逸多華言無能勝梵語彌勒華言慈氏）。
華嚴九會說（出華嚴經隨䟽演義鈔）華嚴者謂如來
以萬行因華莊嚴法身果德也九會說
者如來與菩薩四眾天龍八部於菩提場
等處九番聚會而廣說此法也（菩薩梵語具云菩提
薩埵華言覺有情四眾者比丘比丘尼優婆塞優婆夷也八部者天龍夜叉乾闥婆
阿修羅迦樓羅緊那羅摩睺羅迦也梵語菩提華言道𣗳名也如來於此𣗳下成道
故其處名菩提場）。【第一會】此會菩提場普賢菩薩說
如來依報因果法門自第一卷至十一卷
共六品經（依報者即所依之國土也六品者世主妙嚴品如來現相品普
賢三昧品世界成就品華藏世界品毘盧遮那品也）。【第二會】此會普
光明殿文殊師利菩薩等說十信等法門
自第十二卷至十五卷共六品經（普光明殿者其
殿眾寶所成光明照映又佛於中說法普放光明故也梵語文殊師利華言妙德十
信者信心念心精進心慧心定心不退心護法心回向心戒心願心也六品者如來
名號品四聖諦品光明覺品菩薩問明品淨行品賢首品也）。【第三會】此
會忉利天宮法慧菩薩說十住等法門自
第十六卷至十八卷共六品經（梵語忉利華言三十
三即帝釋等三十三天所居之處也十住者發心住治地住修行住生貴住方便具
<pb n="147"/>
足住正心住不退住童真住法王子住灌頂住也六品者昇須彌山頂品須彌山頂
偈讚品十住品梵行品初發心功德品明法品也）。【第四會】此會於
夜摩天宮功德林菩薩說十行等法門自
第十九卷至二十一卷共四品經（梵語夜摩華言
善時分以此天時時唱快樂故也十行者歡喜行饒益行無嗔恨行無盡行離癡亂
行善現行無着行尊重行善法行真實行也四品者昇夜摩天宮品夜摩宮中偈讚
品十行品十無盡藏品也）。【第五會】此會兜率天宮金剛
幢菩薩說十迴向等法門自第二十二卷
至三十三卷共三品經（梵語兜率華言知足以此天於五欲
境知止足故也十迴向者救護眾生離眾生相迴向不壞迴向等一切佛迴向至一
切處迴向無盡功德藏迴向隨順平等善根迴向隨順等觀一切眾生迴向真如相
迴向無縛解脫迴向法界無量迴向也三品者兜率天宮品兜率天宮偈讚品十迴
向品也）。【第六會】此會他化天宮金剛藏菩薩
說十地法門自第三十四卷至三十九卷
共一品經（他化者謂諸欲樂境不勞日化皆由他化而自在受用即他化
自在天也十地者歡喜地離垢地發光地𦦨慧地難勝地現前地遠行地不動地善
慧地法雲地也品即十地品也）。【第七會】此會復於普光
明殿毘盧遮那如來說阿僧祇數量法門
普賢菩薩亦說十大三昧等及等覺法門
自第四十卷至五十二卷共十一品經（梵語
毘盧遮那華言遍一切處梵語阿僧祇華言無數梵語三昧華言正定等覺者云復
妙覺佛位猶有一等勝前諸位得稱覺也十大三昧者普光大三昧妙光大三昧次
第遍徃諸佛國土大三昧清淨深入行大三昧知過去莊嚴藏大三昧智光明藏大
三昧了知一切世界佛莊嚴大三昧眾生差別身三昧法界自在大三昧無礙輪大
三昧也十一品者十定品十通品十忍品阿僧祇品如來壽量品諸菩薩住處品佛
不思議法品如來十身相海品如來隨好光明功德品普賢行品如來出現品也）。
【第八會】此會復於普光明殿普賢菩薩說
離世間法門自第五十三卷至五十九卷
共一品經（離世間法者謂超越世間大乘之法也一品即離世間品也）。
【第九會】此會逝多林文殊師利菩薩等說
入法界法門自第六十卷至八十卷共一
品（梵語逝多華言勝林即給孤獨園也法界者交徹融攝故曰法界即諸佛平等
法身之理也一品即入法界品也）。
九種大禪（出地持經）禪梵語具云禪那華言靜慮
謂菩薩既憑弘誓利益眾生則當進修深
廣大行然深廣之行莫若禪定言禪則一
切皆攝所謂若諸菩薩成道轉法輪入涅
槃勝妙功德思惟修法利生方便皆在其
中是故說此九種禪定之相也（梵語涅槃華言滅度）。
【一自性禪】謂於菩薩藏聞思從前所行世
間出世間善一心安住或止分或觀分或俱
分無不攝也（菩薩藏者菩薩所修之法藏也聞思從前所行世間出世
間善者聞持思念已徃所行世間出世間一切善法也止分者謂攝心不散即定也
觀分者謂分別照了即慧也俱分者謂止觀雙修定慧平等也分者位也謂安於止
觀相應位分也菩薩於所修法藏聞持思念過去所行一切善法一心安住止觀平
等大慧利益眾生也而言自性者謂菩薩所修之禪觀心實相不從外得即本有之
定也。【二一切禪】謂修此禪定則自行化他一
切諸法無不攝也名有三種一者現法樂
住禪謂離一切妄想身心止息第一寂滅
捨離味著及一切相現得法喜之樂而住
於定也二者出生三昧功德禪謂出生種
種不可思議無量無數一切三昧功德也
三者利益眾生禪謂眾生所作皆與同
事復以法義開導饒益莫不令其離苦
得樂也（捨離味著及一切相者謂內於禪定之味外及一切諸相心能捨離
而不樂著也梵語三昧華言正定同事者謂隨諸眾生同其行事而饒益之也）。【三
難禪】難禪者謂此禪定不易修也名有三
種第一難禪謂久習勝妙禪定於諸三昧
心得自在哀愍眾生欲令成就捨第一禪樂
而生欲界也第二難禪謂依此定出生無
量無邊不可思議諸深三昧出過聲聞辟
支佛上也第三難禪謂依此定得無上菩
提也（第一禪樂者即勝妙禪定之樂也辟支梵語具云辟支迦羅華言緣覺梵
<pb n="148"/>
語菩提華言道）。【四一切門禪】門即出入之義謂一
切禪定皆由此門而出名有四種一者有
覺有觀禪謂初心在緣名覺細心分別禪
味曰觀即色界初禪定也二者喜俱禪謂
得此禪定喜心共發即第二禪也三者樂
俱禪謂得此禪定則發勝妙之樂即第三
禪也四者捨俱禪謂入此禪則心平等而
無善惡憎愛之意即第四禪也。【五善人禪】
謂一切善法無所不攝乃大善根眾生之
所共修名有五種一者不味著謂於禪定
之味不樂著也二者慈心俱謂愛念眾生
之心與禪俱發也三者悲心俱謂悲愍眾
生之心與禪俱發也四者喜心俱謂歡喜
眾生離苦得樂之心與禪俱發也五者捨
心俱謂無憎無愛平等之心與禪俱發也。
【六一切行禪】謂大乘一切行法無不含
攝名有十三種一者善禪謂此禪定能
攝一切善法也二者無記化化禪謂不待
作意思惟自然能於定中作種種變化而
無窮也三者止分禪謂攝心不散與定相
應也四者觀分禪謂分別照了與慧相應
也五者自他利禪謂正定現前則能自利
利他也六者正念禪謂於定中正念思惟
無諸雜想也七者出生神通力功德禪謂
得此大定則一切神通功德悉皆由之而
出生也八者名緣禪謂於一切諸法名相因
緣悉得通達無礙也九者義緣禪謂於一
切諸法義理因緣悉能通達曉了也十者
止相緣禪謂於寂靜因緣之相圓明洞徹
永離一切散亂也十一者舉相緣禪謂能
照了諸法起滅因緣悉皆清淨無礙也十
二者捨相緣禪謂於一切善惡法相因緣
悉皆捨離清淨而無染着也十三者現法
樂住第一義禪謂因此定現得法喜之
樂而安住於第一義也（第一義者謂實相中道之理無二無
別也）。【七除惱禪】謂修此禪定能除滅眾生種
種苦惱名有八種一者呪術所依禪謂因
此定能以呪術之力除諸毒害霜雹寒熱
鬼病一切苦患也二者除病禪謂因此定
能除地水火風四大所起眾病也三者雲
雨禪謂因此定能興致甘雨消滅灾旱救
諸饑饉也四者等度禪謂因此定能濟諸
恐難及一切水陸人非人怖也五者饒益
禪謂因此定能以飲食饒益曠野飢渴眾
生也六者調伏禪謂因此定能以財物調
伏眾生也七者開覺禪謂因此定能覺悟
迷惑眾生也八者等作禪謂因此定能令
眾生所作悉皆成就也（非人者即龍鬼之類也）。【八此
世他世樂禪】謂修此禪定能令眾生悉得
現在未來一切之樂名有九種一者神足
變現調伏眾生禪謂因此定而能變現種
種神足通力調伏一切眾生也二者隨說
調伏眾生禪謂因此定而能隨順說法調
伏一切眾生也三者教誡變現調伏眾生
禪謂因此定能以正法教誨誡諭調伏一
切眾生也四者為惡眾生示惡趣禪謂因
此定能為惡業眾生示現修羅餓鬼畜生
地獄等趣令其改惡遷善也五者失辯眾
生以辯饒益禪謂因此足而於眾生不能
辯說正法者即以辯才而饒益之令其心
識開悟也六者失念眾生以念饒益禪謂
因此定而於眾生失正念者能以正念而
饒益之令其邪見不生也七者造不顛倒
<pb n="149"/>
論微妙讚頌摩得勒伽為令正法久住世
禪謂因此定開發妙慧心不顛倒能造微
妙讚頌摩得勒伽之論而令正法流通久
住於世也八者世間技術義饒益攝取眾
生禪謂因此定能以書數筭計資生方法
如是等種種眾具攝取饒益一切眾生也
九者暫息惡趣放光明禪謂因此定放大
光明暫令修羅等趣息其苦惱也（神定者謂神通
滿足也梵語摩得勒伽亦云摩怛理伽華言本母即論名謂能興立教義為本為母
故也）。【九清淨淨禪】謂依此禪定一切煩惱惑
業悉皆斷盡即得大菩提清淨之果名為
清淨重言淨者以清淨之相亦不可得也
名有十種一者世間清淨淨不味不染污
禪謂依此定於一切天人所修世間禪定
悉不味著亦不見有染污之相名為清淨
重言淨者以此淨相亦不可得也二者出
世間清淨淨禪謂依此定於一切聲聞緣
覺所修出世間禪定悉無染礙名為清淨
重言淨者以此淨相亦不可得也三者方
便清淨淨禪謂依此定能善巧方便演說
無量妙法化度一切眾生悉無染礙名為
清淨重言淨者以此淨相了不可得也四
者根本清淨淨禪謂依此定於色界四禪
根本之定悉無染礙名為清淨重言淨者
以此淨相亦不可得也五者根本上勝進
清淨淨禪謂依此定於色界四禪根本雖
得最上殊勝增進之定悉無染礙名為清
淨重言淨者以此淨相亦不可得也六者
入住起力清淨淨禪謂依此定或入或住
或起力用自在無染無礙名為清淨重言
淨者以此淨相亦不可得也七者捨復入
力清淨淨禪謂依此定捨而復入力用自
在無染無礙名為清淨重言淨者以此淨
相亦不可得也八者神通所作力清淨淨
禪謂依此定能以種種神通力用變現自
在利益一切悉無染礙名為清淨重言淨
者以此淨相亦不可得也九者離一切見
清淨淨禪謂依此定而於斷常有無一切
諸見悉皆遠離而無染礙名為清淨重言
淨者以此淨相亦不可得也十者煩惱智
障斷清淨淨禪謂依此定於見思等諸
煩惱惑及障理之智皆已斷滅悉無染礙
名為清淨重言淨者以此淨相亦不可得
也（四禪者初禪二禪三禪四禪也根本定者謂四禪之定為諸禪之根本能出生
一切禪定也斷常者謂外道妄計此身滅已更不再生名斷見復計此身滅已還生
名常見也障理之智者謂聲聞雖得人空之智若大乘菩薩以此智即是障理之惑
故也。
九次第定（出法界次第）九者自初禪至滅受想定
凡九種也次第者謂人若入禪時智慧深
利能從一禪又入一禪如是次第而入心
心相續不生異念無間無雜定者攝心不
亂也。【初禪次第定】謂人修禪定離欲界惡
不善法有覺有觀離生喜樂定觀均齊其
心次第而入無有雜念間隔也（有覺有觀者初心在
緣曰覺細心分別禪味曰觀即是初禪之定相離生喜樂者慶恱之心名為喜恬淡
之心名為樂初禪既離欲界惡不善法故生此喜樂也定觀均齊者觀即是慧所謂
定慧平等也）。【二禪次第定】謂人修禪定從初禪
入二禪時一心無覺無觀定生喜樂其心
次第而入無有雜念間隔也（無覺無觀者既入二禪即
離初禪覺觀動散也定生喜樂者既無覺觀攝心在定則生喜樂此即二禪之定相
也）。【三禪次第定】謂人修禪定從二禪入三
禪時離喜行捨而受身樂唯聖人能說而
復捨念行樂其心次第而入無有雜念間
<pb n="150"/>
隔也（離喜行捨者謂厭離二禪大喜動散攝心不受也受身樂者既離二禪之
喜而身受三禪之樂也聖人能說者此樂極勝超過一切喜樂非凡夫所知也捨念
行樂者謂能捨二禪之喜念而行三禪之樂也）。【四禪次第定】謂人
修禪定從三禪入四禪時斷喜樂故不喜
不樂其心次第而入無有雜念間隔也（斷喜
樂者謂斷二禪之喜及三禪之樂也不喜不樂者謂心無善惡寂然平等即是四禪
之定相也）。【五虛空處次第定】謂人修禪定從色
界入無色界則滅一切色相不念種種異
相入無邊虛空處其心次第而入無有雜
念間隔也（滅一切色相者謂滅根境可見可對一切色相也既得四禪定
已猶厭色界色質為礙不得自在於是心求出離滅一切色相而修虛空處定心與
虛空之法相應則不念種種異相也。【六識處次第定】謂人修
禪定既得虛空處定已心緣虛空虛空無邊
緣多則散能破於定即捨虛空轉心緣識心
與識法相應則過一切無邊虛空處入一
切無邊識處其心次第而入無有雜念間
隔也（過一切無邊虛空處者既入識處則超過虛空處也）。【七無所有
處次第定】無所有處者即不緣一切內外
境界也謂人修禪定既得識處定已三世
心識無量無邊緣多則散能破於定即捨
所緣之識轉心緣無所有處其心次第而
入無有雜念間隔也（內外境者內即識處外即虛空處也三世
者過去現在未來也）。【八非想非非想次第定】非想者
非識處之有想也非非想者非無所有處
之無想也謂人修禪定既得無所有處定
已深知無想處如癡有想處如癰如瘡即
捨無所有處緣念非有想非無想之法其
心次第而入無有雜念間隔也（如癡者＆CB21906;無心想也
如癰如瘡者有痛即覺譬有心想也）。【九滅受想次第定】滅受
想者即受想心滅而不復起也謂人修禪
定從非有想非無想入滅受想定時其心
明利次第而入無有雜念間隔是為滅受
想次第定若得此定不久即證阿羅漢果
也（梵語阿羅漢華言無學又云無生）。
九識（出宗鏡錄）識以了別為義謂能照了分別一
切諸法故也。【一眼識】謂眼與色為緣而生
眼識眼識依根而生眼根因識能見是能
見者名為眼識。【二耳識】謂耳與聲為緣而
生耳識耳識依根而生耳根因識能聽是
能聽者名為耳識。【三鼻識】謂鼻與香為緣
而生鼻識鼻識依根而生鼻根因識能齅
是能齅者名為鼻識。【四舌識】謂舌與味為
緣而生舌識舌識依根而生舌根因識能
嘗是能嘗者名為舌識。【五身識】謂身與觸
為緣而生身識身識依根而生身根因識
能覺是能覺者名為身識。【六意識】謂意
法為緣而生意識意識依根而生意根因
識即能分別以能分別前五根所緣色等
五塵境界是名意識若斷此識即成聲聞
緣覺（五根者即眼根耳根鼻根舌根身根也五塵者即色塵聲塵香塵味塵觸
塵也）。【七末那識】梵語末那華言意亦名相續
識又名分別識此識本無定體即第八識
之染分依第八識自證分而生緣第八識
見分而執為我為第六識之主執轉第六
識所緣善惡之境而成染淨皆由此識也
前第六識名意識今此識亦名意者謂第
六識依根而得名此識當體而立號第六
識雖能分別五塵好惡而由此識傳送相
續也若斷此識即成菩薩（依根者根即意根也當體者即
分別之體也）。【八阿頼耶識】梵語阿頼耶華言藏
識此識染淨同源生滅和合而具有四分
如摩尼珠體本清淨又如明鏡能含萬像
若以染分言之無明依之而起結業由此
<pb n="151"/>
而生具足煩惱塵勞變現根身世界即前
七種識境皆是也若以淨體言之即本覺
心源離念清淨等虛空界即後之菴摩
羅識是也無法不含無事不攝是名藏識
若轉此識即成佛果（四分者一相分相即形相謂此識能變現
根身世界及諸法名義相狀皆由第八識此分而生如鏡中所現之影像也二見分
見即照了之義謂此識能照燭一切諸法及解了諸法義理如鏡中之明能照萬像
也三自證分自證取具之法謂此識能持見分相分親證無礙如鏡之圓體常持其
明能含眾像也四證自證分證即能證之體自證即所具之法能持前自證分見分
相分皆不離此分是第八識本體如鏡之背也梵語摩尼華言離垢根身者眼等諸
根色身也）。【九菴摩羅識】梵語菴摩羅華言清淨識
亦云白淨無垢識此識乃一切眾生清淨
本源心地諸佛如來所證法身果德在聖
不增在凡不減非生死之能覊非涅槃之
能寂染淨俱泯纖塵不立明同皎月湛若
太虛是名清淨識（梵語涅槃華言滅度）。
九緣生識（出成唯識論并宗鏡錄）緣即助成之義九緣
生識者謂明空根境等九種之緣生眼耳
鼻舌等八種之識也以眼耳鼻舌身五識
依第八識相分建立由第八識種子而生
攬明空諸境而為相也第六識緣第八識
相分而得生取五塵境界而分別依第七
識而能執取也第七識緣第八識見分而
得起轉第六識染淨而為依也第八識為
眾識之根本含諸法之種子依第七識而
能轉托五根識而為相也由是而知識藉
緣生緣因識有更互為依[逅-口+巾]相倚托而有
多少不同故言九緣生識也（相分者相即形相分謂分
齊謂世間種種色像境界凡有名相者皆是第八識之相分也五塵者色塵聲塵香
塵味塵觸塵也）。【一明緣】明者日月之光能顯諸色
相也謂眼因明而見無明則不能發於眼
識故明為眼識之緣也。【二空緣】空者蕩然
無礙而能顯諸色相也謂眼以空而能見
耳以空而能聞無空則不能發眼耳之識
故空為眼識耳識之緣也。【三根緣】根者眼
耳鼻舌身五根也謂眼識依眼根而能
見耳識依耳根而能聞鼻識依鼻根而
能齅舌識依舌根而能嘗身識依身根
而能覺若無五根則五識無所依故五根
為五識之緣也。【四境緣】境者色聲香味觸
五塵之境也謂眼等五根雖具見聞齅嘗
覺等五識若無色等五種塵境作對則五
識無由能發故境為五識之緣也（五識者眼識耳
識鼻識舌識身識也）。【五作意緣】作意者即心所法有
警察之義謂如眼初對色時便能覺察引
領趣境使第六識即起分別善惡之念及
耳鼻舌身初對境時亦能如是覺察引領
是以遍行一切識境皆由作意故作意為
眼等六識之緣也（心所者受想行也六識者眼識耳識鼻識舌識
身識意識也）。【六根本依緣】根本即第八阿頼耶
識依即倚託也謂第八識是諸識之根本
眼等六識依第八識相分而得生第八識
相分託眼等六識而得起故根本依為六
識及第八識之緣也（梵語阿頼耶華言藏識）。【七染淨
依緣】染淨依者即第七末那識也謂一切
染淨諸法皆依此識而轉也謂眼耳等六
識於色聲等六塵境上起諸煩惱惑業則
轉此煩惱染法歸於第八識而成有漏若
六識修諸道品白淨之業則轉此道品淨
法歸於第八識而成無漏故名染淨依也
然此第七識亦依第八識而能轉第八識
依第七識而隨緣更互為依[逅-口+巾]相倚託故
染淨依為眼等八種識之緣也（梵語末那華言意八
<pb n="152"/>
種識者眼識耳識鼻識舌識身識意識第七識第八識也）。【八分別依緣】
分別者即第六識也此識能分別善惡有
漏無漏色心諸法以眼等五根雖能取境
然皆依此識而有分別也是知五根境之
好惡由分別而生第七識之染淨由分別
而知第八識之相分由分別而顯故分別
依為眼等八種識之緣也。【九種子緣】種子
即眼等八種識之種子也謂眼識依眼根
種子而能見色耳識依耳根種子而能聞
聲鼻識依鼻根種子而能聞香舌識依
舌根種子而能嘗味身識依身根種子而
能覺觸意識依意根種子而能分別第
七識依染淨種子而能相續第八識依含
藏種子而能出生一切諸法以諸識各依
種子而生故種子為眼根等諸識之緣也。
如來藏九喻（出寶性論）如來藏即是眾生本
源清淨心地諸佛法身之果德也具足諸
法包含萬像諸佛證此藏心利益羣生
應用無盡眾生迷此藏心常為無明煩惱
障覆業惑之所纏縛而不能證得佛令
眾生修行一切善法斷除煩惱無明顯出
自己如來藏清淨法身之體故說此九
種譬喻也（無所明了故曰無明昏煩之法惱亂心神故曰煩惱）。【一萎
華佛身喻】萎枯顇也萎華譬無明煩惱
佛身譬如來藏也謂一切眾生煩惱身中
本有功德莊嚴如來藏身而為無明貪惑
所覆而不能見也論云功德莊嚴佛住在
萎華中是也。【二巖蜂淳蜜喻】巖蜂譬煩惱
蜜以譬如來藏謂蜂為人所觸則放毒螫
人為境所逆則生嗔害也盖一切眾生如
來藏中具有功德法味而為無明嗔恚之
所纏繞不得其用猶彼淳美之蜜而為群
蜂之所圍遶而不能得其味也論云上妙
羙味蜜為群蜂圍遶是也。【三糠𥢶稉米喻】糠
穀皮𥢶糠之麤者譬煩惱也稉米譬如來
藏法身之體也盖如來藏法身之體隱在眾
生無明癡惑之中不得受用猶粳米在糠
𥢶之內而不可充食也論云糓實在𥢶中
無人能受用是也。【四糞穢真金喻】糞穢譬
煩惱真金譬如來藏性謂法身本淨猶如
真金為煩惱糞穢覆污而不明潔盖一切
眾生飄流三界而迷失如來藏性於煩惱
之中亦猶人遺棄真金於糞穢之內也論
云如人行遠路遺金糞穢中是也（三界者欲界色
界無色界也）。【五貧家寶藏喻】貧家譬眾生寶藏
譬如來藏性謂一切眾生無明煩惱身中
而有如來藏性猶貧人屋內而有珍寶之
藏也貧人雖有寶藏為地所覆而不能見
眾生雖具法身為無明煩惱所覆而不能
顯也論云譬如貧人舍地有珍寶藏是也。
【六菴羅內實喻】菴羅梵語具云菴摩羅華
言柰果名也內實者即果內之種子果譬
煩惱妄惑內實譬如來藏中菩提種子謂
諸眾生煩惱妄惑之中而有如來藏菩提
種子安住不動猶菴羅果內而有種子含
藏不朽也論云如種種果𣗳子芽不朽壞
是也（梵語菩提華言道）。【七弊衣金像喻】弊衣即破
垢之衣譬煩惱金像即佛身之像譬如來
藏謂如來藏清淨法身為無明弊垢之所
纏覆墮在生死道中猶弊垢之衣纏褁真
金之像棄於道路也論云弊衣纏金像在
於道路中是也。【八貧女貴胎喻】貧女譬無
明煩惱貴胎者即貧女胎中所懷貴人譬
<pb n="153"/>
如來藏謂一切眾生無明煩惱之中而有
如來清淨法身之體而不能見如貧女懷
貴人之胎而不自知也論云譬如孤獨女
身懷轉輪王是也。【九焦模鑄像喻】焦模者
焦土所為之模範譬煩惱鑄像者所鑄金
像譬如來藏謂如來藏性在眾生無明暗惑
之中猶鎔真金鑄像在於焦模之內而不能
顯見也論云如人鎔真金鑄在泥模中是也。
金剛九喻（出金剛經論釋）金剛九喻者乃是金剛般
若經中九種譬喻也此經有三譯一姚秦
鳩摩羅什法師譯二魏菩提流支法師譯
三陳真諦法師譯此九種譬喻乃是魏時
所譯之文所謂一切有為法如星瞖燈幻
露泡夢電雲應作如是觀是也（梵語般若華言智慧梵語
鳩摩羅什華言童壽梵語菩提流支華言覺希）。【一星喻】謂星宿夜
則明朗日光一照眾星皆隱以譬眾生昏
迷執著諸見自為明了若以正智之心照
之則眾見皆滅也論云譬如星宿為日所
映而不現故智日心法亦復如是。【二瞖喻】
謂人目有障瞖則見空華等相以譬眾生
無明覆障則見一切有為虛妄之境界也
論云如目有瞖則見空華觀有為法亦復
如是。【三燈喻】謂燈因膏油而熖熖無窮以
譬眾生妄識依貪愛境界而生生不絕也
論云譬如燈光識亦如是依止貪愛諸法
住故。【四幻喻】謂諸幻化之事無而忽有體
本不實皆因幻師呪術之力假作種種形
相以譬世間山河大地皆是虛妄幻化以
因眾生惑業力故而妄有種種境界也論
云譬如幻事所依住處亦復如是以器世
間無實體故（噐世間者謂世界如噐即山河大地等物是也）。【五露
喻】謂露霑於草木體不久停為風所吹須
[更-一]即落以譬眾生幻身雖於世間暫爾留
住為無常風所吹倐忽變滅也論云譬如
朝露身以如是暫時住故。【六泡喻】泡水漚
也謂水泡因渧水風三者和合而成以譬
眾生根境識三法和合而有苦樂受用之
境也論云譬如水泡所受用事亦復如是
根境識等三法合故（渧水點也根境識者根即眼根耳根鼻根
舌根身根意根也境即色塵聲塵香塵味塵觸塵法塵也識即眼識耳識鼻識舌識
身識意識也）。【七夢喻】謂晝緣諸境夜則感夢本
無實體惟因想生以譬眾生緣念過去造
作諸事境雖已滅緣想即現蓋言一切有
為之法皆因妄想而成亦如夢境也論云
又如夢境過去諸法亦復如是。【八電喻】謂
雷電之光剎那不住以譬一切現在諸法
猶如電光倐忽則滅也論云譬如電光剎
那不住現在諸法亦復如是（梵語剎那華言一念）。【九
雲喻】謂雲能降雨澤又能變現不常以譬
眾生阿頼耶識含藏諸法能持未來種種
境界變現不定也論云譬如雲影未來諸
法亦復如是阿頼耶識與一切法為種子
根本故（梵語阿頼耶華言藏識即第八識也）。
小乘九部（出大智度論）部即部類謂佛所說經有
大乘小乘不同故分十二部及九部之別
也小乘諸經於十二部中無方廣授記無
問自說之三部故云九部法華經云我此
九部法隨順眾生說是也別論雖爾若通
而言之凡大小乘經無不具有十二部也
（無方廣部者方廣乃大乘常住之理以小乘惟說生滅之法故無也無授記者以小
乘之人未得作佛故無也無無問自說者以小乘之人說必假緣故無也假緣者假
問荅發起之緣也）。【一修多羅】梵語修多羅華言契
經契者上契諸佛之理下契眾生之機也
<pb n="154"/>
經法也常也乃聖教之總名今言修多羅
即經中長行之文也謂直說法相隨其義
理長短不以字數為拘是為長行也（法者十界
同遵也常者三世不易也）。【二祇夜】梵語祇夜華言應頌
又云重頌或云偈謂應前長行之文重宣
其義也或二句四句六句八句乃至多句
等皆名為頌。【三伽陀】梵語伽陀華言諷頌
謂不頌長行之文直說偈句如金光明經
中空品等是也亦名孤起如楞嚴經中阿
難讚佛偈云妙湛總持不動尊等是也（楞嚴
梵語具云首楞嚴華言徤相分別梵語阿難華言慶喜）。【四尼陀羅】梵
語尼陀羅華言因緣如諸經中有人問故
為說是事律中有人犯是事故制是戒凡
一切佛語緣起之事皆名因緣如法華經
化城喻品說宿世因緣等是也。【五伊帝目
多】梵語伊帝目多華言本事謂如來說諸
菩薩等因地所行之事也如法華經中說
藥王菩薩曾於日月淨明德佛所得法歡
喜然身然臂以為供養行諸苦行求菩提
道等是也。【六闍多伽】梵語闍多伽華言本
生謂如來說諸菩薩等本地受生之事及
自說為菩薩時修諸苦行等事如涅槃經
云比丘當知我於過去作鹿作羆作麞作
兔作粟散王轉輪聖王龍金翅鳥諸如是
等行菩薩道時所受身等之類是也（梵語比丘
華言乞士）。【七阿浮達磨】梵語阿浮達磨華言未
曾有亦云希有如佛生時即行七步足跡
之處皆有蓮花放大光明遍照十方世界
而發是言我是度一切眾生生老病死者
地大震動天雨眾花樹出音聲作天妓樂
如是等無量希有之事是名未曾有又四
眾等凡有聞所未聞見所未見皆名未曾
有（四眾者比丘比丘尼優婆塞優婆夷也）。【八婆陀】梵語婆陀
華言譬喻謂如來說法為鈍根者未能即
解故假譬喻以曉示之令其易悟是名譬
喻如法華經中火宅藥草等喻是也。【九優
婆提舍】梵語優波提舍華言論議謂諸經
中問答辯論諸法之事是為論議如法華
經提婆達多品中智積菩薩與文殊師利
相見論說妙法等是也（梵語提婆達多又云調達華言天熱
梵語文殊師利華言妙德）。
菩薩修行九種差別（出大乘莊嚴經論）【一善行生死】
菩薩成就道業為化導有情雖出沒於生
死中不為生死染着譬如病人服苦澁藥
但為除病不生嫌棄也。【二善行眾生】菩薩
於諸眾生起大悲心設有病苦常行救濟
不生疲怠譬如良醫親近病者心無厭捨
也。【三善行自心】菩薩能調伏自心破除煩
惱增長菩提譬如有智之人善能調伏奴
㒒之類也（梵語菩提華言道）。【四善行欲塵】菩薩雖
處欲塵而不染着精修梵行增長法財譬
如商人善於販賣獲大利益也。【五善行三業】
菩薩精修於身口意三者之業思惟䇿勵
悉令清淨譬如善浣衣人能除穢垢也。【六
善行不惱眾生】菩薩於諸眾生常起憐憫
之心雖有加惡於我不生瞋惱譬如慈父
愛念小兒雖有穢垢不生憎惡也。【七善行
修習】菩薩修習菩提之道勇猛精勤心無
間斷譬如以木鑽火未熱不息也。【八善行
三昧】梵語三昧華言正定菩薩修習正定
不亂不昏遂使功德資長譬如出財與人
得人保息方獲利益也。【九善行般若】梵語
般若華言智慧菩薩以清淨智照了世間
<pb n="155"/>
一切諸法心無疑惑譬如幻師知諸幻事
悉由幻作求其真實皆不可得也。
九病（出長阿含經）經云人壽增至四萬歲時其人
作是念言我等由修善故壽命延長今可
更增少善即孝養父母敬事師長延於壽
命至八萬歲當此之時人已有此九種之
病也。【一寒病】謂人必寒溫得宜則身體安樂
若為寒凍所逼則成一切病也。【二熱病】謂
人必溫凉得宜則身體和暢若為熱毒所
中則成一切病也。【三饑病】謂人必假飲食
以資其身則諸根強徤若不得食則虛弱
而成一切病也。【四渴病】謂人必假漿水以
養其體若不得漿水之飲則腸胃枯焦而
成一切病也。【五大便病】謂人必假飲食資
益諸根入腹變壞須便利以時若強忍過
當即能生一切病也。【六小便病】謂人必得
湯水資潤色身入腹之後須便利以時若
強忍過當即能生一切病也。【七欲病】謂人
貪於＆CB21942;欲則能成癆怯虛弱一切病也。【八
饕餮病】（饕他刀切餮他結切）饕餮即貪食也謂人必
須飲食以養其身若貪食過度即能生一
切病也。【九老病】謂人年老則筋力衰弱或
起居食息不能中節即成一切病也。
九種橫死（出藥師經）謂人生於世間當勤修佛法
敬依國化不作諸惡奉行眾善斯能盡其
天年不然則必遭橫逆而死故有此九種
也。【一得病無醫】謂人得病雖輕然無醫藥
及看病者或遇常醫而不投以良藥又有
不知正法惟信世間邪魔外道妖㜸之師
妄說禍福便生恐動卜問吉凶殺諸眾生
求神請福欲希延年終不能得以此而喪
其生皆為橫死。【二王法誅[戮-(彰-章)+小]】謂人妄作非為
遭罹國憲被王法之所誅是為橫死。【三非
人奪精氣】謂人或畋獵嬉戲或躭＆CB21945;嗜酒
放逸無度橫為非人鬼恠之類奪其精氣
而死是為橫死（奪精氣者如法華經中羅剎女等奪一切眾生精氣
者是也）。【四火焚】謂人或被火焚燒而喪其命
是為橫死。【五水溺】謂人或因墮水沉溺而
喪其命是為橫死。【六惡獸啖】謂人或於山
林因被虎狼惡獸之所啖食是為橫死。【七
墮崖】謂人或於山間墜墮巖崖顛仆而喪
其命是為橫死。【八毒藥呪咀】謂人或被毒
藥及呪詛厭魅起尸鬼等之所中害而喪
其生是為橫死（起尸鬼者謂呪死尸起而厭人也）。【九饑渴
所困】謂人或被饑渴之所困逼不得飲食
而喪其生是為橫死。
九住心（出大乘莊嚴經論）【一安住心】謂修行之人於
習禪時或數息或觀心當須繫緣一境念
念相續安住其心不令散亂也。【二攝住心】
謂修行之人於習禪時攝心寧靜則禪定
可成若覺一念稍動即便攝持令心安住
也。【三解住心】謂修行之人於習禪時既解
知覺觀之心攀緣外廣即當＆CB30246;斂安住也
（初心在緣曰覺細心分別禪味曰觀）。【四轉住心】謂修行之人
於習禪時覺心既息不妄搖動得靜定功
轉樂安住也。【五伏住心】謂修行之人於習
禪時心住靜定久或生厭隨而折伏益加
精進也。【六息住心】謂修行之人於習禪時
忽覺內心動亂而生過失於一念間即令
止息也。【七滅住心】謂修行之人於習禪時
或由外緣忽起貪愛等念即當猛省方便
滅除無令增長也。【八性住心】謂修行之人
於習禪時既能息諸妄念則知心性本來
<pb n="156"/>
明靜任運安住也。【九持住心】謂修行之人
於習禪時功行純熟安住正定不由作意
任運持善不失持惡不生也。

<other>大明三藏法數卷第二十六</other>
<sarticle><article>大明三藏法數卷第二十七　　　　碣九</article></sarticle>
上天竺前住持沙門一如等奉　勑集註
九齋日（出釋氏要覽并四天王經）齋猶戒也過中不食為
齋謂外道有以終日不食為戒者世間之
人又有飲食無度放逸自恣者皆不得中
道佛令比丘日中一食清淨自活端肅身
心安禪入道以為修行之常法本無月日
之數今言正五九之三月及每月之六日
為九齋日者以天帝釋及四天王等於此
月日察人善惡人當食素持齋以修善福
此亦如來隨機攝化善巧方便也（梵語比丘華言
乞士梵語釋提桓因華言能天主言帝釋者華梵兼舉也四天王者東方持國天王
南方增長天王西方廣目天王北方多聞天王也）。【一正月】天帝釋以
大寶鏡正月照南贍部洲而察人之善惡
也又北方毘沙門天王巡察四洲正月在
南洲亦如鏡之所照故南洲人宜於此月
食素持齋修善也（梵語贍部即閻浮提華言勝金洲梵語毘沙門
華言多聞四洲者東弗于逮南閻浮提西瞿耶尼北欝單越也）。【二五月】天帝
釋以大寶鏡從正月照南贍部洲二月照
西瞿耶尼三月照北欝單越四月照東弗
于逮至五月復照此洲而察人之善惡也
北方毘沙門天王巡察四洲五月至南洲
亦如鏡之所照故此洲之人宜於此月食
素持齋修善也（梵語瞿耶尼華言牛貨梵語欝單越華言勝處梵語
弗于逮華言勝）。【三九月】天帝釋以大寶鏡從五月照
南贍部洲而六月七月八月次第輪照察
餘之三洲至九月復照此洲而察人之善
惡也北方毘沙門天王巡察四洲亦如鏡
之所照故此洲之人宜於此月食素持齋
修善也（已上為年三長齋月。【四每月初八日】天帝釋勑
四天王各治一方至此日四王遣輔臣觀
察世間人民善惡人於此日宜加修善是
名齋日。【五每月十四日】此日四天王遣四太
子按行天下伺察人民善惡人於此日宜
加修善是名齋日。【六每月十五日】此日四天
王親自按行天下有慈孝父母恭敬三寶
及尊事長上并修六度等行者諸天相慶
則降善錫福注祿增筭如不修善持齋惟
造惡業諸天憂慼降以不祥减祿除筭人
於此日宜加修善是名齋日（三寶者佛寶法寶僧寶也
六度者一布施二持戒三忍辱四精進五禪定六智慧也）。【七每月二十三
日】此日四天王遣輔臣觀察與初八日同。
【八每月二十九日】此日四天王遣太子觀察
與十四日同。【九每月三十日】此日四天王躬
自按行觀察與十五日同（已上為六齋日。
外道計九物生世間（出華嚴經隨䟽演義鈔）
謂諸外道不了法本無生法亦無滅因緣
和合虛妄有生因緣別離虛妄名滅生滅
隨緣本無自性却乃隨情計度妄生執着
以為一物而能出生世間萬物故有九種
邪見之論也。【一執時】時即時節謂時散外道
執一切物皆從時生如種植等物有時生
果有時不生遂以時有作用或舒或卷令
彼枝條隨時榮枯時雖[微-兀+(舛-夕)]細固不可見以
節氣華實之類故知有時是故執時是常
是一是萬物因是涅槃因也（梵語涅槃華言滅度）。【二執
方】方即方所謂方論師計東西南北四方皆
能生人人生天地滅後還入於方蓋謂盡
<pb n="157"/>
虛空界無不是方是所一切人物或生或
死不離方所故執方是常是一是萬物因
是涅槃因也。【三執[微-兀+(舛-夕)]塵】[微-兀+(舛-夕)]塵極細之塵也謂路
伽耶論師計色心等法皆從極細所生謂
四大極細是常能生麄色雖是極[微-兀+(舛-夕)]而體
實有以世間麄物無常極[微-兀+(舛-夕)]之因不壞是
故執極[微-兀+(舛-夕)]是常是一是萬物因是涅槃因
也（梵語路伽耶華言順世四大者地大水大火大風大也）。【四執空】空即虛
空謂口力論師執虛空為萬物因以為從
空生風從風生火從火生煖煖生水水生
凍凍堅作地地生五穀五穀生命命沒還
歸虛空是故執空是常是一是萬物因是
涅槃因也（五穀者禾麻黍菽麥也）。【五執大種】謂順世外道
執地水火風四大種子是能生萬物之因
以為世間萬物從四大生滅後還歸四大
如身根堅相是地濕相是水熱相是火動
相是風乃知身與萬物不離四大是故執
四大種是常是一是萬物因是涅槃因也。
【六執神我】神我者外道執第八藏識為神我
也謂迦毘羅外道論二十五諦之主以為
冥初生覺從覺生我心從我心生色聲香
味觸五塵從五塵生地水火風空五大從
五大生眼耳鼻舌身意手足口大遺小遺
十一根并神我共成二十五諦以前二十
四諦從神我而生依神我為主謂神我常
覺明了安處其中常住不壞攝受諸法是
故執神我是常是一是萬物因是涅槃因
也（梵語迦毘羅華言黃色謂其頭如金色嘗作僧佉論者是也[冗-几+具]初者又曰[冗-几+具]諦
謂外道能觀八萬刼事八萬刼前則[冗-几+具]然不見故也覺者即知覺也我心者即外道
我慢之心也）。【七執勝妙】勝妙者謂那羅延天最勝
最妙也盖韋陀論師執那羅延天能生四
姓謂口生婆羅門兩臂生剎利兩䏶生毘
舍兩脚生首陀盖那羅延臍中生大蓮花
蓮花之上生梵天梵天能生萬物乃以此
天是梵天之主最勝最妙是故執此是常
是一是萬物因是涅槃因也（梵語那羅延華言鉤鎻力
又云堅固梵語韋陀華言智論梵語婆羅門華言淨行梵語剎帝利華言田主即王
種也梵語毘舍華言商賈梵語首陀華言農人）。【八執自在天】自在天
者即色究竟天三千世界之主也此塗灰
外道并諸婆羅門共執自在天是萬物之
因謂此天有四德一體實二徧三常四能
生諸法又計此天有三身一者法身謂體
常周徧量同虛空能生萬物二受用身謂
在色天之上三變化身謂隨形六道教化
眾生是故執此天是常是一是萬物因是
涅槃因也（色究竟天即色界第十八天也塗灰者謂以灰塗身而為苦行
因而名也六道者天道人道阿脩羅道餓鬼道畜生道地獄道也）。【九執大梵
天】大梵天色界初禪天也即韋陀論師所
執那羅延天能生四姓又從臍中生大蓮
花蓮花之上有梵天祖翁梵天能生一切
有命無命之物是故執此天是常是一是
萬物因是涅槃因也（祖翁者謂梵天是萬物之祖也）。
九種轉變（出楞伽經）
轉即運動變即改易此是外道妄計形相
等九種各有遷變之不一也蓋外道不了
法從緣生本無自性一切境界起滅唯心
而妄計有無遂成邪執如來恐諸末世眾
生墮斯等見故於楞伽會上對大慧菩薩
說此九種邪計之相也（梵語楞伽華言不可往）。【一形處
轉變】形處即四大諸根形質之處也外道
見其形質隨時變異衰謝不常遂計為轉
變也（四大者地大水大火大風大也）。【二相轉變】相即諸法生
滅之相外道見念念之間生住滅相遷流
<pb n="158"/>
不停遂計為轉變也。【三因轉變】因即所作之
因也外道見一切所作之因漸漸成熟熟
必感果展轉相因遂計為轉變也。【四成轉變】
成即所成之果也外道見果藉因成成必
有壞因是相仍遂計為轉變也。【五見轉變】
眼能觀色曰見外道以見能隨物遷改未
曾暫停遂計為轉變也。【六性轉變】性即根
性外道計自性隨業流轉生生不息無有
窮盡遂計為轉變也。【七緣分明轉變】緣即
一切事緣分明者見處明了也外道見一
切因緣之事分明曉了皆從變滅遂計為
轉變也。【八所作分明轉變】所作即一切造作
也外道見世間諸所作為分明曉了生滅
不定遂計為轉變也。【九事轉變】事即有為
之世事也外道見諸世事遷換無常新新
不住遂計為轉變也。
鬼分九類（出阿毘達磨順正理論）
贍部洲南邊直下深過五百踰繕那有琰
魔王都縱廣之量亦爾其處有三種鬼一
者無財二者少財三者多財無財復有三
種一者炬口二者鍼口三者臭口少財亦
有三種一者鍼毛二者臭毛三者癭鬼多
財亦有三種一者希祠二者希棄三者大
勢合之而有九類也（梵語贍部即閻浮提華言勝金洲梵語琰
魔華言靜息梵語踰繕那即由旬華言限量）。【一炬口鬼】謂此鬼口
中常吐猛熖熾然不息身如被燎多羅樹
形蓋其因中極慳故招如是苦果也（梵語多羅
華言岸形如此方棕櫚樹也）。【二鍼口鬼】謂此鬼腹大量如
山谷咽如鍼孔雖見種種上妙飲食不能
吞嚥饑渴難忍也。【三臭口鬼】謂此鬼口中恒
出極惡腐爛臭氣過於糞穢惡氣自薰恒
空嘔逆設遇飲食亦不能受常被飢渴所
惱也（已上三類無財鬼也）。【四鍼毛鬼】謂此鬼身毛堅剛
銛利不可附近內鑽自體外射他身如鹿
中箭毒脪（香靳切）狂走苦痛難忍時逢不淨少
濟飢渴也（毒脪者毒氣脪痛也）。【五臭毛鬼】謂此鬼身毛
臭過糞穢熏爛飢骨蒸坌（蒲悶切）腸腹衝喉
變嘔荼毒難忍攫（厥縛切）體[托-七+友]毛傷裂皮膚
轉加劇苦時逢不淨少濟飢渴也。【六癭鬼】謂此
鬼由惡業故於咽上而生大癭猶如癰腫熱
脪酸疼更相㓟（普碑切）[(ㄇ@(企-止))/齊]（子禮切手搦也）臭膿湧出爭
共取食少得充飢也（已上三種少財鬼也。【七希祀鬼】謂此
鬼恒時向祠祀中饗受他祭能歷異方如鳥
淩空往還無礙蓋由先世積集貲財心常
慳悋不能布施故生此鬼中又由先世預起
希望謂我若命終諸子孫等必常祀我
資具飲食故為此鬼住本舍邊便穢等處
希望子孫追念以時祭祀也。【八希棄鬼】謂此
鬼時常希望他人所棄吐殘等物用充其
食由彼宿生慳悋是以於有飲食之處或
見穢物或復見空或樂淨物而又見穢此
類之鬼隨其宿業厚薄不同所求之食或
得豐饒也。【九大勢鬼】謂諸藥义及邏剎娑恭
畔茶等或依樹林或住靈廟或居山谷或
處空宮所受富樂與諸天同其勢大也（已上
三類多財鬼也梵語藥叉亦云夜义華言勇徤梵語邏剎娑華言護士梵語恭畔茶
即鳩槃茶華言甕形）。
九心成輪（出宗鏡錄）
謂眾生一念之心緣於塵境隨有九種之
相如輪旋轉周而復始無有休息故云九
心成輪也。【一有分心】有分即心本有之分謂
如眾生初受生時心雖未能分別亦有自
然任運緣境之分也。【二能引發心】謂眾生
<pb n="159"/>
一念之心既有境對遂於此境能引發分
別也。【三見心】謂此一念之心於所緣之境既
能引發分別則內外照矚一一明見也。【四尋
求心】謂此一念之心於境既能明見即起希
慕追尋求覔也。【五貫徹心】謂此一念之心於
境既能求覔則貫透通徹知其善惡也。【六
安立心】謂此一念之心於境既已通達善惡
遂能安立言語分別是非也。【七勢用心】謂此
一念之心既於善惡有所安立遂起動作
之勢用也。【八返緣心】謂此一念之心動作既
興遂休廢道業返緣所作之事也。【九有分體
心】謂此一念之心既返緣已還歸前有分
之體任運緣境相續無已也。
九結（出阿毘達磨集論）
結即繫縛之義謂一切眾生因此妄惑造
作諸業而為眾苦繫縛流轉三界不能出
離故云結也（三界者欲界色界無色界也）。【一愛結】謂諸眾
生為貪愛故廣行不善由此遂招未來生
死之苦流轉三界不能出離是名愛結（廣行
不善者謂廣作殺盜＆CB21942;妄等惡業也）。【二恚結】謂諸眾生為瞋恚
故廣行不善由此遂招未來生死之苦流
轉三界不能出離是名恚結。【三慢結】謂諸
眾生為慢過慢慢過慢我慢增上慢下劣
慢邪慢故廣行不善由此遂招未來生死之
苦流轉三界不能出離是名慢結（慢者同類相傲
也過慢者相似法中執己為勝也慢過慢者他本勝己強謂勝他也我慢者恃己凌
他也增上慢者未得之法自謂已得也下劣慢者己本無能反自矜誇也邪慢者執
著邪見凌慢他人也。【四無明結】謂諸眾生為無明所覆
於苦法集法不能解了廣行不善由此遂
招未來生死之苦流轉三界不能出離是
名無明結（苦法者三界生死眾苦之法也集法者積集三界有為之法即
惑業也）。【五見結】謂諸眾生於身見邊見邪見妄
興執著廣行不善由此遂招未來生死之
苦流轉三界不能出離是名見結（身見者謂於五
陰身中強作主宰計著有我也邊見者謂於身見中計斷計常各執一邊也邪見者
謂執有執無及撥無因果也）。【六取結】取即取著謂諸眾生
於見取戒取妄計執著廣行不善由此遂
招未來生死之苦流轉三界不能出離是
名取結（見取者即身見邊見邪見也外道取著此等邪見以為正見也戒取
者謂外道妄計自身前世從牛狗中來即便食草噉穢取以進行以為戒也）。【七
疑結】謂諸眾生於佛法僧寶妄生疑惑不修
正行廣行不善由此遂招未來生死之苦
流轉三界不能出離是名疑結。【八嫉結】謂
諸眾生躭着利養見他榮富起心嫉妬廣
行不善由此遂招未來生死之苦流轉三
界不能出離是名嫉結。【九慳結】謂諸眾生
躭著利養於資生具其心悋惜不能捨施
廣行不善由此能招未來生死之苦流轉
三界不能出離是名慳結。
三界九地（出釋氏要覽）
謂欲界五趣雜居一地色界四禪分為四
地無色界四空分為四地共為九也地有
持載之義眾生依之而住此之九地從忉
利天已下及四趣皆為地居夜摩已上以
至非非想天皆為空居從所依處得名故
皆言地也。【一五趣雜居地】五趣者即欲界
六天人餓鬼畜生地獄也本該六趣以阿
修羅通於諸趣故但言五雜居者五趣雖
果報苦樂不同總居於欲界故也（欲界六天者四
天王天忉利天夜摩天兜率天化樂天他化自在天也梵語阿修羅華言無端正）。
【二離生喜樂地】離生喜樂地者即色界初
禪天也謂此天已離欲界欲惡之法得覺
觀禪定身心凝靜而生喜樂住於此定一
<pb n="160"/>
切苦惱皆不能逼也（覺觀者初心在緣曰覺細心分別禪味曰
觀）。【三定生喜樂地】定生喜樂地者即色界
二禪天也謂此天已離初禪覺觀動散攝
心在定淡然凝靜而生勝定喜樂住於此
定如人從暗室中出見日月光明朗然洞
徹也。【四離喜妙樂地】離喜妙樂地者即色
界三禪天也謂此天已離二禪天喜之踊
動因攝心諦觀泯然入定而得勝妙之樂
住於此定樂法增長徧滿身中也。【五捨念
清淨地】捨念清淨地者即色界四禪天也
謂此天捨二禪之喜及三禪之樂心無憎
愛一念平等清淨無雜住於此定空明寂
靜萬像皆現也。【六空無邊處地】空無邊處
地者即無色界第一天也謂此天厭色界
色質為礙不得自在故加功用行滅一切
色相而入虛空處定住於此定其心明淨
無礙自在也。【七識無邊處地】識無邊處地
者即無色界第二天也謂此天厭空處無
邊轉心緣識與識相應心定不動三世之
識悉現定中住於此定清淨寂靜也（三世者過
去現在未來也）。【八無所有處地】無所有處地者即
無色界第三天也謂此天厭空處無邊識
處三世流轉無際捨此二處而入無所有
處定住於此定怡然寂靜諸想不起也。【九
非非想處地】非非想處地者非前識處之
有想非無所有處之無想即無色界第四
天也謂此天厭無所有處如癡故捨之而
入非非想處定住於此定不見有無相貌
泯然寂絕清淨無為也。
九想（出禪波羅蜜門）
謂佛為眾生貪着世間五欲以為美好躭
戀沉迷輪廻生死無有出期是故令修此
九種不淨觀法想念純熟心不分散若得
三昧成就自然貪欲除滅惑業消盡得證
道果此之九種雖是假想作觀然用之能
成大事譬如大海中死屍溺人附之即得
度也（五欲者色欲聲欲香欲味欲觸欲也梵語三昧華言正定）。【一肨脹
想】（肨普降切脹知亮切）謂修行之人心想死屍見其
肨脹如韋囊盛風異於本相是為肨脹想
（韋囊者皮囊也囊本空虛盛風則滿以譬死屍肨脹之狀也）。【二青瘀想】
（瘀依據切）謂修行之人觀肨脹已復觀死屍風
吹日曝皮肉黃赤瘀黑青黤（依檻切）是為青
瘀想。【三壞想】謂修行之人觀青瘀已復觀
死屍風日所變皮肉裂壞六分破碎五臟
腐敗臭穢流溢是為壞想（六分者頭身手足也五臟者脾
肺肝心腎也）。【四血塗漫想】謂修行之人既觀壞已
復觀死屍從頭至足遍身膿血流溢污穢
塗漫是為血塗漫想。【五膿爛想】謂修行之
人觀塗漫已復觀死屍身上九孔虫膿流
出皮肉壞爛狼籍在地臭氣轉增是為膿
爛想（九孔者兩眼兩耳兩鼻孔口大便小便也）。【六虫噉想】謂修
行之人觀膿爛已復觀死屍虫蛆（子余切）唼
（色甲切）食鳥獸咀（在呂切）嚼（疾雀切）殘[卸-ㄗ+夬]剝落是
為虫噉想。【七散想】謂修行之人觀虫噉已
復觀死屍為禽獸所食分裂破散筋斷骨
離頭足交橫是為散想。【八骨想】謂修行之
人既觀散已復觀死屍形骸暴露皮肉已
盡但見白骨狼籍如貝如珂是為骨想（貝海
中甲虫也珂螺之類也）。【九燒想】謂修行之人既觀骨
已復觀死屍為火所燒爆裂煙臭白骨俱
然薪盡火滅同於灰土是為燒想。
九種食（出增壹阿含經）
食有長養資益之義言九種者世間之食
<pb n="161"/>
有四以其能資養生死色身也出世間之
食有五以其能資益法身慧命也經云佛
告諸比丘當共專念捨除世間四種之食
求辦出世間之食蓋令眾生但以世間之
食資養色身不當貪着須求出世間之法
食增長菩提慧命也（梵語比丘華言乞士梵語菩提華言道慧
命者以智慧為命也）。【一叚食】叚即形叚食有資益之
義謂以香味觸三塵為體入腹變壞資益
諸根故名叚食佛地論云任持名食謂能
任持色身令不斷壞故也古譯經律皆云
摶食。【二觸食】觸即觸對謂六識所對色等
諸塵柔軟細滑冷煖等觸而生喜樂俱能
資益諸根故名觸食又第六識觸對可愛
之境而生喜樂長養諸根亦名觸食（六識者眼
識耳識鼻識舌識身識意識也按翻譯名義註釋云見色愛着名食豈非觸食義耶
設觸非食何以觀戲劇等終日不食而不飢也）。【三思食】思即意思
謂第六識思於可愛之境生希望意而能
潤益諸根如人飢渴至飲食處望得飲食
而身不死故名思食（諸根者即眼耳鼻舌身也）。【四識食】
識以執持為相即第八識也由前三食勢
分所資能令此識增勝執持諸根故名識
食（已上四種名世間食第八識即藏識也按翻譯名義注釋云識食地獄眾生及
無色界中無邊識處天等皆用識持以為其食。【五禪恱食】謂修行
之人以禪法資其心神而得禪定之樂即
能增長善根資益慧命猶世間之食能養
諸根支持其命故名禪恱食。【六法喜食】謂
修行之人聞法歡喜即得增長善根資益
慧命猶世間之食能養諸根支持其命故
名法喜食。【七願食】願即誓願謂修行之人
發弘誓願度脫眾生欲斷煩惱而證菩提
以願持身常修萬行即得增長善根資益
慧命猶世間之食能養諸根支持其命故
名願食。【八念食】念即護念亦憶念也謂修
行之人常當憶持所得出世善法存心定
意護念不忘即得增長善根資益慧命猶
世間之食能養諸根支持其命故名念食。
【九解脫食】解脫即自在之義謂修行之人
因修出世聖道斷除煩惱惑業之縛不受
生死逼迫之苦即得增長善根資益慧命
猶世間之食能養諸根支持其命故名解
脫食（已上五種即出世間食也。
九淨肉（出涅槃經）
九淨肉者律中但開不見不聞不疑三種
楞嚴要解加自死鳥殘為五種而此經復
加不為己等是為九淨肉也然如來護生
戒殺而聽比丘食此淨肉者蓋因地多砂
石草菜不生之處聽以活命此亦權巧方
便耳若大慈利物皆所應斷故此經復制
諸比丘悉不得食也。【一不見殺】謂眼自不
曾見其殺也。【二不聞殺】謂耳自不曾聞其
殺亦不從無信人前聞其語為我故殺也。
【三不疑為己殺】僧祇律云比丘於檀越家見
羊後再徃彼見其頭脚在地即生疑而問
言前所見羊為在何處若言為阿闍黎殺
則不應食若言我為祠天故殺是名不疑
為己殺也（梵語比丘華言乞士梵語檀華言施言檀越者華梵兼舉謂行
施者能超越貧窮之海也梵語阿闍黎華言軌範）。【四不為己殺】謂因
於他事或為他人而殺不專為我而殺也。
【五自死】謂非因人故殺亦非為他物之所
傷害乃其命盡報終而死也。【六鳥殘】謂於
山林間而為鷹鸇等之所傷害者也。【七生
乾】謂不由湯火而熟亦非鷹鸇之所傷殘
乃因死已日久自乾也。【八不期遇】謂不因
<pb n="162"/>
期約偶然相遇而食也。【九前已殺】謂非今
時因我而殺乃是前時先已殺者也。
如來十身（出華嚴教門指掌）【一菩提身】梵語菩提華
言道謂如來於菩提樹下降伏外魔朗然
大悟成等正覺是名菩提身。【二願身】謂如
來本願徧周法界誓度一切眾生故從兜
率降生人間說法利生酬宿因願是名願
身（梵語兜率華言知足）。【三化身】謂如來隨類化現普
應群機若月臨眾水是名化身。【四力持身】
謂如來神力任持全身碎身永久不壞作
眾生福田是名力持身（全身即如來真身也碎身即如來化
身滅後舍利也）。【五相好莊嚴身】謂如來證得[微-兀+(舛-夕)]塵
數相好莊嚴實報之身是名相好莊嚴身。
【六威勢身】謂如來處於眾會道塲威德廣
大一切天魔外道無不歸伏如月光明掩
暎眾星是名威勢身。【七意生身】謂如來隨
自他意處處受生度諸有情意有所徃身
即隨到是名意生身。【八福德身】謂如來福
德具足猶如大海無不涵容是名福德身。
【九法身】謂如來法性真常湛然清淨周徧
法界經云佛以法為身清淨如虛空是名
法身。【十智身】謂如來妙智圓明決了諸法
通達無礙是名智身。
十號（出佛說十號經）此十號義若總略釋之則無虛
妄名如來良福田名應供知法界名正徧
知具三明名明行足不還來名善逝知眾
生國土名世間解無與等名無上士調他
心名調御丈夫為眾生眼名天人師知三
聚名佛具茲十德名世間尊祖師所述經
教皆依此義而釋今此經中合世間解無
上士以為一號雖開合不同其義則一故
兩存之（三明者天眼明宿命明漏盡明也三聚者正定聚邪定聚不定聚也）。
【一如來】如來之義有三謂法身報身應身
也金剛經云無所從來亦無所去此法身
如來也轉法輪論云第一義諦名如正覺
名來此報身如來也成實論云乘如實道
來成正覺此應身如來也。【二應供】謂萬行
圓成福慧具足應受天上人間供養饒益
有情故號應供。【三正徧知】（亦名正等覺）謂具一
切智於一切法無不了知故號正徧知以
一切法平等開覺一切眾生成無上覺故
號正等覺。【四明行足】明即三明也行足者
謂身口意業正真清淨於自願力一切之
行善修滿足故號明行足。【五善逝】善逝
者即妙徃之義也謂以無量智慧能斷諸
惑妙出世間能趣佛果故號善逝。【六世間
解無上士】世間解者謂世間出世間因果
諸法無不解了也無上士者謂業惑淨盡
更無所斷於三界天人凡聖之中第一最
上無等故號世間解無上士。【七調御丈夫】
謂具大丈夫力用而說種種諸法調伏制
御一切眾生令離垢染得大涅槃故號調
御丈夫（梵語涅槃華言滅度）。【八天人師】謂非獨與四
眾為師所有天上人間魔王外道釋梵天
龍悉皆歸命依教奉行俱作弟子故號天
人師（四眾者比丘比丘尼優婆塞優婆夷也）。【九佛】佛梵語具
云佛陁華言覺謂智慧具足三覺圓滿故
號為佛（三覺者自覺覺他覺行圓滿也）。【十世尊】謂以智慧
等法破彼貪瞋癡等不善之法滅生死苦
得無上覺天人凡聖世間出世間咸皆尊
重故號世尊。
如來十力（出圓覺略鈔并大智度論）如來證得實相之智
了達一切無能壞無能勝故名力也。【一知
<pb n="163"/>
是處非處智力】謂如來於一切因緣果報
審實能知如作善業即知定得樂報名知
是處若作惡業得受樂報無有是處名知
非處如是種種皆悉徧知故名知是處非
處智力。【二知過現未來業報智力】謂如來
於一切眾生過去未來現在三世業緣果
報生處皆悉徧知故名知過現未來業報
智力。【三知諸禪解脫三昧智力】梵語三昧
華言正定謂如來於諸禪定自在無礙其
淺深次第如實徧知故名諸禪解脫三昧
智力。【四知諸根勝劣智力】謂如來於諸眾
生根性勝劣得果大小皆實徧知故名知
諸根勝劣智力。【五知種種解智力】謂如來
於諸眾生種種欲樂善惡不同如實徧知
故名知種種解智力。【六知種種界智力】謂
如來於世間眾生種種界分不同如實徧
知故名知種種界智力。【七知一切至處道
智力】謂如來於六道有漏行所至處涅槃
無漏行所至處如實徧知故名知一切至
處道智力（六道者天道人道修羅道餓鬼道畜生道地獄道也有漏行者
謂六道眾生由身口意所作業行而漏落生死也梵語涅槃華言滅度無漏行者謂
一乘修戒定慧道品之行而不漏落生死也）。【八知天眼無礙智
力】謂如來證知天眼清淨見諸眾生死時
生時端正醜陋善惡業緣皆悉無礙故名
知天眼無礙智力。【九知宿命無漏智力】謂
如來於種種宿命一世乃至百千萬世一
劫乃至百千萬刼死此生彼死彼生此姓
名飲食苦樂壽命如實徧知故名知宿命
無漏智力（刧梵語具云劫波華言分別時節）。【十知永斷習
氣智力】謂如來於一切惑餘習氣分永斷
不生如實徧知故名知永斷習氣智力。
佛十無礙（出華嚴經隨䟽演義鈔）謂盧舍那佛說華嚴
經現法界無盡身雲真應相融一多無礙
雖常在此處而不離他處雖遠在他方而
恒住此方身雖不異而亦非一同時異處
而是一身蓋佛之體用與法界同故混萬
化而即真會精麄而一致圓融無礙隨機
教異耳（梵語盧舍那華言淨滿亦云光明遍照真應者即真身應身也）。【一
用周無礙】謂佛於剎塵等處現法界身雲
起無邊業用故經云一一微塵中能證一
切法如是無所礙周行十方國又云佛演
一妙音周聞十方國眾音悉具足法雨皆
充滿如是等用無量無邊法界微塵無不
周徧是為用周無礙。【二相徧無礙】謂佛於
十方一切世界無量佛剎種種神變皆有
如來示現受生之相隨現一相眾相皆具
萬德斯圓是為相徧無礙。【三寂用無礙】謂
佛常住三昧為寂無妨利物為用即定即
用無礙自在經云如來境界不可量寂而
能演遍十方是為寂用無礙（梵語三昧華言正定）。【四
依起無礙】謂佛雖寂用無心而能依海印
三昧之力即起無礙之用經云眾生形相各
不同行業音聲亦無量如是一切皆能現
海印三昧威神力是為依起無礙（海印三昧謂香
海澄渟湛然不動一切形像皆於中現如印印文以喻如來智海無心一切眾生皆
在其中頓現也）。【五真應無礙】真即遮那真身也應
即釋迦應身也真身是體應身是用全體
起用用即是體故釋迦遮那圓融自在本
無二體經云如來真身本無二應物分形
滿世間是為真應無礙（遮那梵語具云毘盧遮那華言徧一
切處梵語釋迦華言能仁）。【六分圓無礙】分即支分圓即
全身謂支分不礙全身全身不礙支分故
遮那一一身分手足眼耳乃至一毛皆有
<pb n="164"/>
舍那全身經云佛身一切相悉現無量佛
是為分圓無礙。【七因果無礙】謂佛往昔本
生行菩薩行修習波羅蜜因而證遮那佛
果故所受報身及所成事業亦現十方一
切菩薩身雲自在無礙經云佛以本願現
神通一切十方無不照如佛徃昔修治行
光明網中皆演說是為因果無礙（梵語波羅蜜華
言到彼岸）。【八依正無礙】依謂依報即佛所依之
國土正謂正報即佛能依之色身依正相
入二皆無礙經云或作日月遊虛空或作
河池泉井水是為依正無礙。【九潛入無礙】
謂佛智潛入眾生心內即名如來藏雖作
眾生不失自性如大海水因風成波而不
失濕性佛亦如是隨眾生所感萬類殊形
而不失自性經云汝應觀佛一毛孔一切
眾生悉在中是為潛入無礙。【十圓通無礙】
謂佛融大法界而為其身理無不具事無
不攝故一多依正人法因果此彼無礙經
云一身為無量無量復為一了知諸世間
現形遍一切是為圓通無礙。
佛十種化不失時（出華嚴經）【一成等正覺化不失
時】謂如來出現世間成佛道已隨機應感
適彼時緣而起化導是為成等正覺化不
失時。【二成熟有緣化不失時】謂如來了知
眾生善根成熟隨時化度咸令解脫是為
成熟有緣化不失時。【三授菩薩記化不失
時】謂如來能知菩薩久修梵行功業成就
者即與授菩提之記是為授菩薩記化不
失時（梵語菩提華言道）。【四示現神力化不失時】謂
如來隨其眾生所宜示現威神之力令生
信樂而得開解是為示現神力化不失時。
【五示現佛身化不失時】謂如來隨順眾生
所宜而現相好之身令其咸獲利益是為
示現佛身化不失時。【六住於大捨化不失
時】謂如來修無着行具大捨心隨順時緣
化利一切眾生而不見有能化所化之相
是為住於大捨化不失時。【七入諸聚落化
不失時】謂如來以大悲心隨順時緣攝化
一切眾生遍入城邑聚落普作饒益是入
諸聚落化不失時。【八攝諸淨信化不失時】
謂如來具無礙智能知眾生清淨信心隨
順時緣而攝化之是為攝諸淨信化不失
時。【九調惡眾生化不失時】謂如來以夫威
神之力調伏暴惡眾生令其捨惡遷善不
失時宜是為調惡眾生化不失時。【十現佛
神通化不失時】謂如來以不思議力示現
神通於一念中饒益一切眾生不失時宜
是為現佛神通化不失時。
說徧十處（出華嚴經隨䟽演義鈔）謂毘盧遮那如來現
法界無盡身雲徧周微塵剎海常說華嚴
大經令諸眾生咸歸性海也（梵語毘盧遮那華言遍一
切處）。【一說遍閻浮提】梵語閻浮提華言勝金
洲謂如來於閻浮提七處九會為諸大眾
演說此法而遍滿十方法界閻浮提亦同
一時而說故云說徧閻浮提（七處者一菩提塲二普光
明殿三忉利天四夜摩天五兜率天六他化天七逝多林也九會者一會菩提塲二
會普光明殿三會忉利天四會夜摩天五會兜率天六會他化天七會八會皆在普
光明殿九會逝多林也）。【二說遍百億同類一界】同類
一界者以百億世界與一世界同類也謂
如來於一百億世界說法時而一一世界
之中各有百億閻浮提乃至百億色究竟
天於此之時悉見如來坐蓮花藏獅子之
座為十佛剎微塵數諸菩薩眾之所圍繞
<pb n="165"/>
而演說法故云說遍百億同類一界（色究竟天
即色界第十八天也十佛剎即十方佛土也）。【三說遍異類樹形
等剎】謂樹形世界江河形世界廻轉形世
界等一切異類形相不同而如來遍於其
中轉斯法輪故云說遍異類樹形等剎。【四
說遍剎種】剎梵語具云剎摩華言土田謂
最中無邊妙華光香水海中有世界名普
照十方熾然寶光明而為世界之種攝二
十重佛剎微塵數世界乃至不可說佛剎
微塵數世界而如來遍於其中常演說法
故云說遍剎種（世界種者種猶本也謂含攝無盡剎海也二十重佛
剎者一最勝光徧照二種種香蓮華妙莊嚴三一切寶莊嚴普照光四種種光明華
莊嚴五普放妙華光六淨妙光明七眾華熖莊嚴八出生威力地九出妙音聲十金
剛幢十一恒出現帝青寶光明十二光明照耀十三娑婆十四寂靜離塵光華十五
眾妙光明燈十六清淨光遍照十七寶莊嚴藏十八離塵十九清淨光普照二十妙
寶熖也）。【五說遍華藏】華藏者謂香水海蓮華
上含藏諸世界也謂一華藏世界有十不
可說佛剎微塵數世界種每一種中含攝
二十重佛剎微塵數世界乃至各有不可
說佛剎微塵數世界布列安住此諸世界
如來往昔因中修行嚴淨故於其中恒說
斯經故云說徧華藏。【六說遍餘剎海】謂華
藏世界之外十方各有無盡法界剎海而
一一剎海如來徧於其中常說斯經故云
說徧餘剎海。【七說遍前六類剎塵】謂上六
種各是一類彼諸剎土皆以塵成一一塵
中皆有佛剎是故如來遍彼塵內剎中常
演斯法經云華藏世界所有塵一一塵中
見法界故云說遍前六類剎塵。【八說遍盡
虛空界】謂於此不論成剎之塵唯取盡虛
空界但可容一毛端之處各有無邊剎海
如來於中常轉法輪經云一毛端處所有
剎其數無量不可說盡虛空量諸毛端一
一處剎悉如是故云說遍盡虛空界。【九說
遍猶帝網】謂如來演說此法遍諸剎塵猶
如帝網無盡也蓋前諸類一一微塵各攝
無邊剎海此之剎海所有微塵彼諸塵內
復有剎海是則塵塵不盡剎剎無窮猶如
帝釋殿上珠網交光重重無盡而如來遍
於其中常演說法亦復如是故云說遍猶
帝網（梵語釋提桓因華言能天主言帝釋者華梵雙舉也）。【十餘佛同】
謂如來遍前九類微塵剎海常演斯法調
伏眾生令歸性海一佛既爾餘十方佛亦
復如是徧諸剎海恒演斯法故云餘佛同。
如來十恩（出華嚴經隨䟽演義鈔）【一發心普被恩】謂如
來最初發菩提心修習勝行成就功德皆
為普被法界群生咸令利益安樂是為發
心普被恩（梵語菩提華言道）。【二難行苦行恩】謂如
來徃昔因中捨頭目髓腦國城妻子剜身
千燈投形飼虎雪嶺亡軀如是難行苦事
積劫行之皆為利樂眾生是為難行苦行
恩（剜身千燈者菩薩本行經云佛昔以刀剜身肉千處注以酥油然作千燈求聞
一偈時婆羅門為說偈曰常者皆盡高者皆墮合會有離生者有死是也投形飼虎
者謂佛昔為薩埵太子遊山見虎飢餓投身虎前以濟之也雪嶺亡軀者謂佛昔為
婆羅門於雪山修行有羅剎唱云諸行無常是生滅法聞已欲求全偈羅剎飢渴必
得肉血食之乃肯為說因得後半偈云生滅滅已寂滅為樂遂遍書樹石乃以身施
之也劫梵語具云劫波華言分別時節。【三一向為他恩】謂如
來積劫修諸功德不顧自身但為度脫一
切眾生未曾一念自為於己是為一向為
他恩。【四垂形六道恩】謂如來垂化身形於
天人修羅地獄畜生餓鬼六道之中救齊
眾苦令得安樂是為垂形六道恩。【五隨逐
眾生恩】謂如來見諸眾生無有出離生死
<pb n="166"/>
之心長劫不捨故運平等大慈隨逐救濟
令其離苦得樂是為隨逐眾生恩。【六大悲
深重恩】謂如來見眾生造惡如割支體心
生痛切不能自安復覩眾生墮三惡道受
種種苦心大憂惱即起大悲而救護之若
見作善生大歡喜是為大悲深重恩（三惡道者
餓鬼道畜生道地獄道也）。【七隱勝彰劣恩】謂如來為大
乘小乘之機而起勝應劣應之用如說華
嚴則為普賢等諸大菩薩示現實報勝應
之身有十蓮華藏世界海微塵數微妙相
好無盡勝德若說三乘之教則隱勝妙之
相但彰三十二相劣應之身二乘及小教
菩薩方蒙利益也法華經云脫⿰王尒御服着
弊垢衣執除糞器徃到子所是為隱勝彰
劣恩（三乘者聲聞乘緣覺乘菩薩乘也三十二相者足下安平相千輻輪相手
指纖長相手足柔軟相手足縵網相足跟滿足相足趺高好相腨如鹿王相手過膝
相馬陰藏相身縱廣相毛孔生青色相身毛上靡相身金色相身光面各一丈相皮
膚細滑相七處平滿相兩腋滿相身如師子相身端直相肩圓滿相四十齒相齒白
齊密相四牙白淨相頰車如師子相咽中津液得上味相廣長舌相梵音深遠相眼
色如金精相眼睫如牛王相眉間白毫相頂肉髻成相也小教菩薩者即小始終頓
圓五教中小教之菩薩也）。【八隱實施權恩】謂如來觀諸
眾生根器狹劣隱蔽大乘實教乃以人天
三乘權法誘引眾生而令成熟然後以大
乘而度脫之是為隱實施權恩。【九示滅令
慕恩】謂如來若久住於世薄德之人不種
善根不生難遭之想是故示現滅度令諸
眾生知佛出世難可值遇心懷戀慕便種
善根是為示滅令慕恩（滅度者謂大患永滅超度三界也）。
【十悲念無盡恩】謂如來悲念一切眾生故
留餘福教以救濟之如示同人壽住世百
年而八十即入滅者則留二十年餘福以
蔭末法弟子復留三藏教法廣令眾生依
之修行皆成勝果悲愍愛念利益無窮是
為悲念無盡恩（三藏者經藏律藏論藏也）。
佛十宿緣（出佛說興起行經）謂佛在摩竭提國竹園
中阿耨大泉與大比丘眾俱時舍利弗問
佛孫陀利等十事宿緣佛答皆從徃劫造
眾惡因無數千歲受無量苦報餘殘未盡
於成道後復償宿對復告舍利弗汝觀如
來眾惡皆盡萬善普備猶不免此宿緣者
蓋欲示人凡造惡業果報難逃故說是宿
緣也（梵語摩竭提華言善勝阿耨梵語具云阿耨達華言無熱惱池名也梵語
舍利弗華言身子劫梵語具云劫波華言分別時節）。【一孫陀利謗佛
緣】佛言徃昔波羅柰城有博戲人名淨眼
時有＆CB21942;女名鹿相淨眼誘此女人共車出
城至樹園中共相娛樂時彼園中有辟支
佛修行道法待其入城乞食淨眼遂殺鹿
相埋其廬中後累辟支佛將至死地淨眼
見已即起悲心我所造作自當受之故自
說罪因彼國王殺時彼淨眼者則我身是
彼鹿相者孫陀利是以是罪緣無數千歲
受無量苦今雖得佛由此餘殃故獲孫陀
利女之謗也（梵語波羅柰華言鹿苑辟支梵語具云辟支迦羅華言緣
覺）。【二奢彌䟦謗佛緣】佛言過去遠劫有婆
羅門名延如達常教五百童子復有一梵
天婆羅門婦名淨音為延如達作檀越飲
食衣服皆悉供養後有辟支佛入城乞食
淨音見已即請供養自是以後日具美食
而供養之延如達自覺薄己厚彼便興嫉
妬復令童子謗此道士無有淨行與淨音
通後辟支佛現神變入滅眾人乃知延如
達虛妄時延如達者則我身是淨音者奢
彌䟦是五百童子者五百羅漢是我時起
<pb n="167"/>
嫉妬心受諸苦報今雖得佛由此餘殃故
受奢彌䟦之謗也（梵語婆羅門華言淨行梵語檀華言施言檀越
者華梵兼稱謂行施者能超越貧窮之海也）。【三佛患頭痛緣】佛
言過去遠世羅[門@(八/允)]祇城穀貴人飢掘百草
根以續微命時彼城東有吱（九支切）越村人
民眾多村東有多魚池故彼村人各將妻
子詣止池邊捕魚食之時捕魚人取魚在
岸而跳我為小兒以杖打彼魚頭時池中
有兩種魚一名[麩-夫+孚]（音夫）魚一名多舌自相語
曰我等不犯人橫見若我等後世當報時
吱越村人則今釋種是小兒者則我身是
[麩-夫+孚]魚者流離王是多舌魚者婆羅門惡舌
是爾時魚跳我以小杖打彼魚頭以是因
緣受諸苦報今雖得佛由此殘緣流離王
伐釋種時我即頭痛也（羅越祇梵語具云羅[門@(八/允)]祇伽羅華言
王舍城）。【四佛患骨節煩疼緣】佛言往昔羅[門@(八/允)]
祇城有長者子得病甚困即呼城中大醫
子曰為我治愈大與卿財醫即治之病既
差已不報其功於後復病又治之差至三
不報後復得病續呼治之醫子曰前已三
治三差而不見報見欺如此今我治彼當
令斷命即與非藥病遂增劇而死時醫子
者則我身是病子者今提婆達兜是我時
與非藥致死以是因緣受諸苦報今雖得
佛由此殘緣故有骨節煩疼也（梵語提婆達兜即調
達華言天熱）。【五佛患背痛緣】佛言徃昔羅[門@(八/允)]祇
國節日聚會有兩力士一剎帝利種一婆
羅門種時共相撲婆羅門語剎帝利曰卿
莫撲我當與卿財剎帝利便不盡力二人
得稱皆受王賞後婆羅門不報所許到後
節會復聚相撲亦求如前得賞如上復不
相報如是至三剎帝利力士念曰此人數
欺我今當使其死便右手捺頭左手捉腰
蹵之挫折其脊撲地即死王大歡喜賜金
錢十萬時剎帝利者則我身是婆羅門者
提婆達兜是我時貪財瞋恚撲殺力士以
是罪緣受諸苦報今雖得佛由此殘緣故
有背痛也（梵語剎帝利華言田主）。【六佛被木槍刺脚
緣】佛於羅[門@(八/允)]祇竹園精舍入城乞食忽有
木槍迸在佛前心自念言此是宿緣我當
受之眾見驚愕佛復心念現償宿緣使眾
人見不敢造惡便踊身虛空去地一仞木
槍逐佛乃至七由延槍亦隨之佛於空中
化一青石厚𤄃十二由延佛立石上槍即
穿石出在佛前復化水火風各厚𤄃十二
由延佛立其上槍亦穿過佛復上四天王
宮次第乃至梵天槍亦次第而上至於佛
前所過諸天與說宿緣佛復從梵天下至
羅[門@(八/允)]祇城槍亦尋下國人隨從看此因緣
佛恐眾人見償此緣皆當悶死故語眾人
各自還歸亦勑諸比丘眾各還己房佛便
心念當償宿緣遂疊大衣敷座而坐即展
右足木槍便從足趺徹過舍利弗等皆至
佛所禮拜慰問為說宿緣徃昔有兩部主
賈客入海取寶後遇水漲爭船第二部主
與第一部主格戰第二部主以鑹（七亂切）矛
鑹第一部主脚徹過即便命終佛告舍利
弗爾時第二部主者則我身是第一部主
者今提婆達兜是我時鑹彼脚以是因緣
受諸苦報今雖得佛由此殘緣故受木槍
刺脚也（梵語由延亦名由旬華言限量四天王者東方持國天王南方增長
天王西方廣目天王北方多聞天王也梵天即色界初禪天也梵語舍利弗華言身
子）。【七佛被擲石出血緣】佛言徃昔羅[門@(八/允)]祇
<pb n="168"/>
城有須檀長者子名須摩提父命終後有
異母弟名修耶舍時須摩提設計不與修
耶舍分其家財乃語修耶舍曰共詣耆闍
崛山上有所論說弟曰可爾即執弟手上
山至高崖上推置崖底以石塠（都回切落也）之
即便命終時須摩提則我身是修耶舍者
今提婆達兜是我時貪財害彼以是因緣
受諸苦報今雖得佛不免殘對故我於耆
闍崛山經行為提婆達兜舉崖石以擲我
頭山神以手接石石邊小片迸陏擊我脚
指血出受此報也（梵語耆闍崛華言鷲頭）。【八佛被旃
沙繫盂謗緣】佛言徃昔有佛名盡勝如來
會中有兩種比丘一名無勝一名常歡時
波羅柰城有大愛長者婦名善幻兩種比
丘徃來其家以為檀越無勝比丘為斷漏
故供養無乏常歡比丘結未盡故供養微
薄常歡比丘興妬嫉心誹謗無勝與善幻
通不以道法供養乃恩愛耳時常歡者則
我身是善幻婦者今旃沙是我時謗無勝
故受諸苦報今雖得佛由此餘殃故為外
道比丘王臣說法之時却被多舌童女繫
盂起腹來至我前謗曰沙門何以不說家
事乃說他事汝今自樂不知我苦汝先共
我通使我有身今當臨月事須酥油養於
小兒盡當給我爾時眾會皆低頭默然時
釋提桓因化作一鼠入其衣裏嚙盂繫斷
忽然落地眾等見已皆大歡喜（梵語比丘華言乞士
斷漏者斷除生死之漏也結未盡者謂結業未盡也梵語旃沙華言嚴幟即多舌童
女也）。【九佛食馬麥緣】佛言過去世時有比婆
葉如來在槃頭摩䟦城中與大比丘眾俱
有槃頭王與諸臣民請佛供養及比丘僧
爾時城中有婆羅門教五百童子王設會
先請佛默然許之王還具饌已畢即執香
爐啟曰惟願屈尊來受我供佛勑大眾徃
詣王宮食畢各還時為病比丘請食而歸
過婆羅門所時婆羅門見食香美便起妬
意此髠頭沙門正應食馬麥不應食甘饌
亦教童子言此等師主皆食馬麥時婆羅
門者則我身是五百童子者五百羅漢是
我時言他食馬麥故受諸苦報今雖得佛
由此殘緣我及眾等於毘蘭邑食馬麥九
十日以償殘報也。【十佛經苦行緣】佛言徃
昔波羅柰城邊有婆羅門子名火鬘復有
瓦師子名護喜二子少小心相敬念護喜
語火鬘曰共見迦葉如來火鬘答曰何用
見此髠道人如是至三後日護喜復曰可
共暫見答曰何用見此髠頭道人髠頭道
人何有佛道於是護喜捉火鬘頭曰為汝
共見如來火鬘驚怖心念此非小緣必有
好事耳火鬘即曰今放我頭我共汝去禮
迦葉足護喜白佛火鬘不識三寶願佛開
化火鬘覩佛相好心生歡喜出家學道時
火鬘者則我身是護喜者我為太子時踰
城出家作瓶天子道我者是我時以惡言
道迦葉佛故受諸苦報由此餘殃今臨成
佛時復受六年苦行以償餘業也（三寶者佛寶法
寶僧寶也作瓶天子即色界淨居天也）。
十種見佛（出華嚴經䟽）謂菩薩修殊勝行離諸障
礙稱佛所行得見十佛了了分明如是見
者乃名真見故云十種見佛也。【一安住世
間成正覺佛無着見】謂如來乘如實道示
成正覺安住世間而不着涅槃不着生死
菩薩稱佛無着而見是名安住世間成正
<pb n="169"/>
覺佛無着見（梵語涅槃華言滅度）。【二願佛出生見】謂
如來乘願出生無處不現菩薩稱佛出生
而見是名願佛出生見。【三業報佛深信見】
謂如來修萬行善業之因感相好莊嚴之
報蓋此淨業果報皆由因中深信而起菩
薩稱佛深信而見是名業報佛深信見。【四
住持佛隨順見】謂如來隨順眾生以身舍
利住持世間永久不壞菩薩稱佛隨順而
見是名住持佛隨順見（梵語舍利華言骨身）。【五涅槃
佛深入見】梵語涅槃華言滅度謂如來化
身示現滅度皆由深入涅槃生死境界故
能示現菩薩稱佛深入而見是名涅槃佛
深入見（滅度者謂大滅超度三界）。【六法界佛普至見】謂
如來之身充滿清淨法界無所不至菩薩
稱佛普至而見是名法界佛普至見。【七心
佛安住見】謂如來之心湛然不動安住真
性菩薩稱佛安住而見是名心佛安住見。
【八三昧佛無量無依見】（梵語三昧華言正定）謂如來
清淨無量三昧寂然常照無念無依恒現
在前菩薩稱佛無量無依而見是名三昧
佛無量無依見。【九本性佛明了見】謂如來
本覺真性清淨湛然洞徹明了菩薩稱佛
明了而見是名本性佛明了見。【十隨樂佛
普授見】謂如來隨自他意之樂欲普授一
切之身菩薩稱佛普授而見是名隨樂佛
普授見。
融三世間十身（出華嚴經䟽）融者通也會也三世
間者一有情世間二器世間三智正覺世
間也謂菩薩知諸眾生心隨其所樂融會
三種世間以為十身後以十身及自身[逅-口+巿]
互相作融通無礙是名融三世間十身也
（隔別名世間差名間有情世間即眾生世間器世間即國土世間謂世界如噐故也
智正覺世間即佛世間以其一一隔別間差故通稱為湛然也[逅-口+巿]互相作者謂菩薩
如以眾生身作自身亦作國土身乃至虛空身之類此之十身與菩薩自身一一[逅-口+巿]
互相作融通無礙也）。【一眾生身】眾生身者謂五蘊眾
共和合而生其身即有情世間諸眾生身
也菩薩知諸眾生心之所樂即以眾生身
作自身亦作國土身乃至虛空身也（五蘊者色
蘊受蘊想蘊行蘊識蘊也）。【二國土身】國土身者謂山河
大地諸器世間剎土身也菩薩知諸眾生
心之所樂即以國土身作自身亦作眾生
身乃至虛空身也。【三業報身】業報身者謂
煩惱為因所感業報身也菩薩知諸眾生
心之所樂即以業報身作自身亦作眾生
身乃至虛空身也。【四聲聞身】聲聞身者謂
聞佛聲教悟真諦理所證聲聞身也菩薩
知諸眾生心之所樂即以聲聞身作自身
亦作眾生身乃至虛空身也。【五獨覺身】獨
覺身者謂出無佛之世獨宿孤峰觀物變
化無師自悟所證獨覺身也菩薩知諸眾
生心之所樂即以獨覺身作自身亦作眾
生身乃至虛空身也。【六菩薩身】菩薩梵語
具云菩提薩埵華言覺有情謂菩薩於有
情眾生之中既自覺悟亦能覺他有情所
證菩薩身也菩薩隨彼心之所樂即以自
身現眾生身乃至虛空身也。【七如來身】如
來身者謂乘如實道來成正覺為如來身
也菩薩隨諸眾生心之所樂即以如來身
作自身亦作眾生身乃至虛空身也。【八智
身】智身者謂智慧圓明一切諸法皆能決
了為智慧身也菩薩隨諸眾生心之所樂
即以智身作自身亦作眾生身乃至虛空
身也。【九法身】法身者謂所證無漏法界之
<pb n="170"/>
體而為法身也菩薩知諸眾生心之所樂
即以法界身作自身亦作眾生身乃至虛
空身也（無漏者謂惑業淨盡不漏落三界生死也）。【十虛空身】虛
空身者謂非眾生國土諸有量身乃是無
名無相之虛空身也菩薩隨彼心之所樂
即以虛空身作自身亦作眾生身乃至法
身也。

<other>大明三藏法數卷第二十七</other>
<sarticle><article>大明三藏法數卷第二十八　　　　碣十</article></sarticle>
上天竺前住持沙門一如等奉　勑集註
十種佛（出華嚴經）佛梵語具云佛陁華言覺謂自
覺覺他覺行圓滿也。【一成正覺佛】謂佛於
菩提樹下降伏諸魔朗然大悟證無上果
是名成正覺佛（梵語菩提華言道謂之菩提樹者以佛於此樹下成
道而得名也）。【二願佛】謂佛從兜率下生人間說法
度生酬宿因願是名願佛（梵語兜率華言知足）。【三業
報佛】謂佛修萬行清淨業因感相好莊嚴
果報是名業報佛。【四住持佛】謂佛真身及
於舍利住持世間永久不壞是名住持佛
（梵語舍利華言骨身）。【五涅槃佛】梵語涅槃華言滅度
謂佛應身化事既終示現滅度是名涅槃
佛（滅度者謂大患永滅超度三界也）。【六法界佛】謂佛證一
真法界無漏之體有大智慧放大光明徧
照一切是名法界佛（無漏者謂惑業淨盡不漏落三界生死也）。
【七心佛】謂佛心體離念虛徹靈通本來真
覺寂然獨照是名心佛。【八三昧佛】梵語三
昧華言正定謂佛常住大定如如不動了
知一切是名三昧佛。【九本性佛】謂佛具大
智慧照了自性本來是佛具足恒沙性妙
功德是名本性佛。【十隨樂佛】謂佛隨機樂
欲如意速疾即為現身說法令其行業成
就是名隨樂佛。
華嚴十類經（出華嚴經䟽）謂毘盧遮那如來以本
願力現法界無盡身雲遍一切處常轉無
上法輪令諸眾生入華藏海無有窮盡故
知此經難可限量然自狹至寬略明十類
故現相品云毘盧遮那佛願力周法界一
切國土中恒轉無上輪是也（梵語毘盧遮那華言遍一
切處）。【一略本經】謂此經一部三十九品八十
卷文現傳世間乃是下本十萬偈中之四
萬五千偈未得具足故名略本經。【二下本
經】謂此經盖文殊與阿難結集已龍神＆CB30246;
入龍宮後因龍樹菩薩入龍宮見此大不
思議經具有上中下三本下本十萬偈四
十八品龍樹遂記出流傳于世故名下本
經（文殊梵語具云文殊師利華言妙德梵語阿難華言慶喜龍樹者本傳云其母
樹下生之又因龍接入宮以成其道遂以為號大智度論云大不思議經即華嚴經
也）。【三中本經】謂此經龍樹於龍宮所見有
四十九萬八千八百偈一千二百品故名
中本經。【四上本經】謂此經龍樹於龍宮所
見有十箇三千大千世界微塵數偈一四
天下微塵數品故名上本經（四天下者即東弗于逮南
閻浮提西瞿耶尼北欝單越之四洲也）。【五普眼經】謂此經中
普眼法門於一法之中能見無量之法即
海雲比丘所持以大海為墨湏彌聚筆書
此法門一品中一門一門中一法一法中
一義一義中一句不得少分何况能盡故
名普眼經（海雲比丘者即善財童子第三所叅之善知識以此普眼法門
開導善財者也）。【六同說經】謂佛約百億同類世界
遍於虛空皆有主伴同說無盡法輪不思
議品云如一佛身轉如是無盡法輪如是
盡虛空界一一毛端分量之處一一化身
<pb n="171"/>
皆如是說音聲文字句義一一充遍法界
故名同說經。【七異說經】謂佛約樹形等異
類世界其中眾生報類亦別於彼現身說
法化導羣生施設不同故名異說經（樹形者謂
世界之形如樹也）。【八主伴經】謂毘盧遮那與十方
佛互為主伴重重無盡而說此經如此方
遮那為主說此法時十方諸佛為伴彼方
為主此方為伴如此方說十住時十方來證
皆言我等國土皆說此法則知十方國土
一切諸佛互為主伴皆說此經故名主伴
經（十住即經中十住品也）。【九眷属經】謂佛隨順機宜
之教是此經之眷属盖下劣之機不能聞
圓頓一乘大法故佛隨宜說三乘教作勝
方便引入此門經云普眼修多羅以佛剎
微塵數修多羅以為眷属故名眷属經（三乘
者聲聞乘緣覺乘菩薩乘也梵語修多羅華言契經）。【十圓滿經】謂此
經名圓滿因輪融上九經為一無盡修多
羅海隨一會一品一文一句皆攝無盡法
海圓滿具足經云顯現自在力為說圓滿
經無量諸眾生悉授菩提記故名圓滿經
（因輪即根本法輪也根本法輪若轉一切法輪皆轉也）。
十種教體（出華嚴經䟽）教者謂如來所說一大藏
教也體即體性教之本也然如來所說之
教詮顯權實義趣淺深不同故分十體＆CB30246;
攝一切教法＆CB30225;無不盡也（權者三乘權教謂聲聞緣覺菩
薩也實者一乘實教也）。【一音聲語言體】謂言音語業
為教體也故佛唱號言辤評量論說是為
教體楞嚴經云此方真教體清淨在音聞
是也。【二名句文身體】名者依事立名句者
眾語合成文者聯合眾義皆言身者身即
聚集之義謂此三者長短高下次第行布
而能詮顯教法之體也。【三通取四法體】謂
通取聲名句文四法而為能詮教體也淨
名經云通用四法為佛教體是也。【四通攝
所詮體】謂經文通攝所詮義理為教體也
盖文是所依義是能依文是能詮義是所
詮此明文義相成也經云文隨於義義隨文
是也。【五諸法顯義體】謂世間一切諸法能
顯義理皆為教體也淨名經云或有佛土
以佛光明而作佛事香積世界餐香飯而
三昧顯極樂佛國水鳥樹林皆宣妙法華
嚴性海雲臺寶網同演法音毛孔光明皆
作佛事是也（香積佛國土名也香飯者即維摩詰遣化人詣彼國所取
之香飯也梵語三昧華言正定）。【六攝境唯心體】謂以前五
種一切諸法唯心所現故攝為教體也起
信論云所言法者謂眾生心是心則攝一
切世間出世間法是也。【七會緣入實體】謂會
前六門緣起差別教法同入真如一實之體
也盖諸聖教皆從真如流出故因緣事相本
空全是真如體性也。【八理事無礙體】謂真
如是理教法是事此二無礙為教體也盖
一切教法雖全體即真如而不礙事相宛
然雖真如全體為一切教法而不礙理性
明現二互交徹無礙融通也。【九事事無礙
體】謂一切法文義圓融以無障礙法界為
教體也盖所起教稱性融通事事無礙遂
令一言一音一文一義一因一果一毛一
塵含攝法界圓融無礙[逅-口+巾]互交叅重重無
盡經云佛以一妙音周聞十方國眾音悉
具足法雨皆充遍是也。【十海印炳現體】謂
海印三昧為教體也然海印是喻三昧是
定如來說華嚴經時入是三昧一切諸法
炳然齊現大寂定中猶如香海澄渟湛然
<pb n="172"/>
不動四天下中一切眾生色身形像皆於
其中歷歷頓現如印印文其差別無盡教
法及所化機雖大小不同亦同緣起炳現
定中經云或現童男童女形天龍及以阿
修羅乃至摩睺羅伽等隨其所樂悉令見
眾生形相各不同行業音聲亦無量如是
一切皆能現海印三昧威神力是也（四天下者
即東弗于逮南閻浮提西瞿耶尼北欝單越之四洲也梵語阿修羅華言無端正梵
語摩㬋羅伽華言大腹行地龍也）。
教起十因（出華嚴經䟽）謂如來出現說華嚴經必
有因緣故出現品云非以一緣非以一事
如來出現以無量因緣而得成就令斯教
興故以因緣二字各開十義以顯無盡先
彰十因後顯十緣故云教起因緣也。【一法
應爾】法應爾者理本當然也謂如來出現
法應說此華嚴經故所以諸佛皆於無盡
世界常轉無盡法輪令諸眾生返本還源
佛佛道同法皆如此也。【二酬宿因】酬宿因
者謂如來說法為酬宿世願因也盖如來
於因中精修道行願度眾生今既成佛當
酬宿願是以悲智雙運行願齊周說廣大
法度諸眾生也。【三順機感】謂如來說教必
由機緣所感若無當機之眾雖說無益所
以說者必隨順機宜也。【四為教本】謂如來
先說此一乘圓頓之法為諸教之本然後
漸施末教調停小機根噐既熟使其悟入
如來智慧也（末教者即聲聞緣覺小教也）。【五顯果德】謂
如來顯揚妙果勝德令人信樂若不知佛
果德安能渴仰懇求故佛舉揚華藏世界
微妙十身依正果德盖為此也（依正果德有二種一
依果即華藏世界也二正果即如來十身也十身者菩提身願身化身力持身相好
莊嚴身威勢身意生身福德身法身智身也）。【六彰地位】謂此經
彰顯菩薩修行地位從因至果有階差也
然有二種一行布位即排布行列次第升
進也二圓融位即一位攝一切位也如初
地等一地之中具攝一切諸地功德是也
（初地者即十地中初歡喜地也）。【七說勝行】謂如來宣說殊
勝妙行令人信向也盖欲登妙位非行不
階故說無量勝行使一切菩薩及諸眾生
依教立行造修證入也。【八示真法】謂如來
出世宣示真實大法令人開觧也盖欲修
諸勝行决湏觧了法理不達法理行亦非
真經云不了真實法諸佛故興世是也。【九
開因性】謂如來開示一切眾生本有性德
也盖以如上真法勝行因果皆眾生性中
本有但相變體殊情生智隔不能覺了故
談斯經令其開悟也（相變體殊者謂生佛之相既變理性之體
亦殊也）。【十利今後】謂如來說法利益今世後
世一切眾生也經云我等諸佛護持此法
令未來世一切菩薩皆悉得聞獲大利益
是也。
教起十緣（出華嚴經䟽）【一依時】時即說經時分也
謂如來心冥至道則混一古今一念與多
刼圓融本無時分可限今以無時之時略
顯十時恒演此經經云諸佛得菩提實不
計於日是也（刼梵語具云刼波華言分別時節十時者一念時盡七日
時徧三際時攝同類刼時＆CB30246;異類刼時以念攝刼時刼念重＆CB30246;時異類界時彼此相
入時以本＆CB30246;末時也）。【二依處】處即說經處所也謂諸
佛菩薩於十方盡虛空徧法界微塵剎海
乃至容一一毛端之處皆有七處九會頓
演此經猶如帝網重重無盡故云依處也
（七處者一菩提塲二普光明殿三忉利天四夜摩天五兜率天六他化天七逝多林
九會者六處各說一會惟普光明殿三會說也）。【三依主】主即說經
<pb n="173"/>
教主也謂毘盧遮那佛現法界無盡身雲
周徧十方微塵剎海常說華嚴經云如於
此處見佛坐一切塵中亦復然故云依主
也（梵語毘盧遮那華言遍一切處）。【四依三昧】梵語三昧華
言正定謂佛說經必先入三昧定靜鑒法理
權實分明然後從定而起應機而說故云
依三昧也（權實分明者謂說小乘法為權大乘法為實也）。【五依現
相】現相即說經之初現瑞相也謂或放光
動地華雨香雲皆為說法之瑞故於諸會
將欲說法必先放光警動物機故云依現
相也。【六依說人】說人即說法之人也謂法
無廢興弘之由人經云佛法無人說雖慧
莫能了故云依說人也。【七依聽人】聽人即
聽法之人也謂佛說法若無聽者終無有
說故云依聽人也。【八依德本】德本謂談經
必以智慧行願為本也若內無德本外豈
能談故佛告金剛幢菩薩言由汝智慧清
淨故告普賢菩薩言亦以汝修諸菩薩行
願故令汝入於三昧而演說法故云依德
本也。【九依請人】請人即諮請法要之人也
謂說法之人慈悲深厚雖無人請問而或
自談若敬法重人要湏誠請而後為說故
云依請人也。【十依能加】能加謂如來以神
力加被菩薩而說經也然加有二種一者
顯加即佛以三業神力顯然加被二者冥
加即佛密與智慧令他說法故云依能加
也（三業者身業口業意業也）。
教被十機（出華嚴經䟽）教者謂華嚴一乘圓頓之
法也盖毘盧遮那如來演說此經化被羣
機通有十類故云教被十機也（梵語毘盧遮那華言
徧一切處）。【一被無信機】謂邪見眾生無有善根不
能信受或時聞已反生誹謗墮諸惡道雖
墮惡道由聞名故熏成其種是名被無信
機。【二被違真機】謂人違圓教真法而依傍此
經以求名利不淨說法集邪善因雖違真
教佛作饒益曾無厭捨是名被違真機。【三
被乖實機】謂人執着文言即乖違實之理而
圓妙義門不入其心雖乖實理由熏聞成
種是名被乖實機。【四被狹劣機】謂二乘之人
根噐狹小故雖在法會如聾如啞不聞此
經根雖狹劣宿種蒙熏是名被狹劣機（二乘
者聲聞乘緣覺乘也）。【五被守權機】權即權巧方便機即
所化之機謂權教之人執守三乘之法次
第證修不信圓融具德之教雖執權小之
教然蒙佛饒益終能醒悟是名被守權機
（三乘者聲聞乘緣覺乘菩薩乘也）。【六被正為機】謂佛正為一
乘圓機說此具德之教使其聞而信觧修
行悟入即運不思議之妙乘遊入蓮華藏
海是名被正為機（遊入華藏海者以喻所證法界之理無不周遍
而含攝也）。【七被兼為機】謂人聞此經雖未悟入而
能信受成堅固種經云如人食少金剛終
竟不消此約未證悟者稱之為兼是名被
兼為機。【八被引為機】謂前權教菩薩不信圓
融具德之法故於十地之中以六相圓融
之義借其三乘行布之名寄位增勝誘引
演說今彼信受即入圓融是名被引為機
（十地者歡喜地離垢地發光地熖慧地難勝地現前地遠行地不動地善慧地法雲
地也六相者總相別相同相異相成相壞相也）。【九被權為機】謂二乘
聾[瞽-支+皮]不聞者乃是諸大菩薩權示聲聞之
行在於法會假言不聞及至逝多林中却
頓悟法界示小乘根亦可得入是名被權
為機（梵語逝多華言勝林）。【十被遠為機】謂久遠之機令
其成熟也盖凡夫外道無性闡提及未來
<pb n="174"/>
世一切眾生悉有佛性咸是所被今雖不
信後必當入遠熏成種是名被遠為機（闡提
梵語具云一闡提華言信不具）。
十宗收教（出華嚴經䟽）唐賢首法藏國師為宗計
不同乃開十宗判五教收釋一代聖教理
無不盡故前六宗收小乘教第七宗收始
教第八宗收頓教第九宗收終教第十宗
＆CB30246;圓教故云十宗＆CB30246;教也。【一我法俱有宗】
謂此宗執着有我及計有無等法悉皆是
有是為我法俱有宗。【二法有我無宗】謂此
宗計諸法是有不離色心而於我相了不
可得是為法有我無宗。【三法無去來宗】謂
此宗計一切現在法是有計過去未來之法
俱無是為法無去來宗。【四現通假實宗】謂
此宗計現在法通假通實也通實者計五
蘊法以為實有通假者計十二處十八界
以為虛假是為現通假實宗（五蘊者色蘊受蘊想蘊行
蘊識蘊也十二處者眼處耳處鼻處舌處身處意處色處聲處香處味處觸處法處
也十八界者眼界色界眼識界耳界聲界耳識界鼻界香界鼻識界舌界味界舌識
界身界觸界身識界意界法界意識界也）。【五俗妄真實宗】謂此
宗計世俗之法皆是虛妄出世之法皆是
真實是為俗妄真實宗。【六諸法但名宗】謂
此宗計一切諸法唯有假名無實體性是
為諸法但名宗。【七三性空有宗】謂此宗但
說徧計一種性是空依他圓成二種性是
有是為三性空有宗（徧計性者謂眾生迷惑不了諸法本空妄
於我身及一切法周徧計度也依他性者謂所有諸法皆依眾緣相應而起都無自
性也圓成性者謂真如之性不遷不變圓滿成就也）。【八真空絕相宗】
謂此宗說真空實相之中絕一切虛妄假
名之相故般若心經云是故空中無色無
受想行識等是為真空絕相宗。【九空有無
礙宗】謂此宗說空是即有之空故不礙有
談有是即空之有故不礙空二互交徹圓
融無礙是為空有無礙宗。【十圓融具德宗】
謂此宗說一切諸法稱性圓融具足眾德
周徧含融事事無礙主伴無盡是為圓融
具德宗（主即佛也伴即菩薩也）。
玄門無礙十因（出華嚴經䟽）玄門者即十玄門也
以此十法性德為因起大業用令彼玄門
諸法混融無礙重重無盡故云玄門無礙
十因也（玄者妙也）。【一唯心所現】謂世間出世間
一切諸法唯是真心所現然法唯心現全
法是心心既圓融法亦無礙經云知一切
法即心自性是也。【二法無定性】謂一切諸
法既唯心現從緣而起無定性也所謂小
非定小於一微塵能含太虛大非定大輪
圍無數入毛端中經云金剛圍山數無量
悉能安置一毛端是也（輪圍者金剛輪圍山也）。【三緣
起相由】謂緣起之法[逅-口+巾]相由藉然法界緣
起義門無量略舉十義緣起方成故云緣
起相由也（十義者諸緣各異義互徧相資義俱存無礙義異體相入義異
體相即義體用雙融義同體相入義同體相即義俱融無礙義同異圓滿義也）。【四
法性融通】謂法界之性圓融通達無礙然
一切事法依性建立不異真性性既融通
事亦如之故一一微塵各含法界經云華
藏世界所有塵一一塵中見法界是也。【五
如幻夢】幻者猶如幻師能以一物為種種
物幻種種物而為一物夢者如一夢中所
見廣大事業自謂歷時久遠經云如人睡
夢中造作種種事雖經億千嵗一夜未終
盡是也。【六如影像】謂一切法從心所現而
能含明了性猶如明鏡各各互現諸法影
像也經云遠物近物雖皆影現影不隨物
<pb n="175"/>
而有遠近是也。【七因無限】謂往昔因中稱
法界性修無量殊勝之因故今得果妙用
無邊經云徃修勝行無有邊今獲神通亦
無量是也。【八佛證窮】佛證窮者謂佛證果
窮極也故三覺圓明六通自在稱法界性
說圓滿經經云佛住甚深真法性所流圓
滿修多羅是也（三覺者自覺覺他覺行圓滿也六通者天眼通天耳
通他心通宿命通身如意通漏盡通也梵語修多羅華言契經）。【九深定用】
深定用者謂入甚深大定而起妙用也盖
以海印等諸三昧力令一切法炳然齊現
無礙圓融經云入微塵數諸三昧一一出
生塵等定是也（海印三昧者梵語三昧華言正定海印是喻三昧是
定一切諸法炳然齊現大寂定中猶如香海湛然不動一切色相歷歷顯現如印印
文也）。【十神通觧脫】觧脫即自在之義謂佛以
神通不思議觧脫之力令一切法於一法
中建立顯現圓融自在經云於一塵中建
立三世一切佛法是也（三世者過去現在未來也）。
十玄門（出華嚴經隨䟽演義鈔）玄者妙也門即能通之
義謂玄妙之門能通蓮花藏海故也盖此
十門乃晉雲華尊者依華嚴大經一乘圓頓
妙義而立也。【一同時具足相應門】謂舉一法
時頓具一切諸法一法既具法法亦然交互
同時皆得相應具足圓滿經云一切法門無
盡海同會一法道塲中是也。【二廣狹自在無
礙門】謂大而無外名廣小而無內名狹然大
非定大置毛端而不窄小非定小含太虛而
有餘所謂事得理融自在無礙經云能以小
世界作大世界大世界作小世界等是也。【三
一多相容不同門】謂一佛土與十方一切佛
土互相容納而不壞一多之相名為不同經
云以一佛土滿十方十方入一亦無餘是也。
【四諸法相即自在門】謂一切諸法互融互即
不相妨礙如一法捨己同他則舉體全是於
彼若一法攝他同己則令彼一切即是己體
經云一即是多多即一是也。【五祕密隱顯俱成
門】謂一切諸法互攝無礙如一法攝多法則
一法顯而多法隱如多法攝一法則多法顯
而一法隱顯中有隱隱中有顯名為俱成由
此隱顯體無前後不相妨礙名為祕密䟽云
如初八夜月半隱半顯隱顯同時不同晦月
唯隱無顯望月唯顯無隱然其半隱半顯之
月非但明與暗俱而明下有暗暗下有明也。
【六微細相容安立門】謂一能含多名曰相容
一多不雜乃稱安立然所含微細如琉璃瓶
盛多芥子炳然齊現不相妨礙經云於一塵
中一切國土曠然安住是也。【七因陁羅網境
界門】梵語因陁羅華言天珠天即帝釋天也
珠即珠網盖帝釋殿珠網覆上於一明珠內
萬像俱現眾珠盡然互相現影影復現影[逅-口+巾]
互交光重重無盡今此法門亦復如是一一
法中一一位中一一世界互相交參重重無
盡經云諸佛知一切世界如因陁羅網世界
是也。【八託事顯法生觧門】謂寄託一事即顯
無盡法門令人深生信解䟽云自在即稱為
王潤益即名法雲金色世界即是本性彌勒
樓閣即是法門勝熱婆羅門火聚刀山即是
般若是也（梵語彌勒華言慈氏勝熱婆羅門者即善財五十三參中第九參之
善知識也）。【九十世隔法異成門】謂三世各三為別
一念為總故名十世三世區分不相雜亂故
云隔法三世互在[逅-口+巾]相成立乃稱異成經云菩
薩有十種說三世過去說過去過去說現在過
去說未來現在說過去現在說平等現在說
未來未來說過去未來說現在未來說無盡
<pb n="176"/>
又云無量無數刼觧之即一念是也（平等者謂現在
中現在望前後過去未來得平等故也無盡者謂未來中未來於未來際無有盡故也）。
【十主伴圓明具德門】謂如來說圓教之法理
無孤起必眷属隨生故十方諸佛菩薩互為
主伴重重交參同時頓唱圓教法門如淨空
明月列星圍繞淨噐百川近遠炳現名主伴
圓明一一法會所說法門稱性極談具足眾
德名為具德經云法界修多羅以佛剎微塵
數修多羅以為眷属是也（梵語修多羅華言契經）。
緣起十義（出華嚴經䟽）緣起者謂諸法所起因緣[逅-口+巾]
相攝持涉入無礙分為十種以釋前十玄門
之義也。【一諸緣各異義】諸緣各異者謂諸法
緣起各不同也盖諸法[逅-口+巾]互相望要湏體用
各別不相雜亂方成緣起經云多中無一性
一亦無有多是也。【二互徧相資義】互徧相資
者謂諸法所起更互周徧相應資助方成緣
起也如一緣徧應多緣此一則具多一若不
多一則應不徧不成緣起當知此法界中一
緣具多法法皆爾無不互徧相資經云知以
一故眾知以眾故一是也。【三俱存無礙義】俱
存無礙者謂凡是一緣要具前之二義方成
緣起無礙也然必由各異方得待緣必由徧
應方自具德是故自一多一自在無礙經云
諸法無所依但從和合起是也（自一多一者謂如十數中
以一為自一以自一應餘九為多一也）。【四異體相入義】異體相
入者謂諸法異體[逅-口+巾]相涉入也盖諸法力用
[逅-口+巾]相依持方成緣起如一持多則多入一內
如多持一則一入多內也。【五異體相即義】異
體相即者謂諸法異體更互相望全體形奪
也然具有體無體方成緣起若一緣有體能
起諸緣即是一緣若一緣無體所起之緣即
是諸緣一緣有體無體既爾諸緣有體無體
亦然經云一即是多多即一是也（全體形奪者謂有無
之體更互形比與奪也一緣者即一法之因緣也）。【六體用雙融義】體
用雙融者謂會前異體相入相即二種皆融
通也盖諸法體用交涉無礙方成緣起以體
無不用故舉體全是用以用無不體故舉用
全是體互不相礙交徹圓融也。【七同體相入
義】同體相入者謂一緣多緣無別體故名為
同體若一緣有力則能持多一若多一無刀
則依彼一緣是故一能攝多多便入一多能
攝一一便入多也。【八同體相即義】同體相即
者謂本一多一同是一體故相即也盖本一
有體能作多一多一無體由本一成多一即
本一也故本一有體則多一無體多一有體
則本一無體也（本一者謂多數中隨其所用之一即為本也）。【九俱
融無礙義】俱融無礙者謂融前同體相入相
即二種皆無礙也盖體無不用則有同體相
入而無相即之義用無不體則有同體相即
而無相入之義今既全體全用則亦入亦即
也。【十同異圓滿義】同異圓滿者謂前九義有
同有異總合為一成大緣起令多義門同
時具足皆悉圓滿也。
十妙（出法華玄義）不可思議名妙即實相之理也
實相之理精微玄妙清淨寂絕經云是法
不可示言辭相寂滅是也總論因果自他
故具明十妙妙體無殊也。【一境妙】境即理
境也謂十如是等境心佛眾生三無差別
不可思議經云唯佛與佛乃能究盡諸法
實相所謂諸法如是相等是也（十如是者如是相如
是性如是體如是力如是作如是因如是緣如是果如是報如是本未究竟等也）。
【二智妙】智即全境所發之智也以境妙故智
亦隨妙凾盖相應不可思議經云我所得
<pb n="177"/>
智慧微妙最第一是也（凾盖相應者凾喻境盖喻智應當也）。
【三行妙】行即所修之行也以智妙故智導於
行行亦隨妙不可思議經云行此諸道已
道塲得成果是也。【四位妙】位即修行所歷
之位次也謂十住十行十回向十地等諸位
以行妙故所證之位亦妙不可思議經云
乘是寶乘遊於四方是也（十住者發心住治地住修行住
生貴住方便具足住正心住不退住童真住法王子住灌頂住也十行者歡喜行饒
益行無瞋恨行無盡行離癡亂行善現行無着行尊重行善法行真實行也十回向
者救一切眾生離眾生相回向不壞回向等一切佛回向至一切處回向無盡功德
藏回向隨順平等善根回向隨順等觀一切眾生回向真如相回向無縛觧脫回向
法界無量回向也十地者歡喜地離垢地發光地熖慧地難勝地現前地遠行地不
動地善慧地法雲地也四方即東西南北表前四十位也）。【五三法妙】三
法即真性觀照資成之三法也真性是理觀
照是慧資成是定此之三法是佛所證不可
思議經云佛自住大乘如其所得法定慧
力莊嚴是也（資成者謂定力能資助成就智慧也）。【六感應妙】
感即眾生應即佛也謂眾生能以圓機感佛
佛即以妙應應之如水不上升月不下降
而一月普現眾水不可思議經云一切眾
生皆是吾子是也。【七神通妙】天心名神慧
性名通天然慧性徹照無礙名為神通謂
如來無謀之應善權方便稱適機宜變現
自在不可思議經云今佛世尊入于三昧
是不可思議現希有事是也（梵語三昧華言正定）。【八
說法妙】謂說大小乘偏圓之法咸令眾生
悟入佛之知見一音宣演不可思議經云
如來能種種分別巧說諸法言辭柔軟恱
可眾心是也（偏圓者謂小乘之法所談之理非中名偏大乘之法所談
之理具足圓滿名圓也）。【九眷属妙】謂佛出世十方諸
大菩薩皆來贊輔或以神通而來生者或
以宿願而來生者或以應現而來生者皆
名眷属俱不可思議經云但教化菩薩無
聲聞弟子是也。【十利益妙】謂佛說法一切
眾生咸得開悟本性入佛知見猶如時雨
普洽大地蒙益不可思議經云現在未來
若聞一句一偈我皆與授阿耨多羅三藐
三菩提記是也（梵語阿耨多羅三藐三菩提華言無上正等正覺）。
十不二門（出法華玄義釋籤）十門何為而設也盖荊
溪大師因釋法華玄義其中廣明十妙之
旨法相該愽學者難入故於迹本二門之
間對前十妙立此十門復於門門之下結
歸一念為今修學之人於一念心開妙鮮
立妙行故云不可不了十妙大綱故撮十
妙為觀法大體然此十門皆以不二命名
者盖法華以前四時三教所談色心等十
一一隔異名之為二至于法華開顯四時
三教所談偏權之法皆即圓實實理既彰
色心等法圓融自在互攝無外咸名不二
十門既對十妙而立妙即不二不二即妙
故此十門不二為目門即能通之義盖欲
以十門之易而通十妙之難也（四時者華嚴時鹿苑
時方等時般若時也三教者藏教通教別教也偏權圓實者謂藏通別三教為偏為
權圓教為圓為實也）。【一色心不二門】有形質礙之法
而無知覺之用既異於心故稱為色雖有
知覺之用而無質礙可見以能緣慮名之
為心諸文有云名色者心不可見但有其
名名即心也故智度論云一切諸法中但
有名與色更無有一法出於名色者然以
情見言之色心二法有異以理而論一切
諸法唯心本具即是妙色妙心心即是色色
即是心心外無色色外無心互具互攝故
名不二此之不二不出一念故心法妙所
<pb n="178"/>
以為門也。【二內外不二門】此就內外二境
論內外二觀也謂眾生諸佛及以依報名
為外境自己心法名為內境於此內外二
境皆以三觀觀之即名內外二觀也然若
論修觀次第必先觀內心若論機入不同
故湏內外並列復為顯其妙義必湏內外
互融隨觀一境皆能徧攝故名不二此之
不二不出一念故心法妙所以為門也（依報
者即身所依之國土也三觀者空觀假觀中觀也離性離相謂之空無法不備謂之
假非空非假謂之中也）。【三修性不二門】修謂修治造
作即隨緣變造之事也性謂本有不改即
真如不變之理也性德不出色心修德莫
非三觀今示全性起修則諸行無作全修
在性則一念圓成是則修外無性性外無
修互泯互融故稱不二此之不二不出一念故
心法妙所以為門也（泯絕也亡也論性則修全在於性性外無
修修泯亡也論修則性全在於修修外無性性泯亡也融即圓融性不礙修修不礙
性性即是修修即是性也）。【四因果不二門】因即從迷而
言果乃就悟而說始從人天終至等覺菩
薩皆名為因唯妙覺佛獨稱為果良以九
界眾生無明惑覆實相之理未顯名因唯
妙覺佛無明淨盡實相之理究竟顯發隨
機應現設化無方乃名果也十界迷悟雖
殊實相始終理一故名不二此之不二不
出一念故心法妙所以為門也（等覺者去後妙覺佛
猶有一等勝前諸位得稱覺也妙覺者謂自覺覺他覺行圓滿不可思議也九界者
菩薩界緣覺界聲聞界天界人界修羅界餓鬼界畜生界地獄界兼佛即名十界也）。
【五染淨不二門】無明之用為染法性之用
為淨無明法性體本不二用乃有殊迷則
全法性而為無明全起無明之用以在纏
心變造諸法念念住着名之為染悟則全
無明而為法性全起法性之用以離障心
應赴眾緣念念捨離名之為淨然在纏染
心本具妙理與淨不殊故名不二此之不
二不出一念故心法妙所以為門也（在纏心者
纏即纏縛謂眾生心識為惑業之所纏縛也離障心者障即障礙謂佛心想惑業淨
盡離乎障礙也）。【六依正不二門】依者依止之處即
所依之土也正者正受其報即能依之身
也如佛果後示現下三國土名為依報示
現前三教主及九界身名為正報法華開
顯三土即是寂光九界無非圓佛寂光即
所依之土圓佛乃能依之身以寂光圓佛
理本無二故能依中現正正中現依果既
依正不二因亦復然由理同故即知諸佛
眾生體用不二此之不二不出一念故心
法妙所以為門也（下三國土者同居土方便土實報土以對常寂
光土在土故名下也前三教主者即藏通別三教果佛也九界身者即菩薩等九界
之身也寂光者即常寂光土也）。【七自他不二門】自即自己
他謂他機此就三法論也佛法眾生法皆
名為他唯己心法名之為自以由十界互
具則心佛眾生各有生佛若己生佛顯則
與他佛生佛同俱為能化唯他眾生生佛
而為所化故云他生他佛尚與心同况己
心生佛寧乖一念既同一念自他豈殊故
名不二此之不二不出一念故心法妙所
以為門也。【八三業不二門】三業者如來果
後垂化清淨身口意業也謂身輪現通口
輪說法意輪鑑機當知身尚無身說亦非
說身口平等等彼意輪心色一如故名不
二此之不二不出一念故心法妙所以為
門也（身口意輪者輪有摧碾之用喻佛鑑機現通說法皆能摧碾眾生惑業故
名輪也心色一如者心即意色即身口謂身口意三業皆同一性無有別也）。【九
權實不二門】權謂權謀即九界七方便之
<pb n="179"/>
法也實謂真實即佛界圓乘之法也蓋法
華已前四時未會權實不融至法華開顯
九界七方便之權即是佛界圓乘之實實
即是權權即是實實外無權權外無實皆
稱秘妙故云不二此之不二不出一念故
心法妙所以為門也（七方便者方即方法便即便宜謂藏通兩
教二乘為四及藏通別三教菩薩共為七以其同修方便之道故也）。【十受潤
不二門】受潤者從喻而立名也受即領納
以三草二木喻七方便眾生為能受也潤
即沾潤謂如來說前四時三教之法如雲
注雨為能潤也法華開前四時三教之法
皆即圓法七方便眾生咸蒙授記作佛譬
如三草二木皆一地所生一雨所潤無復
差降故名不二此之不二不出一念故心
法妙所以為門也（三草二木喻七方便者下草喻人天中草喻聲
聞緣覺上草喻藏教菩薩小樹喻通教菩薩大樹喻別教菩薩也此七方便因對下
草故列人天而合藏通兩教二乘但為二也上之七方便因對論權實之法故不及
人天也）。
十乘（出摩訶止觀）十乘者十乘觀法也此十通名
乘者乘即運載之義如世車乘堪能運載
也盖言修行之人依此十法修之則能運
出生死之苦到於涅槃彼岸也數至十者
由修觀之人上中下根不等上根者唯觀
初不思議境即得破惑顯理其次者於初
種觀法修之不入湏用第二發心乃至第
八對治助開方能破惑顯理又其次者於
前七種觀之不入湏用第八知位次乃至
第十離法愛方能破惑顯理故止觀大意
云上根唯一法中根二或七下根方具十
又為知妙境為九乘之本稱本修九方堪
入於初住是故備論此十乘也（梵語涅槃華言滅度初住
者即十住中初發心住也）。【一觀不思議境】觀即能觀境即
所觀所觀者何不出色心色從心造全體
是心故經云三界無別法唯是一心作即
眾生日用現前以根對塵所起一念之妄
心也此心既全真成妄今達妄即真即此
妄心具足諸法無有[卸-ㄗ+夬]减即心是一切法
一切法是心非一非異不前不後玄妙寂
絕非識所識非言所言故指此心為不思
議境也於此一心念念以即空即假即中
三觀觀之若觀一法即一切法假觀也觀
一切法即一法空觀也非一非一切而一
而一切中觀也空觀破見思惑證般若德假
觀破塵沙惑證解脫德中觀破無明惑證
法身德三觀既即一而三三惑豈前後而破
三德非次第而證說之次第理非次第由證
三德即入初住所謂上根之人唯用一法即
指此初觀也（三界者欲界色界無色界也以根對塵者謂以眼耳鼻舌
身意之六根對色聲香味觸法之六塵也不前不後者一心不在前諸法不在後也
空假中者離性離相謂之空無法不備謂之假非空非假謂之中也非一非一切者
中觀雙遮空假也而一而一切者中觀雙照空假也見思惑者謂意根對法塵而起
分別曰見惑眼等五根對色等五塵起諸貪染曰思惑塵沙惑者謂眾生之惑種類
數多如塵若沙也無明惑者謂於中道之理無所明了也三德者法身德般若德觧
脫德也）。【二發真正菩提心】梵語菩提華言道
初起大志造趣所期名之為發不依偏權
之教而依圓實中道妙境名曰真正菩提
即所期之果妙境即所行之路心即能行
能趣之心也盖由中根之人觀上妙境不
悟湏再加發心於靜心中思惟彼我痛憫
自他無量刼來沉淪生死縱發小志迷菩
提心我今雖知行猶未備故依前妙境發
四弘誓謂眾生無邊誓願度煩惱無數誓
願斷此二誓下化眾生也法門無盡誓願
<pb n="180"/>
知佛道無上誓願成此二誓上求佛道也
發此誓願如理思惟豁然悟理入凡聖位
是為發真正菩提心也（偏權圓實者謂藏通別三教為偏為
權圓教為圓為實也弘誓者弘廣也誓制也謂發願廣制其心也凡聖位者凡即五
品十信之位聖即十住等位也）。【三善巧安心】善巧安心者善
以法性自安其心也以法性為所安以寂
照為能安寂即是止照即是觀若信此心
但是法性則起是法性起滅是法性滅了
其實不起滅妄謂起滅如是體達功成法
界俱寂是名為止若觀察此心體是無明
無明癡惑即是法性無明法性本來皆空
空亦不可得法界洞朗名之為觀若離法
性無安心處若離止觀無安心法由上發
心不悟故用此方便善巧令心得安也。【四破
法徧】破法徧者謂以三觀能破之法徧破
諸惑也藏通二教但用空觀破見思惑不
得言徧別教先以空觀破見思惑次以假
觀破塵沙惑後以中觀破無明惑無明未
盡亦不得言徧今圓頓教三觀秪在一心
心空故一空一切空即諸法皆空空則三
惑俱破也心假故一假一切假即諸法皆
假假則三諦皆立也心中故一中一切中
即諸法皆中中則無惑不破無理不顯故
名徧也若上善巧安心惑破理顯不俟更
破由未安故故湏此破法徧也（三諦皆立者謂真諦
俗諦中諦之法皆建立也）。【五識通塞】通即通達謂菩提涅
槃六度等法其性虛通而能顯發實相之
理皆名為通塞即蔽塞謂生死煩惱六蔽
等法其性昏暗以能蔽塞實相之理不能
顯發皆名為塞若一槩言之如前破法徧
中所破諸惑為塞能破之法為通若別途
言之於能破觀法復起愛著亦名為塞所
謂於通起塞此塞湏破於塞得通此通湏
護但破塞存通如除膜養珠破賊護將由
上破法徧中修之未悟復恐於通起塞於
塞無通所以立此通塞一門撿彼破法徧
令於塞得通於通無塞故名識通塞也（六度
者一布施二持戒三忍辱四精進五禪定六智慧也煩惱者謂昏煩之法惱亂心神
也六蔽者一慳貪二破戒三嗔恚四懈怠五散亂六愚癡也除膜養珠者膜謂眼中
所翳之膜珠即眼中之睛也）。【六道品調適】道即能通之義
品類不同故名道品謂三十七道品而能
通至涅槃也調適者調謂調停亦調試也
適當也宜也從別言之故有三十七品若從
總而言此三十七品不出戒定慧即是以
戒定慧而調適也若修四念處能生正勤
正勤發如意足如意足生五根五根生五
力五力生七覺七覺入八正道是為調停
適當也若隨人根性於諸道品何者相應
可以入理是為調試適宜也當知道品即
四諦之道諦也今依圓教無作四諦三十
七品成於一心三觀也於上破法徧及識
通塞若不以道品調適何能疾與真法相
應故大論云三十七品是行道法修道之
人若欲破惑入理必湏此道品調適也（三十
七道品者觀身不淨觀受是苦觀心無常觀法無我是四念處已生惡令永斷未生
惡令不生已生善令增長未生善令得生是四正勤欲如意足念如意足精進如意
足思惟如意足是四如意足信根精進根念根定根慧根是為五根信力精進力念
力定力慧力是為五力念覺分擇覺分精進覺分喜覺分除覺分定覺分捨覺分是
七覺分正見正思惟正語正業正命正精進正念正定是八正道以上諸法總為三
十七品也。【七對治助開】對即對待治即攻治謂行
人正修觀時忽或邪倒心起障於正行不
能前進隨所着心湏以相應之法而對破之
著心既息則正行可進實理可顯如世醫
<pb n="181"/>
治病之術藥必對病而用其患冷病者必
以熱藥治之患熱病者必以冷藥治之患
不冷不熱者必以溫和之藥治之藥力若
效其病即愈病既愈已身即安康今論對
治之法亦猶是也而言助開者盖由邪倒
之心障蔽正行而使解脫之門不開今修
此對治助道之法助於正觀之行開彼解
脫之門故名對治助開試就六蔽六度言
之若人修上道品調適解脫不開而慳貪
忽起激動觀心於身命財守護保著當用
捨施之法而對治之若破戒心起乖違淨
禁當確持戒律而對治之若瞋恚暴怒常
生忿恨當用忍辱而對治之若放逸懈怠恣
縱閑蕩當用精進而對治之若浮掉馳騁散
亂不定當用禪定而對治之若沉昏暗塞
愚癡迷惑當用智慧而對治之前之六種觀
法皆名正行六度等法名為助道涅槃經
云眾生煩惱非一種佛說無量對治門是
也。【八知位次】位即行行所歷之地位次即次
第謂所歷之位高下淺深不相混雜也若
修行者不知位次下根障重非惟正助不
明却生上慢謂己均佛未得謂得未證謂
證故小乘經中四禪比丘謂得四果大乘
經中魔為菩薩授記若知位次則無如是
之失故湏知位次也（正助者正即所修止觀之行助即六度等
道之行以助助於正也四禪者即色界第四禪也梵語比丘華言乞士四果者即聲
聞所證湏陀洹果斯陁含果阿那含果阿羅漢果也授記者聖言說與曰授果與心
期曰記也）。【九安忍】安即不動忍即忍耐謂修觀之
人初觀不思議境至第八知位次或入五
品障轉慧開神智爽利本不聽學能解經
論欲釋一義辯不可盡或說一兩句法或
說一兩則禪初對一人傳誦漸廣則外招名
利內動宿障宿障縱少名利彌至為眾圍繞
廢[損-口+ㄙ]自行非惟正行不進障道還興惟當
自勉於名利心安然不動復須忍耐內外
榮辱䇿勵其心故名安忍（五品者隨喜讀誦說法兼行六
度正行六度也障轉者謂惑業之障轉成觧脫也慧開者謂觀理之智開明也一兩
則猶一兩叚也宿障者謂宿世過去之業也內外榮辱者謂內心外身之榮辱也）。
【十離法愛】離法愛者謂於中道之法遠離愛
著之心也盖言修行之人修前九種觀法
已過內外二障應入初住而不入者由住
六根清淨之位愛著中道相似之法所以
不能進入也此相似位無內外障唯有法
愛法愛若斷即得發真中道入於初住故
名離法愛也第八第九第十三種皆為下
根之人修前七種觀法不能入理故湏明
之所謂下根方具十也（內外障者內即惑業外即名利等皆
能障蔽正行故也六根清淨者謂眼耳鼻舌身意已離惑業染污之法而獲清淨功
德也相似法者謂於中道之理未能真證而發相似之觧也）。
十境（出摩訶止觀）十境一一皆前十乘觀法所觀
之境若論十境生起由觀陰入發下九境
能所相扶次第出生故成於十若論下之
九境互發不定則無復次第當知陰境常
自現前若發不發恒得為觀下之九境發
則皆用十乘觀法觀之不發不觀也（陰入者謂
五陰十二入也能所相扶者如初陰境能生煩惱陰為能生煩惱為所生餘境展轉
相生亦然互發者更互發起也如正觀病境或發煩惱或發餘境餘境互發亦然）。
【一陰境】陰覆盖之義即色受想行識五陰
也亦名五蘊蘊即積聚之義若言覆盖一
切善法此就因得名若言積聚無量生死
此就果得名十境以陰居初者有二義一
現前二依經現前者謂人受一期果報之
身即是五陰五陰重檐常自現前是故初
<pb n="182"/>
觀依經者大品般若云聲聞依四念處行
道五陰即四念處所觀之境又經中凡列
法門無不以五陰為首是故初觀此且就
五陰通總而言若專論所觀之境必須於
五陰中除却前四的取第五識陰為所觀
之境也（一期者謂人從生至死也重檐者生死重沓名重人所荷負名檐四
念處者觀身不淨觀受是苦觀心無常觀法無我故云五陰即四念處所觀之境除
却前四者謂除色受想行也）。【二煩惱境】昏煩之法惱亂心
神又貪瞋等法與心作煩令心得惱故云
煩惱謂無始以來積集重惑今因用觀觀
察陰境煩惱即發譬如流水尋常不覺其
急若槩之以木流即奔迸莫能止遏是時
應捨陰境而觀煩惱境也。【三病患境】病起之
因雖多不出四大增[損-口+ㄙ]致有患生又由觀
陰惑激動四大致有患生身若染病廢修
聖道若能觀察彌益用心復湏識其病之
原由宜以何法治之或內觀力或術或醫
其病若愈聖道可修為是湏觀病患境也
（四大者地大水大火大風大也謂人攬外四大而成內身四大皮肉筋骨等屬地涕
唾涎沫等屬水煗氣屬火轉動及出入息屬風言增[損-口+ㄙ]者水增則火[損-口+ㄙ]火增則水[損-口+ㄙ]
風增則地[損-口+ㄙ]地增則風[損-口+ㄙ]四大不調病即生也陰惑者陰即陰境惑即煩惱境也）。
【四業相境】業即身口所作之業謂修行之人
無量刼來所作善惡諸業或已受報不復
更發或未受報於靜心中忽然俱發盖善
業將受報故發惡業來責報故發於此善
惡業相現時勿喜勿怖彌湏用觀令業謝
行成一心取道為是湏觀業相境也（刦梵語具
云刦波華言分別時節）。【五魔事境】魔梵語具云魔羅華
言殺者謂能奪人智慧之命故也言魔事
者大論云魔以破人善法為事又天魔正
以順生死貪五欲退菩提為事故名魔事
此由觀前諸境惑雖未破天魔猶恐出其
境界而復化度於他失我民屬空我宮殿
又慮夫得大神通得大智慧必當調伏控
制於我我今應預破之壞彼善根故有魔
事發也治魔之法有三初觀察訶棄如守
門人遮惡不進二當從頭至足一一諦觀
身心了不可得魔從何來欲惱何等如惡
人入舍處處照撿不令得住三觀之不去
即當強心抵捍以死為期一心用觀合道
行成就為是湏觀魔事境也（天魔者即欲界第六他化
自在天也五欲者色欲聲欲香欲味欲觸欲也梵語菩提華言道）。【六禪定境】
禪梵語具云禪那華言靜慮謂魔事已過
而且真明未顯以修觀故發過去習諸禪
紛現當置魔事用觀觀之良以禪樂美妙
喜生躭味雖免魔害更為定縛如避火墮
水無益正行為是湏觀禪定境也（過去習即宿習
也諸禪者即色界中初禪二禪三禪四禪等禪也）。【七諸見境】非一曰
諸邪解曰見謂推理不當而偏見分明作
决定解名為見也此之諸見或因禪發或
因聞發因禪發者謂初因心靜後觀轉明
見解通徹有如妙悟因聞發者謂聽本不
多廣能曉悟見解分明問答聦辯雖因禪
因聞而發既推理不當皆屬邪見實非辯
悟此等見發即湏用觀視之令達正道不
為所障為是湏用觀諸見境也。【八慢境】自恃
輕他之心名慢謂既伏諸見妄執之心則
息無智者謂為涅槃濫叨高位起大輕慢
慢心既發廢於正行為是湏觀慢境也（梵語
涅槃華言滅度）。【九二乘境】謂聲聞緣覺以四諦之法
而脩則能運出生死之苦名之為乘謂見
慢之心既因修觀而息則先世所習小志
因靜而生盖小志溺於空寂不能至于大
<pb n="183"/>
乘究竟之地所謂寧起疥癩野干心勿
學聲聞緣覺行故二乘境界若發亦湏
用觀觀察毋令生著為是湏觀二乘境也
（四諦者苦諦集諦滅諦道諦也野干似狐而小形色青黃如狗群行夜鳴如狼）。【十菩
薩境】菩薩梵語具云菩提薩埵華言覺有
情天台大師解云用諸佛道成就眾生謂
由上見慢之心既息或發先世所習若憶
本願則不墮二乘之境而發三教菩薩境
界之心今修觀者既依大乘圓頓妙教開
解立行故藏等三教菩薩境界若發亦湏
觀察毋令生著為是湏觀菩薩境也（三教者藏
教通教別教也）。
十如是（出法華經玄義）不異名如無非曰是謂十法
界始自地獄終至佛界各具十如是因果
之法天台大師依義讀文凡有三轉一云
是相如是性如乃至是報如如名不異即
空之義也二云如是相如是性乃至如是
報名字施設各各不同即假之義也三云
相如是性如是乃至報如是如於中道實
相之是即中之義也（十法界者地獄界畜生界餓鬼界脩羅界
人界天界聲聞界緣覺界菩薩界佛界也空假中者離性離相謂之空無法不具謂
假非空非假謂之中也）。【一如是相】相即相貌相以據
外覽而可別謂始自地獄終至佛界各各
相貌不同是名如是相（相據外者謂相在外而可依據也）。【二
如是性】性即性分性以據內自分不改謂始
自地獄終至佛界其性各各不同是名如
是性。【三如是體】體即體質謂始自地獄終至
佛界俱以色身而為體質是名如是體。【四如
是力】力即力用謂始自地獄終至佛界皆有
力用功能是名如是力。【五如是作】作即造作
謂始自地獄終至佛界皆能運為造作是
名如是作。【六如是因】因即習因謂始自地獄
終至佛界善惡業因皆由自種而生習續
不斷是名如是因。【七如是緣】緣即緣助謂
始自地獄終至佛界各有緣起之法助成
習因是名如是緣。【八如是果】果即習果謂
始自地獄終至佛界皆由習因習續於前
習果剋獲於後是名如是果。【九如是報】報
即報果謂始自地獄終至佛界皆由習因
習果而感其報是名如是報。【十如是本末
究竟等】謂初相為本後報為末此之本末
皆同實相一理平等無二是名如是本末
究竟等。

大明三藏法數卷第二十八
<sarticle><article>大明三藏法數卷第二十九　　　　石一</article></sarticle>
上天竺前住持沙門一如等奉　勑集註
十普門（出觀音玄義）普徧也門即能通之義謂菩
薩以圓融中道妙觀通入常住實際理地
故立此十門也。【一慈悲普】慈能與樂悲能
[托-七+友]苦盖菩薩即於一念之中遍觀十界善
惡苦樂而起慈悲與[托-七+友]之想普令眾生離
一切苦得一切樂故名慈悲普（十界者佛界菩薩界
緣覺界聲聞界天界人界脩羅界餓鬼界畜生界地獄界也）。【二弘誓普】
弘者廣也誓者制也廣求勝法制御其心
也謂菩薩依四諦境發弘誓願若見苦諦
逼迫楚毒之相緣此起誓故言未度者令
度若見集諦迷惑繫縛甚可哀傷約此起
誓故言未解者令解若見清淨之道能出
生死至安樂地欲示眾生行此道故乃言
未安者令安若見滅煩惱處名為涅槃約
此起誓故言未得涅槃者令得涅槃故名
弘誓普（梵語涅槃華言滅度）。【三明脩行普】行有五種
<pb n="184"/>
不同一者聖行謂戒定慧二者梵行謂慈
悲喜捨三者天行謂證第一義天由理成
行故四者嬰兒行謂示同三乘七方便人
所脩之行五者病行謂示為六道之身現
有三障之相此之次第五行雖菩薩所脩
而未名為普如涅槃經云復有一行名如
來行所謂大乘大般涅槃大乘是圓因涅
槃是圓果菩薩能脩此之一行故名脩行
普（慈悲喜捨即四無量心也第一義天者天即天然自然之義謂中道之理無二
無別自然而然非造作也一乘者聲聞乘緣覺乘菩薩乘也七方便者五停心別相
念處揔相念處此三位名外凡煖位頂位忍位世第一位此四位名內凡是七方便位
也六道者天道人道脩羅道餓鬼道畜生道地獄道也三障者業障報障煩惱障也）。
【四斷惑普】謂圓教菩薩即觀中道正破無
明無明既破一切見思塵沙之惑自然先
斷故名斷惑普（見思惑者謂意根對法塵而起分別曰見眼等五根
對色等五塵而起貪愛曰思塵沙惑者謂眾生見思之惑種類眾多如塵若沙也）。
【五入法門普】謂二乘之人若入一法門則
不能入二此即歷別之行證有階差今菩
薩圓脩三諦則無量法門悉入其中故名
入法門普（二乘者聲聞乘緣覺乘也三諦者真諦俗諦中諦也）。【六神
通普】神名天心通名慧性天然之性徹照
無礙名為神通謂羅漢天眼見大千世界
辟支佛見百佛國土小教菩薩見河沙佛
土皆是限量之神通圓教菩薩遍見法界
而無限極所發六通自在變現無有限量
故名神通普（羅漢梵語具云阿羅漢華言無學又云無生辟支梵語具
云辟支迦羅華言緣覺小教菩薩者即藏通二教菩薩也六通者天眼通天耳通他
心通宿命通身如意通漏盡通也）。【七方便普】方即方法便
即便冝脩方便道普化眾生也謂二乘及
小教菩薩方便化他則止齊其所得未名
為普圓教菩薩以真俗二諦為方便照真
則以真身益物照俗則以應身赴機資發
中道利十界機故名方便普。【八說法普】謂
二乘及小教菩薩不能一時徧荅眾問未
得名普今圓教菩薩一音演法殊方異類
皆悉得解故名說法普。【九供養諸佛普】謂
菩薩之所供養非止一佛一國土微塵諸
佛能以身命財及一切供具周至十方供
養諸佛乃至不可說不可說佛無不供養
故名供養諸佛普。【十成就眾生普】謂圓教
菩薩饒潤成熟一切眾生而無限量譬如
大雨四方俱下一切卉木叢林徧令生長
華果悉皆成就故名成就眾生普。
雙貼釋觀音普門（出觀音玄義）天台智者大師
通釋妙法蓮華經一部之外復以觀世音
菩薩普門品世多持誦故別立玄䟽詳釋
此品品題之中乃約人法等十雙一一貼
釋以觀音普門具有此十雙之義該括自
行化他始因終果之法故歷陳之助顯其
義可謂無餘蘊矣（玄即玄義通釋品題玄謂幽微難見義則別有
所以也䟽即義䟽別解品內之文䟽通也决也謂令經文所詮義理通决而無壅礙也）。
【一人法】人即觀世音法即普門觀世音者
謂此菩薩以中道妙智觀於世間眾生受
苦求救之聲一時皆令解脫也普門者普
徧也門即能通之義謂實相妙理互通徧
攝無所障礙也此品具兩問荅依前問荅
論觀世音人故經云以是因緣名觀世音
依後問荅論普門示現種種說法故經云
方便之力其事云何以人能秉法故言人
法也（前後問荅者無盡意初問以何因緣名觀世音佛荅云若有無量百千萬
億眾等是也次問云何遊此娑婆世界等荅云若有國皆眾生應以佛身等是也）。
【二慈悲】慈即愛念謂以愛樂歡喜起大慈
心能與他樂也悲即愍傷謂以惻愴憐愍
<pb n="185"/>
起大悲心能[托-七+友]他苦也今依前問荅論觀
世音大悲[托-七+友]苦百千苦惱皆得解脫也依
後問荅論普門示現大慈與樂即應以得
度而為說法也良由觀音之人觀於普門
之法達於實相之理愍諸眾生理具情迷
枉受眾苦失於本性之樂是以即起慈悲
誓[托-七+友]其苦而與其樂故以慈悲次人法而
明之也。【三福慧】福即福德謂布施持戒精
進忍辱禪定五度也慧即智慧謂般若一
度也五資於慧慧導於五猶目與足不可
互闕今觀世音智慧莊嚴也普門福德莊
嚴也以智慧莊嚴則大悲誓滿[托-七+友]苦義成
以福德莊嚴則大慈誓滿與樂義成故以
福慧次慈悲而明之也。【四真應】真即真實
謂真身也應即應現謂應身也真身是體
應身是用今觀世音中道妙智契於實相
之境即是真身普門說法隨所應現即是
應身若福資於慧顯出真身慧導於福顯
出應用故真應次福慧而明之也。【五藥珠】
藥即藥樹珠即如意珠藥能愈病喻觀世
音真身益物以真身[冗-几+具]理理顯則三惑皆
消珠能雨寶喻普門應身益物以應身對
機機感則眾善普會故藥珠次真應而明
之也（如意珠者天上勝寶狀如芥粟能出眾寶隨心降雨也[冗-几+具]理者契合於理
也三惑者見思惑塵沙惑無明惑也）。【六⿱宜八顯】冥即＆CB30058;密顯即
顯現謂觀世音真身被物冥作利益以眾
生不見不知稱之為冥普門應身對機說
法顯作利益以眾生有見有知稱之為顯
故以冥顯次藥珠而明之也。【七權實】權即
權巧權智也實即真實實智也今觀世音
隨自意以實智照之眾生即得冥益普門
隨他意以權智照之眾生即得顯益如是
冥顯獲益不同者盖由二智之力權巧無
方赴機允當不失其冝故以權實次冥顯
而明之也（權實二智者權即一切智道種智實即一切種智也）。【八本
迹】本猶根本迹猶足跡譬人所居之處則
有行徃之迹今觀世音不動本際而能實
智益物普門曲垂迹化而能權智益物觀
音既是過去正法明佛其本已高所作權
實之迹則妙故以本迹次權實而明之也。
【九緣了】緣謂緣助了謂曉了即性德本具
緣了二因也前之八雙從人法至真應是
自行次第藥珠至本迹是化他次第此乃
順論生起也今挹流尋源逆而推之則真
身智慧悲誓及觀音之人皆是性德了因
種子而顯發也應身福德慈誓及普門之
法皆是性德緣因種子而顯發也自行次
第既尓化他次第亦然謂本證實智冥益
藥樹屬乎了種迹化權智顯益珠王功歸
緣種故緣了次八雙之後而明之也（緣助者以
緣資了也本具緣了二因者謂緣了二因一切眾生本性元具也若順性而脩了因
顯至果則成智德緣因顯至果則成斷德緣了二因皆名種子者種有發生之義謂
果上智斷二德之顯皆從因中緣了二因而發生也）。【十智斷】智能照
理斷能斷惑即果上所顯智斷二德也智
德即般若斷德即解脫亦涅槃也前明緣
了是却討因源此明智斷是順論究竟所
謂始則起自了因終至菩提大智始則起
自緣因終至涅槃斷德若入涅槃眾行梵
息故居第十也（梵語涅槃華言滅度却討者却退也謂從果德之中
却退推討因德之源也梵語菩提華言道）。
順流十心（出摩訶止觀）順即隨順流即流轉謂諸
眾生因此十心則隨順煩惱流轉生死故
也。【一無明昏闇】謂諸眾生從無始來闇識
<pb n="186"/>
昏迷無所明了煩惱所醉於一切法妄計
人我起諸愛見想計顛倒起貪瞋癡廣造
諸業是以流轉生死也。【二外加惡友】謂諸
眾生內具煩惱外值惡友扇動邪法勸惑
於我倍加隆盛無由開悟進脩善業是以
流轉生死也。【三善不隨喜】謂諸眾生內外
惡緣既具即內滅善心外滅善事又於他
人所作善事不生隨喜之心是以流轉生
死也。【四三業造罪】謂諸眾生恣縱身口意
三業起殺盜＆CB21945;妄貪瞋等過無惡不為是
以流轉生死也。【五惡心徧布】謂諸眾生雖
所造惡事不廣而為惡之心徧布一切處
所欲以惱害於人是以流轉生死也。【六惡
心相續】謂諸眾生唯起惡心增長惡事晝
夜相續無有間斷是以流轉生死也。【七覆
諱過失】謂諸眾生所作惡行諱忌人知不
自發露無悔改心是以流轉生死也。【八不
畏惡道】謂諸眾生心性險狠不知戒律於
殺盜＆CB21945;妄種種惡事無不為之而於惡道
恬然不畏是以流轉生死也。【九無慚無愧】
謂諸眾生愚癡所蔽造諸惡業上不慚天
下不愧人雖自隱覆是以流轉生死也。【十
撥無因果】謂諸眾生不具正信之心但生
邪惡之見而於一切善惡因緣果報悉皆
撥以為無是以流轉生死也。
逆流十心（出摩訶止觀）謂脩行之人由前順流十
心昏倒造惡積集重累生死浩然而無際
畔今欲懺悔應當逆此罪流用十種心翻
除惡法也。【一深信因果】謂脩行之人先須
正信因果業種雖久終不敗亡豈有自作
他人受果是以深信善惡果報不生疑惑
以此翻破撥無因果之心也。【二生重慚愧】
謂脩行之人剋責往昔無羞無恥棄捨淨
業習諸惡行天見我之隱罪是故慚天人
知我之顯過是故愧人以此翻破無慚無
愧之心也。【三生大怖畏】謂脩行之人自念
人命無常一息不存千載長徃幽途緜邈
無有資糧苦海悠深那得不怖因是苦切
懺悔不惜身命以此翻破不畏惡道之心
也。【四發露懺悔】謂脩行之人所有過失不
可隱覆即當發露懺悔以此翻破覆諱過
失之心也。【五斷相續心】謂脩行之人所作
惡行既懺悔已即須决斷不可更作以此
翻破惡念相續之心也。【六發菩提心】梵語
菩提華言道謂脩行之人徃昔專起惡念
徧惱一切今則廣發兼濟之心徧虛空界
利益於他以此翻破徧布之惡心也。【七斷
惡脩善】謂脩行之人昔因恣縱身口意業
造作諸惡不計晝夜今則䇿勵不休斷諸
惡行脩功補過無善不為以此翻破三業
造罪之心也。【八守護正法】謂脩行之人昔
自滅善見他行善而生嫉妬無隨喜心今
則守護正法方便增廣以此翻破善不隨
喜之心也。【九念十方佛】謂脩行之人昔親
狎惡友信受其言起諸邪見今則念十方
佛有大福慧能救[托-七+友]我以此翻破隨順惡
友之心也。【十觀罪性空】謂脩行之人從無
始來不知諸法本性空寂廣造諸惡今則
了知貪瞋癡等一切惡行起於妄念妄念
起於顛倒顛倒起於人我之見今既了達
我心本空罪性無依以此翻破無明昏闇
之心也。
理事無礙十門（出華嚴經䟽）理者一真法界之性
<pb n="187"/>
也事者一切世間之相也盖真如不守自
性隨緣成一切法故一切法全理而不礙
眾相之發揮真理全事而不礙一性之明
現十回向品云於有為界示無為法而不
滅壞有為之相於無為界示有為法而不
分別無為之性理事相望融通無礙互有
不同開為十門也。【一理徧於事門】理徧於
事門者謂一真法界之理徧在一切事法
也然理無分限事有分限事既即理亦無
分限故一一微塵具足真理經云法性徧
在一切處一切眾生及國土三世悉在無
有餘亦無形相而可得是也（三世者過去現在未來也）。
【二事徧於理門】事徧於理門者謂理既徧
於事而事亦徧於理以有分限之事而具
無分限之理故一微塵即徧法界也。【三依
理成事門】依理成事門者謂依於真如之
理而成世間之事事無別體全攬理成如
波依水全水成波也（水喻理也波喻事也）。【四事能顯
理門】事能顯理門者謂理無形相即事而
明事既依理而成理乃藉事而顯如波相
盡水體全現也。【五以理奪事門】以理奪事
門者謂事相既虛全體是理故一切事法
了不可得般若心經云是故空中無色無
受想行識是也（色受想行識即五陰也）。【六事能隱理
門】事能隱理門者謂真理既隨緣而成事
相遂令事顯而理不現如水成波動顯靜
隱經云法身流轉五道名曰眾生是也（五道
者天道人道餓鬼道畜生道地獄道也）。【七真理即事門】真理
即事門者謂真如理性即是事法非理之
外而別有事如水即是波非波之外而別
有水般若心經云空即是色是也。【八事法
即理門】事法即理門者謂世間一切事法
本無自性皆由因緣會集而有舉體即是
真性而不出乎事法之外般若心經云色
即是空是也。【九真理非事門】真理非事門
者謂事即真理而非是事盖理絕諸相真
妄有異即妄之真異於妄故如水濕性則
非波之動相也（即妄之真猶云即事之理異於妄故者謂理異於事也）。
【十事法非理門】事法非理門者謂全理之
事而非是理盖以事有差別性相異故是
以舉體全理而事相宛然如波之動相非
是水之濕性也。
十門釋經（出華嚴經䟽）唐清凉國師將欲解釋華
嚴大經故先揔啟十種義門列於經前懸
談一經大意使知教法興起有所自來然
聖人言不虛發說必有由非大因緣莫宣
斯典故第一論教起因緣因緣既興有所
起教不出三藏十二分教故第二論藏教
所攝然藏教皆通權實今揀權取實唯圓
教＆CB30246;故第三論義理分齊既知圓義包含
廣博未審被何根噐故第四論教所被機
雖知正被圓機未知能詮何為教體故第
五論教體淺深已知教體該羅未知所宗
尊崇何義故第六論宗趣通局既知旨趣冲
深未委能詮文言廣狹故第七論部類品會
既知部類廣則無盡畧乃百千而亦未知何
年傳譯有何感應使宗承有緒故第八論傳
譯感通大旨既陳隨文解釋先明緫目故第
九論緫釋經題緫意雖知在文難曉故第十
論別解文義故云十門釋經也（三藏者經藏律藏論藏也
百千者十萬也此經有十萬偈故攝論謂此經名百千經也）。【一教起因
緣】教起因緣者明此經教法興起之因緣
也謂如來出現最初欲說甚深大法即從
<pb n="188"/>
眉間白毫相中放大光明以清淨智眼普
觀法界一切眾生具有如來智慧德相但
以妄想執著不知不見於是稱法界性而
說此經令諸眾生修習聖道永離妄想執
著自於身中得見如來廣大智慧與佛無
異此則開示眾生等有佛智因緣而令斯
教興也。【二藏教所攝】藏即含藏之義謂經
律論之三藏各能包含無量義理也教即
契經重頌授記諷頌自說因緣譬喻本事
本生方廣希有論議十二分教也所攝者
謂此經與彼三藏十二分教互相攝也若
彼攝此於三藏中屬經藏攝十二分中屬
契經方廣二分所攝若此攝彼則三藏十
二分教皆屬此經攝也盖此經一法能含
無𥁞法門而况法法圓融重重無盡經云
一切法門無盡海同會一法道塲中是也
（契經者謂長行散說之文也重頌者謂再頌長行之文也授記者謂佛授菩薩作佛
之記也諷頌者謂不頌長行而直說偈也自說者謂佛不待他問而自說也因緣者
謂有人問故為說是事也譬喻者謂假譬而說也本事者謂說弟子前世之事也本
生者謂說菩薩所修行之事也方廣者謂說正理之廣大也希有者謂佛現神力種
種等事也論議者謂决擇辯論一切法義也）。【三義理分齊】義即
圓教所詮玄妙之義理即法界所顯圓融
之理謂此經所詮義理正屬圓教說一法
則諸法皆攝談一位則諸位咸＆CB30246;是故塵
含法界念攝僧祇一切法門同歸華嚴性
海也分齊者以圓教所明事事無礙法界
及一切塵毛稱性圓融所顯之理正是此
經分齊也（僧祇梵語具云阿僧祇華言無數）。【四教所被機】
教所被機者謂此圓融具德之教正被一
乘圓頓之機諸大菩薩及無信等從𩔗＆CB30246;
攝畧有十機令其信解悟入同遊華嚴性
海經云我等諸佛護持此法令未來一切
菩薩未曾聞者皆悉得聞乃至深入如來
境界是也（十機者無信機違真機大實機狹劣機守權機正為機兼為機引為
機權為機遠為機也）。【五教體淺深】教體淺深者謂如
來說教必有其體若演華嚴之教則以海
印三昧及事事無礙為體今通論一大藏
教從淺至深畧而明之有十體也（梵語三昧華言
正定海印三昧者謂大海澄渟萬像皆現如印印物如來智海清淨湛然一切眾生
心念根欲在如來三昧智中猶海現像也十體者音聲語言體名句文身體通取四
法體通攝所詮體諸法顯義體攝境唯心體會緣入實體理事無礙體事事無礙體
海印炳現體也）。【六宗趣通局】語之所尚曰宗宗之
所歸曰趣通者緫論一代時教從狹至寬
以為十宗局者別局一經也此經揔以因
果緣起理實法界不思議為宗故所談所
尚之語不出乎此盖令人尋宗歸趣稱性
起修證入法界成佛果德若餘諸經則說
法各異歸趣不同也（十宗者我法俱有宗法有我無宗法無去
來宗現通假實宗俗妄真實宗諸法但名宗三性空有宗真空絕相宗空有無礙宗
圓融具德宗也）。【七部類品會】部即諸部類即流類
謂從此經部內流出別行之經也盖此經
教海難思無窮無盡從狹至廣畧顯十類
一畧本經即今所傳之經一部三十九品
八十卷文九會所談四萬五千偈其餘九
類部品會數廣畧各不同也（十類經者畧本經下本經
中本經上本經普眼經同說經異說經主伴經眷屬經圓滿經也九會者一會菩提
塲二會普光明殿三會忉利天宮四會夜摩天宮五會兜率天宮六會他化天宮七
會八會皆在普光明殿九會逝多林也。【八傳譯感通】傳譯者
謂西天傳至東土譯彼梵語成此華言也
盖此經前後凡二譯一晉義熈十四年北
天竺僧佛度䟦陀羅於揚州謝司空寺譯
梵本為三萬六千偈成六十卷一唐證聖元
年于闐國僧實义難陀於東都佛授記寺
<pb n="189"/>
再譯蒦文兼補諸闕增益九千偈共前四
萬五千偈成八十卷即今流傳者是也感
通者佛度䟦陀羅譯經之時感龍王遣一
青衣童子每日從池而出以給瓶硯之水
實义難陀譯經之時感天降甘露徵應良
多備載傳記也（梵語佛度䟦陀羅華言覺賢梵語實义難陀華言喜
學也）。【九緫釋經題】揔釋經題者謂揔以妙義
解釋大方廣佛華嚴經之題目也盖大方
廣者所證法也佛華嚴者能證人也又云
大以體性包含方廣乃業用周徧佛謂果
圓覺滿華喻萬行披敷嚴乃飾法成人經
謂貫穿常法故一經體用𥁞大方廣五周
因果皆佛華嚴斯乃人法雙標法喻齊舉
具體具用有果有因理盡義圓統攝無外
為一部之宏綱也（業用者謂佛不思議功德之業稱體之力用也
五周因果者所信因果差別因果平等因果成行因果證入因果也）。【十別解
文義】別解文義者謂既緫釋經題則當別
解經文使妙義之不壅也此經文富義愽
一文一句包含法界科釋難盡畧而言之
大科三分盖聖人設教必有其漸將說微
言先顯因由故此經從世主妙嚴品為序
分因緣既彰當機受法故此經從如來現
相品至入法界品為正宗分正宗既陳務
於流通復令末葉傳芳法燈永耀故此經
從入法界品內尓時文殊師利從善住樓
閣出已下為流通分故祖師作䟽述鈔嘗
釋其義焉（梵語文殊師利華言妙德）。
十波羅蜜（出華嚴經）梵語波羅蜜華言到彼岸謂
菩薩脩此十法化度眾生超生死海到涅
槃岸也（菩薩梵語具云菩提薩埵華言覺有情梵語涅槃華言滅度）。【一
檀那波羅蜜】梵語檀那華言布施運心普
周曰布輟己惠人名施經云菩薩為令眾
生心滿足故內外悉捨而無所着是名檀
那波羅蜜（內即內身謂頭目身命等外即外財謂金銀財物等也）。【二
尸羅波羅蜜】梵語尸羅華言清凉謂離熱
惱得清凉故亦云防止謂調練三業止過
防非好行善道不自放逸也又戒經云菩
薩具持眾戒而無所着是名尸羅波羅蜜
（三業者身業口業意業也）。【三羼提波羅蜜】梵語羼提華
言忍辱他人加惱為辱於辱安受曰忍謂
內心能安忍外所辱也經云菩薩悉能忍
受一切諸惡於諸眾生其心平等無有搖
動是名羼提波羅蜜。【四毘梨耶波羅蜜】梵
語毘梨耶華言精進練心於法曰精精心
務達名進謂勤脩善法心無懈怠也經云
菩薩普發眾業常修靡懈諸有所作恒不
退轉是名毘梨耶波羅蜜。【五禪那波羅蜜】
梵語禪那華言靜慮謂念慮皆忘安心理
境又名智生謂依定生智也經云菩薩於
五欲境無所貪著諸次第定悉能成就是
名禪那波羅蜜（五欲者色欲聲欲香欲味欲觸欲也諸次第定者謂
於初禪定二禪定三禪定四禪定等次第而入也）。【六般若波羅蜜】
梵語般若華言智慧决定審理名智造心
分別名慧謂照了一切諸法皆不可得故
能通達無礙也經云菩薩於諸佛所善觀
諸法得實相印普入一切智門是名般若
波羅蜜（實相即一實相也無相之相名為實相印即印定一切法皆無相故）。
【七方便波羅蜜】方即方法便即便宜謂善
巧方便隨機利物稱適緣宜也經云菩薩
教化眾生而不厭倦隨其心樂而為現身
說法是名方便波羅蜜。【八願波羅蜜】願即
誓願志求滿足也謂上求佛道下化眾生
盡未來際成就行願也經云菩薩成就一
<pb n="190"/>
切眾生供養一切諸佛盡未來刼證得如
來智慧是名願波羅蜜（刼梵語具云刼波華言分別時節）。
【九力波羅蜜】力即力用謂行滿功成萬境
無動能善辦眾事也經云菩薩具深心力
無有雜染乃至具加持力令信解領受是
名力波羅蜜。【十智波羅蜜】智即智慧謂决
斷無惑證法怡神善入佛慧明了無礙也
經云菩薩知一切法真實知一切如來力
普覺悟法界門是名智波羅蜜。
十種智（出華嚴經）十種智者即三世諸佛一切種
智也如來為令一切菩薩應當脩學而自
得開解也（菩薩梵語具云菩提薩埵華言覺有情）。【一三世智】
謂於過去現在未來三世之法皆悉通達
圓明顯了是名三世智。【二佛法智】佛梵語
具云佛陀華言覺謂覺法自性善出世間
現諸威儀說法度生是名佛法智。【三法界
無礙智】謂知一切眾生本具法界之體事
理融通性分交徹互不相礙是名法界無
礙智（性即理也分謂分限即事也）。【四法界無邊智】謂知
眾生色心諸法即是法界充徧一切世間
無有邊際是名法界無邊智。【五充滿一切
世界智】謂如來從定而起廣大妙用徧滿
世間無不照了是名充滿一切世間智。
【六普照一切世間智】謂如來有大智慧光
明普能照了無量世界是名普照一切世
間智。【七住持一切世界智】謂如來有大神
力住持世界知諸眾生機噐大小而攝化
之是名住持一切世界智。【八知一切眾生
智】謂如來知所化一切眾生善惡因緣皆
悉明了是名知一切眾生智。【九知一切法
智】謂如來既知所化眾生亦復了知能化
者法是名知一切法智。【十知無邊諸佛智】
謂如來知無邊諸佛出現世間說法教化
一切眾生之事悉能明了是名知無邊諸
佛智。
十種智明（出華嚴經）智明者智慧明了也謂以十
種善巧之智明了通達一切眾生境界教
化調伏令出生死苦海而成正覺也。【一知
眾生業報智明】謂菩薩以善巧智明了達
一切眾生造諸惡業而受苦報是名知眾
生業報智明（菩薩梵語具云菩提薩埵華言覺有情）。【二知一切
境界寂滅智明】謂菩薩以善巧智明了達
世間一切境界清淨寂滅無諸雜染是名
知一切境界寂滅智明。【三知一切所緣唯
是一相智明】謂菩薩以善巧智明了知一
切眾生所緣諸法唯是一實相理皆如金
剛不可破壞是名知一切所緣唯是一相
智明。【四能以妙音普聞十方智明】謂菩薩
以善巧智明了知眾生雖空而能以無量
妙音演一切法徧十方界無不聞知是名
能以妙音普聞十方智明。【五普壞染著心
智明】謂菩薩以善巧智明普能滅壞一切
眾生愛欲染著之心是名普壞染著心智
明。【六能以方便受生智明】謂菩薩以善巧
智明能於十方世界種種方便示現受生
化導有情是名能以方便受生智明。【七捨
離想受境界智明】謂菩薩以善巧智明於
一切想念受用境界悉能捨離是名捨離
想受境界智明。【八知一切法無相無性智
明】謂菩薩以善巧智明了知世間一切諸
法皆悉非相非無相一性無性離諸分別
是名知一切法無相無性智明（非相者謂一切法本
空也非無相者謂一切法即有也一性無性者謂理不决定雖云一性而無定一之
<pb n="191"/>
性也）。【九知眾生緣起本無有生智明】謂菩薩
以善巧智明了達一切眾生受生因緣所
起之法悉皆空寂本來無生是名知眾生
緣起本無有生智明。【十以無着心濟度眾
生智明】謂菩薩以善巧智明了知一切眾
生雖皆空寂而恒起無着之心說法教化
令其度生死苦海成無上正覺是名以無
着心濟度眾生智明。
十種通（出華嚴經䟽）通即神通也妙用難測曰神
自在無壅曰通。【一他心通】謂世出世間所
有諸法若種若類與夫他人所起心念皆
悉能知是名他心通。【二天眼自在清淨通】
謂天眼離諸垢障清淨無礙於所見境而
得自在無邊世界差別之相若淨若染一
一種類悉能明見是名天眼自在清淨通。
【三宿住智通】宿即過去住即現在謂過去
已徃之事明了記憶皆隨念知如見現在
等無有異是名宿住智通。【四知刼通】刼梵
語具云刼波華言分別時節謂無量世界
無央數刼非有際限若現在因緣若當來
果報稱實皆知是名知刼通（央者盡也）。【五天耳
智通】謂十方三世語言音聲一時領覽悉
徹其源明了知聞皆無障礙是名天耳智
通。【六無體性智通】謂以無體性無作功用
同理平等悉能普徧故隨念即形現有作
用不動本處而隨所詣廣利群生是名無
體性智通。【七善分別言音通】謂一切言辤
若美不美若近若遠悉能明了是名善分
別言音通。【八色身智通】謂知色即空故能
現眾色空即色故無色現色了無留礙是
名色身智通。【九一切法智通】法即理事等
法謂即事常理故無得物之功即理常事
故無緣起之性寂用無礙體絕去來無法
不知是名一切法智通。【十滅定智通】滅即
寂滅也謂若事滅不能即定起用今證理
滅故得定散無礙由即事而理故不礙滅
即理而事故不礙用起念入念悉無障礙
不起寂定現諸威儀是名滅定智通。
十徧處定（出法界次第）智度論云八背捨為初門
八勝處為中行徧一切處為成就謂三種
觀具足禪體始得成就此定謂之徧一切
處者從所觀境徧滿得名也（八背捨者一內有色相外
觀色二內無色相外觀色三淨背捨身作證四虛空處背捨五識處背捨六無所有
處背捨七非有想非無想處背捨八滅受想背捨也八勝處者一內有色中內觀色
少二內有色相外觀色多三內無色相外觀色少四內無色相外觀色多五青勝處
六黃勝處七赤勝處八白勝處也）。【一青徧一切處定】謂於
定中還取八背捨八勝處中所見青色使
徧一切處皆青故名青徧一切處定。【二黃
徧一切處定】謂於定中還取八背捨八勝
處中所見黃色使徧一切處皆黃故名黃
徧一切處定。【三赤徧一切處定】謂於定中
還取八背捨八勝處中所見赤色使徧一
切處皆赤故名赤徧一切處定。【四白徧一
切處定】謂於定中還取八背捨八勝處中
所見白色使徧一切處皆白故名白徧一
切處定。【五地徧一切處定】謂於定中還取
八背捨八勝處中所見地色使一切處無
不周徧故名地徧一切處定。【六水徧一切
處定】謂於定中還取八背捨八勝處中所
見水色使一切處無不周徧故名水徧一
切處定。【七火徧一切處定】謂於定中還取
八背捨八勝處中所見欠色使一切處無
不周徧故名火徧一切處定。【八風徧一切
<pb n="192"/>
處定】謂於定中還取八背捨八勝處中所
見風色使一切處無不周徧故名風徧一
切處定。【九空徧一切處定】謂於定中還取
八背捨八勝處中所見空色使一切處無
不周徧故名空徧一切處定。【十識徧一切
處定】謂於定中還取八背捨八勝處中所
見識色使一切處無不周徧故名識徧一
切處定。
十種修三昧法（出大集賢護經）【一摧折我慢】我即我
見慢即憍慢謂修行之人當先摧滅我慢
之心而於佛法僧三寶及一切眾生之前
皆起恭敬也。【二知恩念報】謂修行之人當
知天地盖載國王水土父母養育師長訓
誨皆有恩德於一切時念念不忘以報其
恩也。【三心無嫉妬】謂修行之人攝化有情
心無偏倚於他所有名譽財寶如同己有
不生嫉惡妬忌之心也。【四斷除疑惑】謂修
行之人當以諸佛正知正見斷除疑惑而
於善惡諸境皆無障礙也。【五深信不壞】謂修
行之人須發深信之心於佛正法繫念思
惟堅固持守如金剛不壞也。【六精勤無倦】
謂修行之人當精進勤敏無有倦怠使得
成就道果也。【七常行乞食】謂修行之人當
行乞食折我慢心益彼福德設有請者則
依時赴之不可更赴別請也。【八少欲知足】
謂修行之人當離塵寡欲不可多求財利
而起貪染常自知足調伏諸根以增長善
法也。【九樂無生法忍】無生法即不生不滅
之理忍即安忍修行之人於不生滅之法
起希樂心安忍不退以期必證乎此也。【十
常念三昧】謂修行之人應當事彼能證三
昧法者即作佛想念念於此三昧精勤修
習無有退失也。
十種行觀一切法（出華嚴經）謂華嚴經十住品內
第三修行住中令此位菩薩以十種行觀
一切法也（十住者發心住治地住修行住生貴住方便具足住正心住不
退住童真住法王子住灌頂住也菩薩梵語具云菩提薩埵華言覺有情）。【一觀
一切法無常】謂此菩薩但觀一切諸法念
念不停剎那生滅而未會得法身真常之
理是名觀一切法無常（梵語剎那華言一念）。【二觀一
切法苦】謂此菩薩觀五蘊諸法有生有滅
皆能逼迫於人而未證得涅槃之樂是名
觀一切法苦（五蘊者色蘊受蘊想蘊行蘊識蘊也梵語涅槃華言滅度）。
【三觀一切法空】謂此菩薩觀一切諸法皆
悉空寂而未能得真善之法是名觀一切
法空（真善法者即出世之善法而非世間人天之善也）。【四觀一切
法無我】謂此菩薩觀一切諸法皆空即能
趣入無我之境而未證得八自在之真我
是名觀一切法無我（八自在者一示一身以為多身二示一塵
身滿大千界三大身輕舉遠到四現無量類常居一土五諸根互用六得一切法如
無法想七說一偈義經無量刦八身徧諸處猶如虛空也）。【五觀一切法
無作】謂此菩薩觀一切諸法既念念無常
於是了知諸法無有造作之相是名觀一
切法無作。【六觀一切法無味】謂此菩薩觀
一切諸法既皆是苦即無快樂之味息諸
貪愛之念是名觀一切法無味。【七觀一切
法不如名】謂此菩薩觀一切諸法無有實
體但有假名是名觀一切法不如名。【八觀
一切法無處所】謂此菩薩觀五蘊法中一
一推求我相了不可得故彼五蘊之法亦
無處所是名觀一切法無處所。【九觀一切
法離分別】謂此菩薩觀一切諸法了知即
空離諸虛妄分別取著之相是名觀一切
<pb n="193"/>
法離分別。【十觀一切法無堅實】謂此菩薩
觀一切諸法既離分別則知此之諸法悉
皆虛妄而不堅實是名觀一切法無堅實。
十種忍（出華嚴指掌）忍即安忍亦忍可也謂菩薩
既斷無明之惑證無生理了達諸法本來
寂滅是故見色聞聲如幻如化不起妄念
而分別也然此忍體雖一而隨事立名則
有十種也。【一音聲忍】音聲忍者謂聞佛深
教即能曉了忍可而不驚怖也。【二順忍】順
忍者謂於理於事悉能隨順諦審忍可而
無違逆也。【三無生忍】無生忍者謂了達諸
法本來無生亦無有滅諦審忍可而妄念
不起也。【四如幻忍】如幻忍者謂了達諸法
皆從因緣和合而生猶如幻化性本空寂
諦審忍可而無執著也。【五如熖忍】如熖忍
者謂了知一切境界悉如陽𦦨無有真實
諦審忍可而不執著也。【六如夢忍】如夢忍
者謂了諸妄心皆如夢境無有真實諦審
忍可而不執著也。【七如響忍】如響忍者謂
世間一切語言音聲皆由因緣和合而成
猶如谷響無有真實諦審忍可而不執著
也。【八如影忍】如影忍者謂了達色身由五
蘊積聚而成本無實體諦審忍可而不執
著也（五蘊者色蘊受蘊想蘊行蘊識蘊也）。【九如化忍】如化忍
者謂世間諸法無而忽有有即還無體非
真實諦審忍可而不執著也。【十如空忍】如
空忍者謂了達世間出世間種種諸法悉
如虛空無有色相諦審忍可而不執著也。
十種不思議法（出菩薩藏正法經）思即心思議即口
議謂十種法皆不可心思口議也。【一最勝
身相不思議】謂如來身相最勝清淨積集
無量福智嚴具一切勝妙功德如大圓鏡
現眾色像如虛空界普攝一切令諸眾生
超越分別離諸疑悔信解清淨發希有想
故名最勝身相不思議。【二妙好音聲不思
議】謂如來於眾會之中所出音聲隨冝說
法皆為調伏一切眾生作諸善利令其各
得解了咸生愛樂心意適恱如獅子吼具
足最勝故名妙好音聲不思議。【三最上大
智不思議】謂如來以最上大智無礙知見
說一切法令彼眾生信解清淨發希有想
故名最上大智不思議。【四[徽-糸+夕]妙光明不思
議】謂如來所有光明廣大[徽-糸+夕]妙徧照十方
世界超出諸天光曜令一切世界眾生見
光明者信解清淨超越分別離諸疑悔身
心喜恱發希有想故名[徽-糸+夕]妙光明不思議
（十方者四方四維上下也）。【五圓滿戒定不思議】謂如來
身口意業悉皆清淨大寂滅定常自安住
圓成滿足令諸眾生發希有想亦能清淨
三業修諸禪定即得最上波羅蜜多故名
圓滿戒定不思議（三業即身業口業意業也梵語波羅蜜多華言
到彼岸）。【六廣大神足不思議】謂如來神通具
足於諸眾中最為第一若目連若聲聞若
菩薩所有神力皆無與如來等者故名廣
大神足不思議（目連梵語具云目犍連華言采菽氏佛弟子中之最
神通者也）。【七如來智力不思議】謂如來具足最
勝智慧之力於天人世間作獅子吼轉妙
法輪所有一切天人魔梵悉不能與如來
等者令一切眾生如實了知超越分別離
諸疑惑故名如來智力不思議（魔梵者魔即魔王梵
即梵天也）。【八無所畏不思議】謂如來成無上正
覺具無上勝智於諸眾中作獅子吼轉妙
法輪得大自在故名無畏不思議。【九大悲
<pb n="194"/>
心不思議】謂如來不捨一切眾生心常悲
愍無有限量而諸眾生於無住法中不能
了知如來即運大悲之心令其悉得覺了
信解清淨生希有想故名大悲心不思議。
【十不共法不思議】謂如來具足一切功德
智慧於大眾中作獅子吼轉妙法輪諸沙
門婆羅門天人魔梵悉不能轉令諸眾生
超越分別離諸疑惑信觧清淨發希有想
故名不共法不思議（梵語沙門華言勤息梵語婆羅門華言淨行）。
十無盡句（出華嚴經䟽）華嚴經十地品中說初歡
喜地菩薩發廣大如法界之願以十無盡
而得成就若此十句乃有盡者我願有盡
以此十句而無盡故我之大願亦無有盡
是名十無盡句也。【一眾生界無盡】謂諸眾
生皆依世界而住其中眾生無有盡故是
名眾生界無盡。【二世界無盡】謂一切世界
皆依虛空而住其中世界無有盡故是名
世界無盡。【三虛空界無盡】謂十方一切虛
空徧至一切色非色處皆有是空無有窮
盡是名虛空界無盡。【四法界無盡】謂一真
法界體性無盡稱此體故說無量法化諸
有情安置涅槃亦無有盡是名法界無盡
（一真法界即一真實之理也）。【五涅槃界無盡】梵語涅槃
華言滅度謂如來度生既畢入涅槃界入
而復出出而復入無窮無盡是名涅槃界
無盡。【六佛出現界無盡】謂如來出現度生
說法巧妙方便神通智慧無有盡故是名
佛出現界無盡。【七如來智界無盡】謂如來
智慧能知自心所緣法界無有盡故是名
如來智界無盡。【八心所緣無盡】謂如來心
之所緣即是智慧所照之境無有盡故是
名心所緣無盡。【九佛智所入境界無盡】謂
佛之智即是真性了了常知能入無盡境
界是名佛智所入境界無盡。【十世間轉法
轉智轉無盡】世間轉者謂展轉攝前眾生
界世界虛空界也法轉者謂展轉攝前法
界涅槃界佛出現界也智轉者謂展轉攝
前如來智界心所緣佛智所入境界也盖
此三轉皆言無盡者以世法智之三種展
轉含攝無有窮盡是名世間轉法轉智轉
無盡。
十種因（出瑜伽師地論）【一隨說因】謂於欲界色界無
色界一切惑業繫縛之法及不繫縛之法
隨所見聞覺知起諸言說是名隨說因（不繫
縛法者即出世之道法也）。【二觀待因】待即對待之義謂
諸有情欲求三界有繫縛之樂及出世間
不繫縛之樂於彼諸緣或為求得或為受
用觀彼對此是名觀待因。【三牽引因】謂由
淨不淨業熏習三界善惡諸行於可愛不
可愛趣中牽引可愛不可愛之自體是名
牽引因（趣即六趣言可愛不可愛者謂於六趣之中天人二趣可愛修羅餓
鬼畜生地獄四趣不可愛也自體即行業之自體也）。【四生起因】謂三
界可愛不可愛一切惑業繫縛之法各從自
種而生愛即能潤種即所潤由此所潤先所
牽引可愛不可愛之自體遂得生起是名生
起因。【五攝受因】謂三界惑業繫縛之法及不
繫縛之法悉依真實之見之所攝受是名
攝受因。【六引發因】謂欲界繫縛善法能引
欲界繫縛諸勝善法也又能引色界無色
界繫縛及不繫縛善法乃至無色界繫縛
善法能引無色界諸勝善法及不繫縛善
法等是名引發因。【七定異因】謂三界繫縛
諸法及不繫縛法自性功能有差別故是
<pb n="195"/>
名定異因。【八同事因】謂由自性功能和合
而生三界繫縛之法及不繫縛法亦得成
辦和合是名同事因。【九相違因】謂三界繫
縛之法及不繫縛法將得生時若障礙現
前便不得生是名相違因。【十不相違因】謂
三界繫縛之法及不繫縛法將得生時若
無障礙現前即便得生是名不相違因。
十想（出大智度論）【一無常想】想即觀想謂觀諸眾
生及諸世界一切有為之法遷流代謝皆
悉無常作是想者智慧相應得斷生滅是
名無常想。【二苦想】謂觀五陰之身一切有
為之法常為諸苦之所逼迫作是想者智
慧相應得滅眾苦是名苦想（五陰者色陰受陰想陰行
陰識陰也）。【三無我想】謂觀一切諸法畢竟空寂
皆無有我作是想者智慧相應得滅我想
是名無我想。【四食不淨想】謂觀諸飲食皆
從不淨因緣而生如肉從精血水道所生
實為膿蟲住處又如酥乳及酪血所變成
與爛膿無異厨人汗垢種種不潔作是想
者智慧相應斷不淨食是名食不淨想。
【五世間不可樂想】謂觀世間一切色欲滋
味車乘服飾宮室園苑皆是惡事心生厭
離不可樂著作是想者智慧相應得斷貪
樂是名世間不可樂想。【六死想】謂觀此身
念念無常剎那生滅遷謝不停作是想者
智慧相應得滅死相是名死想（梵語剎那華言一念）。
【七不淨想】謂觀此身從煩惱業種為因父
母不淨為緣和合成就內有三十六物外
則九竅常流皆悉不淨作是想者智慧相
應遠塵離垢是名不淨想（三十六物者謂髮毛[瓜-、]齒眵淚
涎唾屎尿垢汗皮膚血肉筋脉骨髓肪膏腦膜肝膽腸胃脾腎心肺生藏熟藏赤痰
白痰也九竅者兩眼兩耳鼻口大便小便也）。【八斷想】謂觀有餘
涅槃之相斷諸結使得無漏道作是想者
智慧相應得斷三毒是名斷想（梵語涅槃華言滅度
有餘涅槃者謂二乘之人雖斷見思之惑尚餘色身未滅也結即結縛使即驅使謂
煩惱之縛驅使眾生入生死海也無漏者謂不漏落生死也三毒者貪毒瞋毒癡毒也）。
【九離想】謂觀涅槃之相遠離煩惱離結使
縛作是想者智慧相應得離愛欲是名離
想。【十盡想】謂觀無餘涅槃之相滅一切苦
盡諸結使一切煩惱不復更生作是想者
智慧相應得盡諸漏是名盡想（無餘涅槃者謂二乘
人煩惱斷盡色身亦滅而無餘也）。
大明三藏法數卷第二十九
發心施財信安鎮善人韓玥造經一凾。
以此功德㐲願。
 十方盡歸命  滅罪增淨信 
 願遊華藏海  同生淨土中 
<sarticle><article>大明三藏法數卷第三十　　　　　石二</article></sarticle>
上天竺前住持沙門一如等奉　勑集註
十門敘密呪功德深廣（出顯密圓通成佛心要集）【一護持
國王安樂人民門】寶星陀羅尼經云一切
國土中所有陀羅尼流行之地令其人王
常得擁護勢力自在亦能擁護王之政教
一切不祥之事皆悉斷滅復令財穀豐饒
人民安樂也（梵語陀羅尼華言呪呪即願也亦云捴特即真言也）。【二
能滅罪障遠離鬼神門】菩提塲莊嚴陀羅
尼等經云若書寫陀羅尼置佛像中塔中
杵中或書在幢上𥿄素竹帛等上有眾生
得覩視者或身手觸者或頂戴之者乃至書
于鍾皷鈴鐸之上有聞聲者縱有五無間
罪悉皆滅𥁞鬼神天魔悉皆馳散無能侵
害也（五無間者一趣果無間二受苦無間三時無間四命無間五形無間也）。
【三除身心病增長福慧門】聖六字陀羅尼
<pb n="196"/>
等經云行人持誦陀羅尼能除種種身心
病苦及一切貪嗔癡心自然消滅凡所出
言人皆信受一切經論并世間典籍自然
通曉縱其自身不作福業十方如來所有
功德悉與此人增長一切福慧也。【四凡所
求事皆不思議門】觀自在儀軌等經皆說
行人欲求所願成就時用四種物一者弓
箭及數珠袈裟等二者雌黃等種種藥物
三者河岸上土作獅子孔雀等禽獸之形四
者或塑畫雕刻佛菩薩明王等像置千壇
中如法誦呪若得火熖出時或手執或塗
身等即得飛騰虛空遊諸世界供養諸佛
隨心所樂悉皆成就不可思議也。【五利樂
有情救脫幽靈門】大寶樓閣等經皆說若
有眾生得見持呪人身者或聞語音者或
影中過者𥁞滅十惡五逆之罪來世生諸
佛國又無垢淨光等經皆說若人廣造惡
業死墮三塗得持呪人稱亡人名字專心
誦尊勝隨求等呪亡者即離惡趣生於天
上也（十惡者一殺生二偷盜三邪＆CB21942;四妄語五兩舌六惡口七綺語八貪欲九
嗔恚十邪見也五逆者弒父弒母弒阿羅漢破和合僧出佛身血也三塗者刀塗血
塗火塗也）。【六是諸佛母教行本源門】樓閣經云
真言是諸佛之母成佛種子若無真言終
不能成無上正覺又三藏教𥁞從陀羅尼
所出又儀軌經云唵字即是無相法界無
相法界全是真言是知真言捴含萬行即
三藏之本源也（三藏教者即經藏律藏論藏也）。【七四眾易
修金剛守護門】謂一切四眾行住坐臥四
威儀中易於誦習不假備通教典所以曼
茶羅䟽云念如來之神呪心心暗契如來
心諷菩薩之密言願願＆CB21927;符菩薩願何生
死之不逃何涅槃而不得又大悲心陀羅
尼經云誦持陀羅尼者是無畏藏善神龍
王金剛密跡常隨衛護不離其側也（四眾者比
丘比丘尼優婆塞優婆夷也）。【八令凡同佛如來歸命門】
大悲心陀羅尼經云誦持陀羅尼者口中
所出言音若善若惡一切天龍聞者皆是
清淨法音又偈云譬如靈[舟-(白-日)]藥點鐵成金
寶誦持陀羅尼變凡作賢聖又佛頂偈云
十方世界諸如來護念歸念受持者是也。
【九具自他力現成菩提門】十住論云一自
力門謂修六度萬行等如人陸地步行千
里其到則遲二他力門謂念佛等如人水
路舡行千里其到則疾今真言中密具自
他二力又諸經中說真言行者現世能成
無上菩提故樓閣經云我於無量百千劫
雖行苦行猶不得菩提由纔聞陀羅尼故
加行相應便成正覺是也（六度者一布施二持戒三忍辱
四精進五禪定六智慧也）。【十諸佛如來尚乃求學門】大
乘莊嚴寶王經云諸佛亦求神呪何况凡
夫而不持誦耶。
十無盡藏（出華嚴經）藏者含攝也此之十藏乃功
德林菩薩於華嚴會上為諸菩薩演說欲
令其普入一切佛法之門成就無上菩提
饒益一切眾生以其各能含攝無盡法海
故皆名為無盡藏也（菩薩梵語具云菩提薩埵華言覺有情梵
語菩提華言道）。【一信藏】謂菩薩淨信堅固觧諸法
空心不退轉生如來家增長信觧聞持一
切佛法為眾生說皆令信觧是名信藏。【二
戒藏】謂菩薩奉持三世諸佛無盡淨戒具
足圓滿無所毀犯念諸眾生顛倒破戒我
成菩提說真實法令離顛倒同得此戒是
名戒藏（三世者過去現在未來也）。【三慙藏】謂菩薩憶念
<pb n="197"/>
過去不知慙天於諸眷属備造眾惡令為
諸佛所知而生於慙是故發露懺悔修行
梵行證得菩提為諸眾生說真實法令修
於慙是名慙藏。【四愧藏】謂菩薩自愧徃昔
及諸眾生於五欲境具行惡法感垢穢身
今為諸佛所知而生於愧是故發露懺悔
修行梵行速成菩提為諸眾生說真實法
令修於愧是名愧藏（五欲者色欲聲欲香欲味欲觸欲也）。【五
聞藏】謂菩薩聞世間出世間一切諸法故
於諸佛菩薩緣覺聲聞出現入滅皆悉能
知念諸眾生無有多聞不能了知此一切
法我當持多聞藏證得菩提為眾生說是
名聞藏（世間法即三界中之法出世間法即諸佛聖賢之法也）。【六施藏】
謂菩薩稟性仁慈常行十施無有一念悔
恨之心亦不求於果報但為利益法界眾
生是名施藏（十施者分減施竭盡施內施外施內外施一切施過去施
未來施現在施究竟施也）。【七慧藏】謂菩薩智慧具足了
知世間出世間一切諸法皆從業報諸行
因緣所造悉是虛假無有堅固欲令眾生
知其實性廣為宣說是名慧藏。【八念藏】謂
菩薩捨離癡惑得具足念能憶知一生乃
至無量百千生成住壞空一劫乃至無數
劫一切諸佛出世各說諸佛名號授記脩
多羅等十二分經及眾會根性等𥁞能記
憶是名念藏（成住壞空者即四中劫之名合此四中劫為一大劫劫梵
語具云劫波華言分別時節梵語願多羅華言契經十二分經者一契經二重頌三
諷頌四因緣五本事六本生七希有八譬喻九論議十自說十一方廣十二授記也）。
【九持藏】謂菩薩具大威力於諸佛所說脩
多羅法文句義理一生受持乃至無數生
受持及諸佛名號劫數授記脩多羅等無
量無𥁞皆能受持無有忘失是名持藏。【十
辯藏】謂菩薩具大辯才廣為眾生演說諸
法或說一品法乃至無數品法或一日說
乃至無數劫說劫數可𥁞一文一句義理
難𥁞隨眾生根皆令滿足是名辯藏。
大乘十喻（出法界次第）【一如幻喻】謂如幻師幻作
種種諸物及男女等相體雖無實然有幻
色可見一切諸法亦復如是無明幻作迷
心不了妄執為實脩空觀者於諸幻法心
無所著皆悉空寂故說如幻（空觀者謂觀一切法皆空也）。
【二如熖喻】謂無智之人初見陽熖妄以為
水諸煩惱法亦復如是無智不了於結使
中妄計我相智者了知虛誑不實皆是妄
想故說如熖（結使者即煩惱也謂因煩惱纏縛驅使眾生入於生死也）。
【三如水中月喻】謂月在虛空影現於水諸
愚小兒見水中月歡喜欲取智人見之則
笑以喻無智之人於五陰中妄起我我所
見執為實有於苦法中而生歡喜然得道
智人愍之而笑故說如水中月（五陰者色陰受陰想
陰行陰識陰也我者謂於五陰中強立主宰妄執為我也我所者即五陰之身等也）。
【四如虛空喻】謂虛空但有其名而無實體
愚人不了執之為實一切諸法亦復如是
空無所有若無智之人於虛妄中計為實
有起彼我執脩空觀者了一切法皆無所
有故說如虛空。【五如響喻】謂深山幽谷及
空舍中若語聲若擊物聲隨聲相應而有
響生愚人不了以為實有一切音聲語言
亦復如是若有智之人了知語音無實心
不生著故說如響。【六如乾城喻】乾城即乾
闥婆城梵語乾闥婆華言香陰謂日初出
時見城門樓櫓宮殿行人出入日高漸滅
但可眼見而無實有一切諸法亦復如是
若智者則能了知諸法悉皆虛假不生執
<pb n="198"/>
著故說如乾城。【七如夢喻】謂人夢中本無
實事妄執為實覺還自笑一切諸法亦復
如是一切結使煩惱皆是虛妄而人不了
執之為實若得道覺悟乃知虛妄亦復自
笑故說如夢。【八如影喻】謂影但可見而不
可捉一切諸法亦復如是如眼耳等諸根
雖有見聞覺知求其實體即不可得故說
如影。【九如鏡中像喻】謂鏡中之像非鏡作
非面作非鏡面和合而作亦非無因緣作
雖非實有然亦可見故無智不了執之為
實而生分別一切諸法亦復如是從因緣
生無有實體但有名字而起分別誑惑凡
夫生諸煩惱若有智之人雖復見聞了知
無實而不執著故說如鏡中像。【十如化喻】
謂若諸天僊得神通者變化諸物雖有男
女等相而無生老病死苦樂之實一切諸法
亦復如是無有生滅如化而成亦無有實
如人之生但從先世之因而有今世之身
悉皆虛假何實之有故說如化。
性虛空十義（出宗鏡錄）謂真如性體廣愽無量猶
若虛空有斯十義也。【一無障礙義】無障礙
者謂真如性體於一切諸法圓融通達悉
無障礙也。【二周徧義】周徧者謂真如性體
於一切處無不周徧也。【三平等義】平等者
謂真如性體於一切法等無有異也。【四廣
大義】廣大者謂真如性體廣而無邊大而
無外也。【五無相義】無相者謂真如性體圓
明寂絕離諸色相也。【六清淨義】清淨者謂
真如性體湛然瑩徹無所染汙也。【七不動
義】不動者謂真如性體圓常凝靜不遷不
變也。【八有空義】有空者謂真如性體本來
空寂能滅一切有為之法也。【九空空義】空
空者謂真如性體本來空寂於諸空相亦
不可得也。【十無得義】無得者謂真如性體
諸佛眾生本來具足雖有能證之智而所
證之理體元寂絕亦不可得也。
水喻真心有十義（出宗鏡錄）【一水體澄清】謂眾生
真如之心自性清淨圓湛明徹本來無染
猶水之澄清也。【二得泥成濁】謂眾生真如
之心性雖清淨而為無明之所染汙覺成
不覺猶水本清淨得泥成濁也（無明者無所明了也）。
【三雖濁不失淨性】謂眾生真如之心雖為
無明所染而清淨本然之性初不變異猶
水雖濁而其淨性則不失也。【四泥澄淨現】
謂眾生真如之心為無明所覆其體昬昧
若能除去無明之惑則本然清淨之性自
然澄現猶水之濁澄去其泥則淨體現矣。
【五遇冷成冰而有硬用】謂眾生真如之心
與無明合則能隨諸染緣變造九界之法
而成本識之用猶水之遇冷成冰而有堅
硬用也（九界者菩薩界緣覺界聲聞界天界人界脩羅界餓鬼界畜生界地
獄界也本識即第八識也）。【六雖成硬用不失濡性】謂眾
生真如之心雖隨無明之緣起諸染用然
即事恒真其不變之性未始不存猶水雖
成堅硬之用而其濡性未甞有失也。【七煖
融成濡】謂眾生真如之心雖隨無明之緣
而起染用然無明若𥁞則本識還淨猶水
之成冰遇煖而融濡性自成也。【八隨風波
動不改靜性】謂眾生真如之心隨無明風
而波浪起滅然其不生不滅之性則自然
不變猶水之隨風波動而靜性不改也。【九
高下流注不動自性】謂眾生真如之心隨
緣流注而性常湛然不動猶水隨地高下
<pb n="199"/>
排引流注而不動自性也。【十隨噐方圓不
失自性】謂眾生真如之心普徧諸有為法
而自性不失猶水之隨噐方圓而不失自
性也。
海印三昧有十義（出宗鏡錄）海印是喻梵語三昧
華言正定從喻立稱故名海印三昧謂大
海澄渟湛然不動萬象皆現如印印物如
來智海清淨湛然一切眾生心念根欲悉
在如來三昧智中猶海現像也。【一無心能
現】謂如來三昧法性平等離諸名相不加
功用而能顯現一切諸相是名無心能現。
【二現無所現】謂如來三昧隨眾生心現種
種相如光如影了不可得是名現無所現。
【三能現所現非一】謂如來三昧能現之智
與所現之境一念圓融十方普應是名能
現所現非一。【四能現所現非異】謂如來三
昧能現之智所現之境雖十方普應不同
莫不本乎一念是名能現所現非異。【五無
去來】謂如來三昧萬法現於自心彼亦不
來身相徧於法界我亦不去是名無去來。
【六廣大】謂如來三昧普徧包容無法不備
眾生世界不離一心是名廣大。【七普現】謂
如來三昧一切世界於一心中不簡巨細
皆悉能現是名普現。【八頓現】謂如來三昧
一切世界當念即現無前無後色相宛然
是名頓現。【九常現】謂如來三昧於諸法相
無有不現之時非如明鏡像對則現不對
則不能現是名常現。【十非現現】謂如來三
昧寂然不動為眾生故於非應中隨感而
應猶如明鏡無心現物而像對即現是名
非現現。
十法界（出佛祖統紀）法界者諸佛眾生之本體也
然四聖六凡感報界分不同故有十法界
焉（四聖者佛菩薩緣覺聲聞也六凡者天人阿修羅餓鬼畜生地獄也）。【一佛
法界】佛梵語具云佛陀華言覺覺具三義
一者自覺謂悟性真常了惑虛妄二者覺
他謂運無緣慈度有情眾三者覺行圓滿
謂萬行具足為三界師是名佛法界（三界者欲
界色界無色界也）。【二菩薩法界】菩薩梵語具云菩
提薩埵華言覺有情謂自行成就而能覺
悟一切眾生是名菩薩法界。【三緣覺法界】
緣覺者謂稟佛教法觀十二因緣覺悟真
空之理是名緣覺法界（十二因緣者一無明二行三識四名
色五六入六觸七受八愛九取十有十一生十二老死也）。【四聲聞法界】
聲聞者謂聞佛聲教依四諦法而脩證真
空是名聲聞法界（四諦者苦諦集諦滅諦道諦也）。【五天法
界】天者天然自然樂勝身勝清淨光明世
間無比三界共有二十八天因脩上品十
善兼脩禪定感報而生是名天法界（二十八天
者欲界有六天四天王天忉利天夜摩天兜率天化樂天他化自在天也色界有十
八天初禪有三天梵眾天梵輔天大梵天二禪有三天少光天無量光天光音天三
禪有三天少淨天無量淨天遍淨天四禪有九天無雲天福生天廣果天無想天無
煩天無熱天善見天善現天色究竟天也無色界有四天空處天識處天無所有處
天非非想處天也十善者不殺不盜不邪婬不妄語不兩舌不惡口不綺語不貪不
瞋不邪見也謂之上品者以作善時於欲作正作作已三時之中心俱不悔也。【六
人法界】人者忍也於世違順之境皆能安
忍也謂人生於四洲之中能行仁義禮智
信之五常能持不殺不盜不邪婬不妄語
不飲酒之五戒具修中品十善感報而生
是名人法界（四洲者東弗于逮南閻浮提西瞿耶尼北欝單越也中品
者謂於作善已後起少悔之心也。【七阿脩羅法界】梵語阿
脩羅華言非天淨名䟽云此神果報最勝
隣次諸天而非天也在因之時懷猜忌心
<pb n="200"/>
雖行五常欲勝他故作下品十善感報而
生是名阿修羅法界（下品者謂於作善之時即生悔心也）。【八
鬼法界】謂此鬼類徧於諸趣有福德者作
山林[塚-豖+豕]廟神無福德者居不淨處不得飲
食受苦無量在因之時謟誑心意作下品
五逆十惡感報而生是名鬼法界（下品者謂作惡
之時即能悔也五逆者弒父弒母弒阿羅漢破和合僧出佛身血也十惡者一殺生
二偷盜三邪婬四妄語五兩舌六惡口七綺語八貪九瞋十邪見也）。【九畜生
法界】畜生者亦云旁生此類徧在諸處披
毛戴角鱗甲羽毛四足多足有足無足水
陸空行互相吞噉受苦無窮宿由愚痴貪
欲作中品五逆十惡感報而生是名畜生
法界（旁生者謂其身形橫生也中品者謂作惡已後起少悔心也。【十地
獄法界】地獄者在地之下也謂八寒八熱
等獄其中眾生受苦無窮經劫無量因作
上品五逆十惡重罪感報而生是名地獄
法界（八寒者頞浮陀獄泥頼浮陀獄阿吒吒獄阿波波獄嘔喉獄欝波羅獄波
頭摩獄芬陀利獄也八熱者想獄黑繩獄堆壓獄呌喚獄大呌喚獄燒炙獄大燒炙
獄無間獄也劫梵語具云劫波華言分別時節上品者謂人作惡於欲作正作作已
三時之中俱不能悔也。
菩薩脩十法見涅槃（出涅槃經）梵語涅槃華言滅
度經云師子吼間佛言菩薩成就幾法能
見如是無相涅槃至無所有佛言成就十
法則明見涅槃無相至無所有處（滅度者謂大患
永滅超度三界也無相涅槃者謂涅槃之法離一切色相也）。【一信心具
足】謂脩菩薩行須發起圓常正信之心信
一切法皆是佛法一切眾生皆有佛性如
經所云深信十方諸佛方便示現一切眾
生及一闡提悉有佛性亦信如來永無生
老病死乃至信於如來畢竟不入涅槃之
類是名信心具足（闡提梵語具云一闡提華言信不具）。【二淨
戒具足】謂脩菩薩行當須身心清淨受持
禁戒專為成就佛果菩提如經所說清淨
持戒而不為戒不為利養乃至不為聲聞
辟支佛唯為最上第一義故護持禁戒是
名淨戒具足（梵語菩提華言道辟支梵語具云辟支迦羅華言緣覺）。
【三親近善知識】謂脩菩薩行當遠離諸惡
邪見親近善友知識如經所云若有能說
信戒多聞布施智慧令人受行即須親近
恭敬供養是名親近善知識。【四樂於寂靜】
謂脩菩薩行即當離諸喧閙澄神息慮以
求佛道如經所說身心寂靜觀察諸法甚
深境界是名樂於寂靜。【五精進】謂修菩薩
行即當一心勇猛安住止觀毋令退失如
經所說繫心觀於真諦設使頭上火然終
不放捨是名精進（止觀者謂止息散乱觀照昬沉也真諦者謂諦
審諸法皆即真空也）。【六念具足】謂修菩薩行即當存
心三寶思惟實理不忘戒施如經所說念
佛念法念僧念戒念天念捨是名念具足。
【七輭語】謂修菩薩行當清淨口業發言誠
諦調柔和美離諸謟誑如經所說實語妙
語先意問訊時語真語等是名輭語。【八護
法】謂修菩薩行即當弘持正法宣說妙義
展轉流布不斷佛種如經所說愛樂正法
常樂演說讀誦書寫思惟其義廣宣敷揚
令其流布之類是名護法。【九供給同行】謂
修菩薩行凡同事者有所不足即當推己
之有以濟其無使得安心成辦道業而無
馳求之患如經所說若見同學同戒有所
乏少轉從他乞所謂薰鉢染衣瞻病所須
衣服飲食臥具房舍而供給之是名供給
同行。【十具足智慧】謂修菩薩行常以妙觀
之智觀察一切諸法悉皆明了通達無礙
<pb n="201"/>
如經所說觀於如來常樂我淨一切眾生
悉有佛性乃至觀法二相所謂空不空常
無常樂無樂我無我淨不淨之類是名具
足智慧（常樂我淨者謂不遷不變名常離生死苦名樂八大自在名我離諸
惑染名淨即佛之四德也）。
修十種善法如師子王（出寶雨經）菩薩因修善法
得無上正真之道為天人師令一切邪魔
外道見者無不調伏如師子王有大威力
而能懾伏諸獸所向無不自在故以為喻
也。【一得不驚怖】謂菩薩以勇猛精進得最
上乘於諸法中無與等者故能遊戲生死
不驚不怖得大自在如師子王於百獸中
莫能與等遊行之處無所驚怖也。【二得無
怯懼】謂菩薩具大智辯才於一切諍論之
時無少怯懼亦不矜勝如師子王聞彼野
干諸惡獸聲終無怯懼也（野干似狐而小形色青黃肨行夜鳴
如狼聲）。【三心無退屈】謂菩薩具大智辯才勇
猛精進之心如金剛山不可遷動設於眾
中有所諍論其心勇猛終無退屈如師子
王雖令近人終無退避也。【四如師子吼】謂
菩薩為諸有情說大乘法能令一切外道
天魔驚怖觧散如師子王哮吼之時能令
惡獸野干之属悉皆驚駭馳走而去也。【五
得無所畏】謂菩薩具平等智得大自在於
諸有情界中威儀寂靜得無所畏如師子
王遊行諸處獨行絕侶心無所畏也。【六遊
行園林】謂菩薩自性寂靜智慧融通常能
遊戲無礙善法之林如師子王自性無畏
能現威勢遊諸園林也。【七依止巖窟】謂菩
薩以禪定智慧而為巖窟行住坐臥依止
其中如師子王常於高巖邃窟之中而為
依止也。【八得無所取】謂菩薩以勇猛精進
之心捨棄一切煩惱永無所取如師子王
棄捨所有藏積悉無所取也。【九能破諸魔】
謂菩薩成等正覺坐於菩提道塲獨一無
二而能摧破諸魔軍眾如師子王勇猛勢
力而能懾伏諸惡獸也。【十守護法苗】謂菩
薩於諸示現之處一切有情所種善法之
苗悉為守護不令邪魔外道之所[損-口+ㄙ]壞如
師子王所遊行處一切惡獸無能親近於
彼而壞人之禾苗也。
菩薩修十種得地三昧（出寶雨經）梵語三昧華言
正定盖地之為德愽厚平靜物無不載生
育滋長不自為功包含攝受周徧無量於
淨於穢了無憎愛菩薩修行得其三昧有
似於地故名得地三昧。【一廣大無邊】謂菩
薩功德智慧不可思議莊嚴願行無量無
邊譬如大地周徧十方無有界限也。【二存
濟眾生】謂菩薩以廣大慈悲之心徧行六
度於法界一切有情悉能存濟得所依止
凡有所需若法若財悉如其意隨時隨處
無有限礙如地廣大了無邊際一切眾生
皆能容受隨其種性各得依止而能生長
也（六度者一布施二持戒三忍辱四精進五禪定六智慧也。【三恩不望
報】謂菩薩以慈悲愍愛之心利益一切有
情未了悟者令得了悟未解脫者令得解
脫恩德普被而心不希報譬如大地生育
萬物而亦無所望報也。【四普能容受】謂菩
薩於諸佛所說之法雖無量無邊不可思
議悉能一心受持無有遺失譬如大地天
降洪雨無量無邊悉能容受也。【五眾生依
止】謂菩薩能為一切有情作歸依處凡所
修習一切善法乃至得入涅槃皆以菩薩
<pb n="202"/>
為之依止譬如大地能為一切萬物之所
依止也（梵語涅槃華言滅度）。【六能生善種】謂菩薩以
方便力能令一切有情所有善根種子皆
因法雨而生譬如大地世間所有一切種
子皆依於地而得生也。【七如大寶噐】謂菩
薩以方便力能令一切有情修習一切功
德善法之寶隨其根噐皆因菩薩而得成
就譬如大地能為眾寶之噐也。【八能出眾
藥】謂菩薩善巧說法能除一切有情煩惱
等病譬如大地出生一切眾妙之藥可以
療治一切病也。【九不可傾動】謂菩薩以禪
定之力安忍逆順二境不生瞋愛而於一
切內外諸緣莫能擾動譬如大地萬古寧
靜不因他緣傾覆搖動也。【十不驚不畏】謂
菩薩以定慧之力心恒寂靜安住正理或
遇邪魔外道用彼種種妖邪之術故相侵
撓乃至欲行傷害菩薩晏然無少驚畏譬
如大地雖遇烈風雷電崖傾海沸而地自
若也。
菩薩修十種念處（出除盖障菩薩所門經）念即能念之
智身即所念之處智即能觀之觀處即所
觀之境菩薩於十種法常自觀察是為十
種念處也。【一身念處】身以積聚為義謂積
聚諸根而成身也菩薩觀察所有身中從
我所起諸不善法皆悉遠離又當從頂至
踵徧觀其身而悉無我是身不淨臭穢可
惡作是觀時身中所起貪愛諸欲及計我
想等執悉不可得則能成就一切善法遠
離一切惡法也。【二受念處】受以領納為義
謂六根受六塵也菩薩思惟所有諸受皆
悉是苦愚人顛倒計以為樂貪愛染著不
肯暫捨菩薩自既勤行斷苦受已復教他
人亦如是觀知受是苦不生貪染也（六根者眼
根耳根鼻根舌根身根意根也六塵者色塵聲塵香塵味塵觸塵法塵也）。【三心
念處】心亦以積聚為義又慮知也謂能積
聚一切善惡之法於一切法復能思慮而
覺知也菩薩思惟心實無常計執為常無
我謂我不淨謂淨是心動搖如風如火不
得暫停一切法中心為先導心若調伏即
一切法悉得調伏也。【四法念處】法即意根
所起之法菩薩於貪瞋癡等諸不善法如
實了知過患勤斷除已即能於諸善法心
生愛樂住正念處而於彼法求所成辦自
能行已復教他人亦如是而修也。【五境界
念處】謂菩薩於諸可意及不可意色聲香
味觸諸境界中觀察思惟皆是虛假不生
貪恚又作是念我今不應於此空法之中
而起貪恚作是觀時不為境壞不著所得
自能行已復教他人亦如是而修也。【六阿
蘭若念處】梵語阿蘭若或云阿練若華言
閑靜處謂不作眾事名閑無憒閙處名靜
或翻無諍謂不與世諍也菩薩修無諍行
及寂靜行即名為阿蘭若處應當遠離不
如理作意於如理法中心生愛樂增廣修
習自能行已復教他人亦如是而修也。【七
都邑聚落念處】謂菩薩若入都邑聚落常
加精專行菩薩行於諸愽奕酒肆歡宴歌
舞及餘一切非應行處即當遠離是故菩
薩不為聲色所惑塵勞所染也。【八名聞利
養念處】謂菩薩道德既隆名聞流布故人
多歸向當念所受利養等事但為施主作
福田故而乃受之不可貪著執為己有隨
其所得即與眾共不使有一毫矜悋之心
<pb n="203"/>
也。【九如來學門念處】謂菩薩思惟過去現
在未來三世諸佛皆如是學得成正覺轉
大法輪入般涅槃我當起淨信心尊敬勤
修亦復成就與佛無異（梵語般涅槃華言滅度）。【十斷
諸煩惱念處】謂菩薩以正念故而能了知
一切煩惱雜染等法皆由六根為因六塵
為緣之所生起以了知故而悉遠離故得
六根清淨而無所染著也。
十受生藏（出華嚴經）受生即生如來家也藏即含
藏之義含藏所修所證之理也謂善財童子
於華嚴會上第三十九參妙德夜神問言云
何修菩薩行生如來家荅言善男子菩薩有
十種受生藏若能修習圓滿即入毘盧遮那
如來無量受生藏海願一切菩薩示現受生
我皆親近是名受生藏也（菩薩梵語具云菩提薩埵華嚴覺有
情梵語毘盧遮那華言徧一切處藏海者謂其含藏之廣也）。【一供養諸佛
受生藏】謂菩薩願常恭敬供養一切諸佛深
信愛樂修諸功德無有厭足即得生如來家
是名供養諸佛受生藏。【二發菩提心受生
藏】梵語菩提華言道謂菩薩發無量菩提
心恒起大悲救護眾生攝化成就即得生
如來家是名發菩提心受生藏。【三觀諸法
門修行受生藏】謂菩薩觀察一切法門修
學普賢諸行願海教化調伏一切眾生即
得生如來家是名觀諸法門修行受生藏
（普賢菩薩名也）。【四深心普照三界受生藏】謂菩薩
具清淨增上深心得如來菩提光明普能
照耀過現未來三世諸障礙山即得生如
來家是名深心普照三界受生藏（障礙山者以喻
眾生惑業高厚如山不易動[托-七+友]也）。【五平等光明受生藏】謂
菩薩成就諸佛法忍光明平等照耀一切
世間見者歡喜咸蒙利益即得生如來家
是名平等光明受生藏（諸佛法忍者謂於諸佛之法忍可而
印證也）。【六生如來家受生藏】謂菩薩生如來
家隨諸佛住得甚深法門具廣大行願同
佛善根共一體性是名生如來家受生藏。
【七佛力光明受生藏】謂菩薩生如來家入
佛智力得大光明遊諸剎海供養承事一
切諸佛是名佛力光明受生藏（剎梵語具云剎摩華
言土田）。【八觀普智門受生藏】謂菩薩生如來
家住童真位普能觀察一一智慧法門盡
無量劫演菩薩行是名觀普智門受生藏（童真
位者即十位中之第八位也劫梵語具云劫波華言分別時節）。【九普現莊
嚴受生藏】謂菩薩生如來家能以種種莊
嚴無量佛剎化一切身周流法界成熟眾
生是名普現莊嚴受生藏。【十入如來地受生
藏】謂菩薩生如來家入如來所受灌頂法
預在佛數能知一切行及知一切眾生隨
順調伏是名入如來地受生藏（灌頂法者即十住中
第十位菩薩之法也）。
十金剛心（出華嚴經）金剛是喻金剛心者謂菩薩
之心堅固不動猶如金剛也（菩薩梵語具云菩提薩埵
華言覺有情）。【一覺了諸法】謂菩薩發大願心誓欲
了知無量無邊不可窮盡一切[微-兀+(舛-夕)]妙法門
無有遺餘故云覺了諸法。【二化度眾生】謂菩
薩以無上涅槃之道度脫十方無量無邊
一切眾生悉得出離諸趣故云化度眾生
（梵語涅槃華言滅度）。【三莊嚴世界】菩薩謂十方世界無
量無邊不可窮盡我當以諸佛國土最上
莊嚴之具而莊嚴之故云莊嚴世界。【四善
根迴向】謂菩薩以種種修行善根皆悉廻
向無上佛果菩提普及法界眾生故云善根
廻向（梵語菩提華言道）。【五奉事大師】大師即佛也
<pb n="204"/>
謂菩薩以所修善根功德承事供養無量
無邊一切諸佛悉令周徧無所𨷂少故云
奉事大師。【六實證諸法】謂菩薩於諸法實
相之理非實非虛非有非無悉皆真實證
知故云實證諸法。【七廣行忍辱】謂菩薩或
被眾生訶罵或被楚撻或截手足或割耳
鼻或挑其目或級其頭如是一切皆能忍
受無有瞋恨故云廣行忍辱。【八長時修行】
菩薩謂未來世劫無量無邊不可窮盡我
當盡彼之劫行菩薩道教化眾生永無疲
倦故云長時修行（劫梵語具云劫波華言分別時節）。【九自
行滿足】謂菩薩建立妙行以心為本心體
清淨則能圓滿一切功德善根具足無上
大菩提道故云自行滿足。【十令他願滿】謂
菩薩自行既滿慈悲之心轉更增上故為
求觧脫者說於涅槃之道為求佛法者說
於大乘之法悉皆令其願心滿足故云令
他願滿。
十種自在（出華嚴經）自在者神通無礙也謂菩薩
修行得此十種法故於諸世間教化調伏
一切眾生圓滿諸佛廣大菩提示現神通
自在也（菩薩梵語具云菩提薩埵華言覺有情梵語菩提華言道）。【一命
自在】謂菩薩得長壽慧命經無量阿僧祇
劫住持世間無有障礙是名命自在（梵語阿僧
祇劫華言無數時）。【二心自在】謂菩薩智慧方便調
伏自心能入無量諸大三昧遊戲神通無
有障礙是名心自在（梵語三昧華言正定）。【三資具自
在】資具即資生之具謂菩薩能以無量珍
寶種種資具嚴飾一切世界清淨無礙是
名資具自在。【四業自在】謂菩薩能隨諸業
應時示現受諸果報無障無礙是名業自
在。【五受生自在】謂菩薩隨其心念能於諸
世界中示現受生無障無礙是名受生自
在。【六觧自在】謂菩薩勝解成就能現種種
色身演說妙法無障無礙是名解自在。【七
願自在】謂菩薩隨所願欲於諸利中應時
出現成等正覺無障無礙是名願自在（剎梵
語具云剎摩華言土田）。【八神力自在】謂菩薩神通廣
大威力難量於世界中示現變化無障無
礙是名神力自在。【九法自在】謂菩薩得大
辯才於諸法中廣能演說無邊法門無障
無礙是名法自在。【十智自在】謂菩薩具足
智慧於一念中能現如來十力無畏成等
正覺無障無礙是名智自在（十力者知是處非處智力知過
現未來業報智力知諸禪觧脫三昧智力知諸根勝劣智力知種種觧智力知種種
界智力知一切至處道智力知天眼無礙智力知宿命無漏智力知永斷習氣智力也）。
日喻菩薩十種善法（出寶雨經）菩薩出世能以智
慧方便令諸有情改惡遷善捨迷就悟如
日出現世間照臨萬物一切幽暗之處悉
皆明朗故取為喻（菩薩梵語具云菩提薩埵華言覺有情）。【一
破無明暗】菩薩出現於世以智慧之光破
除一切有情無明黑暗如日行空威光燀
（昌善切）赫能令世間一切幽暗之處悉得明
朗也。【二能覺悟有情】菩薩出現於世以智
慧方便開導有情咸使覺悟如日行空融
和明麗能令一切池沼蓮華悉得開敷也。
【三光耀十方】菩薩出現於世以智慧光明
普照十方世界一切有情咸獲利益如日
行空光耀十方一切萬物無不蒙照也。【四
出現善法】菩薩出現於世以智慧力開示
善法化導有情咸登正覺如日行空以大
光明普照一切飛潛蠢動咸遂其生也。【五
諸漏滅盡】漏即漏落謂漏落生死也菩薩
<pb n="205"/>
以智慧力所有一切煩惱悉皆滅盡則能
永斷生死諸漏如日沒時光明隱滅則群動
皆息也。【六能作光明】菩薩出現於世放智慧
光明說種種法破除一切有情愚癡暗障如
日行空放大光明破除幽暗照臨萬象也。
【七映蔽外道】映明相照也蔽障也盖也菩
薩出現於世凡所說法莫不為令有情捨
邪歸正則能映蔽外道諸邪異論如日行
空赫然照臨螢爝之光自然不現也。【八能
示高下】菩薩出現於世於諸有情若善若
惡無不攝受令其瞻覲示以正法如日行
空照臨萬物若高若下悉能顯示也。【九發
起善業】菩薩出現於世方便開示能令一
切有情發起善心修行善業如日出時能
令世人各營生業也。【十善人愛樂】菩薩出
現於世一切聦慧之人知有利益心生愛
樂念念皈依其無智愚人及諸邪魔外道
未免憎嫉如日行空內外明朗凡諸善人
無不忻愛至若盜賊等輩為惡之人未免
憎嫉也。
月喻菩薩十種善法（出除盖障菩薩所問經）菩薩塵緣
淨盡體性圓明慧光普照有情歸仰咸令
發菩提心成就種智如月天子離諸翳染
圓明朗徹光照一切功德無邊故取以為
喻焉（菩薩梵語具云菩提薩埵華言覺有情梵語菩提華言道）。【一皆生
歡喜】菩薩初出世時令諸有情悉得遠離
煩惱而生喜樂如月初出見者皆得清涼
心生恱樂也。【二眾所樂見】菩薩初出世時
諸根清淨種子潔白於諸威儀無不具足
令諸有情目睹心樂如月初出皎潔圓明
見者無不愛樂也。【三善法增長】菩薩從初
發心於一切善法精進勤修漸漸增長乃
至坐於道塲一切勝相皆悉圓滿即智德
成就也如白分月其光明增至十五日盛
滿圓具矣（從初一日至十五日名白分月）。【四惡法[損-口+ㄙ]减】菩
薩具出世智時一切惡法日减日[損-口+ㄙ]乃至
坐於道塲淨盡一切無復遺餘即斷德成
就也如黑分月其光明日减日[損-口+ㄙ]至於晦日
一切不現也（從十六日至三十日名黑分月）。【五咸皆稱讚】菩
薩初出世時一切天人阿修羅等咸悉稱
讚如月初出時世間一切大小人民咸悉
瞻仰無不讚美也（梵語阿修羅華言無端正又云非天）。【六體
相清淨】菩薩修遠離行體相無染清淨化
生非假父母遺體不淨所生如月天子勝
業感果體相清淨潔白無染也。【七乘最上
乘】最上即無上乘猶車乘有運載之義是
大乘菩薩所乘名最上也菩薩得最上乘
廣為一切有情轉大法輪使其開悟超出
三界如月天子乘清淨輪照四天下令諸
見者離暗得明也（三界者欲界色界無色界也四天下即四洲東
弗于逮南閻浮提西瞿耶尼北欝單越也）。【八常自莊嚴】菩薩所
修勝妙功德常自莊嚴不假外飾如月天
子本相清淨常自莊嚴不待澡沐而光潔
也。【九遊戲法樂】法樂者以法而自喜樂也
菩薩常所遊戲勝妙法樂不染世間諸欲
境界如月天子常受天樂而離夫翳染也。
【十具大神通】菩薩神通自在威德無量普
令有情離諸垢暗如月天子清淨圓明具
大神通有大威德徧四天下物無不照也。
海導師喻菩薩十種善法（出除盖障菩薩所問經）大海
浩瀚無邊須憑人導引乃能順濟然諸商
眾自非一心敬信其言隨所指示則何以
獲安隱而致利益㢤菩薩於生死大海作
<pb n="206"/>
大導師令諸有情皆得遠離險難惡趣證
入真空涅槃故以海導師為喻（梵語涅槃華言滅度）。
【一得他信許】菩薩於一切善法悉能了悟
精進勤修為諸佛緣覺聲聞及諸弟子信順
許可如海導師乃得國王宰輔及一切人
民悉皆信許。【二為他所敬】菩薩以道行具
足乃得一切聲聞緣覺及諸天人龍鬼夜
义乾闥婆等恭敬供養如海導師得國王
宰輔一切人民恭敬供養（梵語夜义華言勇徤梵語乾闥
婆華言香陰）。【三善作指引】菩薩能於生死險難
之中為諸有情方便指示引導令出一切
煩惱惡道悉獲安隱如海導師能於險難
之中為作指引令其安隱。【四為他依止】菩
薩善巧方便能為天人及諸外道而作依
止令其得出生死大海險難惡道如海導
師為諸商眾孤露困苦之人而作依止令
於險難之中有所恃頼也。【五能為濟命】菩
薩能為耽著生死諸有情類設以方便令
其發起菩提之心續延智慧之命如海導
師能為世間人眾凡有所須皆悉供給以
濟其命也（梵語菩提華言道）。【六善俻資糧】菩薩善
俻福智諸行資糧欲攝受廣多有情發菩
提心積集善行出離生死惡道悉到一切
智城如海導師善俻資糧令諸商眾出離
險惡道路到彼城邑得安隱也。【七富有財
寶】菩薩欲止一切智城故廣集諸佛無上
最勝法寶之行令諸有情隨願咸獲得大
饒富如海導師隨所止處富有財寶資生
緣具等物凡所匱乏悉能周贍也。【八希取
無足】菩薩於聖法財廣能積集希求進取
心不自足如海導師於一切財寶常生希
取之心而未甞自滿足也。【九為作先導】菩
薩於一切功德之法善自增益而能以誠
實語導引一切有情出離生死苦海而登
涅槃彼岸如海導師諳通水陸之路能以
輭愛之語攝受諸商人眾復能為之先導
凡所指示之處無不獲其利也。【十善到一
切智城】菩薩於一切法無所不知名到一
切智城智能破惑顯理城能防惡禦敵故
菩薩積集無量功德具足殊勝力能故得
到一切智城如海導師具足力能故得到
彼城邑也。
水喻菩薩十種善法（出除盖障菩薩所問經）夫水之為
德本體清淨澄湛凝寂尤能滋長萬物滌
除眾垢炎熱遇之而清涼枯渴飲之而沃
潤今取以為喻者菩薩業惑清淨身心寂
靜能以法水普濟群生令其善芽增長罪
垢蕩除離生死之熱惱息貪愛之枯渴成
就菩提超登覺岸也。【一流潤赴下】菩薩常
行平等之慈柔和善順能以清淨法水調
熟眾生溥得沾溉令其一切善根悉皆增
長譬如大水徧行地中流潤於下一切萌
蘖無不滋長也。【二植善法種】植種也菩薩
廣植一切菩提種子常以定水灌溉令得
增長而成妙果譬如大地種植一切藥樹
穀果由水滋溉增長然後繁茂而結實也。
【三信樂歡喜】菩薩自性信順三寶樂求出
世間法心清淨故即生歡喜復能令他一
切有情亦皆信樂而生歡喜譬如大水自
性流潤復能潤物也（三寶者佛寶法寶僧寶也）。【四壞煩
惱根】菩薩以禪定之水浸漬一切有情煩
惱根種悉令敗壞無復續生譬如大水浸
漬大地而草木諸根悉皆壞爛也。【五自體
<pb n="207"/>
無雜清淨】菩薩為離貪瞋癡等雜染之法
守護諸根悉令清淨譬如大水其源不雜
而本清淨也。【六息煩惱熱】菩薩以清涼法
水悉除一切有情煩惱炎熱逼迫之苦譬
如夏月地極炎蒸人亦煩熱得水除解悉
皆清涼也。【七止欲渴愛】欲即五欲渴愛者
於諸塵境而生愛著如渴而思飲漿水也
菩薩因一切有情渴愛所逼即為開示令
於欲塵之境不生愛著譬猶清涼之水能
除一切焦渴之苦也（五欲者色欲聲欲香欲味欲觸欲也）。【八
深廣無涯】菩薩由修一切善法勝智積集
深廣無涯諸魔外道不能測其邊際譬如
大水眾流合會既深且廣孰能知其涯涘
＆CB21972;。【九高下充滿】菩薩以大悲心於一切有
情隨其根噐高下方便開示悉使獲益充
益滿足而無[損-口+ㄙ]惱譬如大水流注一切地
方隨其高下悉能充足而無所[損-口+ㄙ]害也。【十
息諸塵坌】（房吻切又步寸切）坌塵塕也（塕鳥孔切塵起貌）
菩薩以定慧之水普潤一切有情令其去
麤惡之習而發柔輭之心永息煩惱之塵
同入清淨之境譬如大水流潤一切塵坌
麤惡地方悉使潤澤而復清淨也。

大明三藏法數卷第三十
<sarticle><article>大明三藏法數卷第三十一　　　　石三</article></sarticle>
上天竺前住持沙門一如等奉　勑集註
蓮華喻菩薩十種善法（出除盖障菩薩所問經）【一離諸
染汙】菩薩修行能以智慧觀察諸境於一
切法不生貪愛雖處五濁生死流中而不
為生死過失所染譬如蓮華出於水中而
不為淤泥所染也（五濁者刼濁眾生濁煩惱濁見濁命濁也）。【二
不與惡俱】菩薩修行唯欲滅一切惡生一
切善於身口意守護清淨不與纖毫之惡
共俱譬如蓮華雖[微-兀+(舛-夕)]滴之水而不停留也。
【三戒香充滿】菩薩修行於諸戒律堅持無
犯以戒能滅身口之惡猶香能除糞穢之
氣故經云戒香芬馥廣布充滿譬如蓮華
開敷妙香廣布遐邇皆聞也。【四本體清淨】
菩薩因持戒故身心清淨雖處五濁之中
而能無染無著譬如蓮華生時雖處淤泥
濁水之中自然潔淨而無所染也。【五面相
熙怡】熈和樂貌怡喜恱也菩薩心常禪恱
則面無顰蹙諸相圓滿見者悉皆歡喜譬
如蓮華開時令諸見者心意快然而生喜
恱也。【六柔輭不澀】柔輭則隨順不澀則無
滯謂菩薩修慈善之行復於諸法無所滯
礙充於內則形於外故體常清淨柔輭細
妙而不麤澀譬如蓮華體性柔輭而復潤
澤也。【七見者皆吉】菩薩善行成就形相美
妙凡所見者咸獲吉祥譬如蓮華芬馥美
妙人或眼見及夢見者皆吉祥也。【八開敷
具足】菩薩修行功成智慧福德莊嚴具足
譬如蓮華開敷而其華果具足也。【九成熟
清淨】菩薩修因既圓妙果成熟而慧光發
現能使一切有情見聞之者咸得六根清
淨譬如蓮華成熟若眼睹其色鼻聞其香
則諸根亦得清淨也（六根者眼根耳根鼻根舌根身根意根也）。
【十生已有想】菩薩初生之時諸天人等咸
樂護持以其必能修習善行證菩提果譬
如蓮華初生之時雖未見花凡諸人眾咸
生已有蓮華之想也（梵語菩提華言道）。
火喻菩薩十種善法（出除盖障菩薩所問經）煅煉陶鎔
必假其力起滅變化莫測其由至若盡群
<pb n="208"/>
有而歸一空破諸暗而昭萬象是皆火之
德也菩薩修行以智慧火了妄即真煅凡
成聖破有著而歸空照昏迷而為朗故以
火喻焉。【一燒煩惱薪】智慧如火煩惱如薪
菩薩以智慧觀察滅除貪瞋癡等煩惱淨
盡無餘譬如大火能燒大地草木諸類淨
盡無餘也。【二成熟佛法】菩薩修行以智慧
觀察成熟一切佛法既已成熟歷劫不壞
譬如火性之熱能使依地所生一切種子
及諸藥等悉能成熟也（劫梵語具云劫波華言分別時節）。【三
乾煩惱淤泥】若心著煩惱性則昏昧而不
明猶身染淤泥體則汙穢而不潔故名煩
惱淤泥菩薩修行能以智慧觀察斷除煩
惱之垢復本明淨之性譬如大火能乾一
切濕物及淤泥也。【四如大火聚】謂諸有情
為煩惱所苦有若寒病所逼菩薩以智慧
力種種開示令其離苦得樂如大火聚人
若向之即得脫於寒逼之苦而獲溫煖之
樂也。【五作光明照】菩薩修行以智慧光明
普照令一切有情於其昏暗未覺悟者咸
使覺悟譬如有人於雪山頂然大火聚光
明徧照則無幽而不燭也。【六能使驚怖】菩
薩有大智威德光明烜赫能令天魔外道
悉生驚怖離彼地方退伏遠去譬如大火
所有一切惡獸皆生驚怖離己窟[宋-木+儿]四散
馳去也。【七能作安慰】謂諸有情昏迷不覺
沉淪諸趣受苦無窮菩薩乃能說法種種
安慰令離煩惱之稠林趣菩提之正路譬
猶遠道之人夜行曠野迷失方所心生恐
怖若見火聚即詣其所心得安慰也（梵語菩提
華言道）。【八利與眾共】菩薩隨得利養受用資
具悉能與眾共之若貴若賤等無有異譬
如大火光明普照一切無分彼此也。【九人
所供養】菩薩慈悲無量化導亦廣一切世
門天人阿修羅等皆悉奉事供養如諸佛
想譬如世間之火諸婆羅門剎帝利民庶
等皆悉奉事也（梵語婆羅門華言淨行梵語剎帝利華言田主）。【十
人不輕𢢔】謂菩薩於大乘中雖初發心能
令世間天人阿修羅等不敢輕𢢔盖天人
等知彼菩薩不久當得無上佛果譬如小
火人不敢輕所謂星火雖[微-兀+(舛-夕)]亦能燎原其
可忽㢤。
十信（出楞嚴經）十信者乃三賢之首萬行之先也
然欲從凡入聖必以信為先導始自信心
終至願心總為十信以作菩薩真修之方
便也（三賢即十住十行十迴向諸位菩薩也）。【一信心】謂心與
理冥决了無疑妙信純真恒住中道經云
妙信常住一切妄想滅盡無餘中道純真
名曰信心。【二念心】謂真信明了過去未來
劫中出生入死憶念無忘經云無數劫中
捨身受身皆能憶念得無遺忘名曰念心（刼梵
語具云刼波華言分別時節）。【三精進心】不雜曰精無間名
進謂唯以念心精明進趣真淨之地經云
唯以精明進趣真淨名精進心。【四慧心】善
入佛法造心分別為慧謂精進之心既已
現前則純真之慧自然發顯經云心精現
前純以智慧名曰慧心。【五定心】謂念慮皆
忘寂用無心則慧性明徹湛然不動經云
周徧寂湛寂妙常凝名曰定心。【六不退心】謂
定光顯發慧心明徹知道不遠進修無懈
經云定光發明明性深入唯進無退名不
退心。【七護法心】謂心進無退則能保護任
持一切佛法而佛之氣分與己相接經云
<pb n="209"/>
心進安然保持不失十方如來氣分交接
名護法心。【八迴向心】廻即廻轉向即趣向
謂以護法心[微-兀+(舛-夕)]妙之力感佛之光來照又
復回光以向於佛猶如雙鏡交照光輝互
現也經云覺明保持能以妙力回佛慈光
向佛安住名廻向心。【九戒心】謂心廻向佛
則於淨戒安住不失經云心光密廻獲佛
常凝無上妙淨安住無為得無遺失名曰
戒心。【十願心】謂由心住淨戒而得自在故
能徧遊十方世界化導眾生隨其所願悉
皆滿足經云住戒自在能遊十方所去隨
願名曰願心。
十住（出楞嚴經）謂菩薩約位進修以妙覺為本此
覺由信而入入則能住故自發心住至灌
頂住通為十種也。【一發心住】謂由前十信
相躡進修作真方便顯發十住之心此心
真精發本明耀令彼十信之用於明耀中
徧互涉入圓成一心之德經云以真方便
發此十心心精發輝十用涉入圓成一
心名發心住（十用即十信之用也）。【二治地住】謂由
前所發之心淨如瑠璃所證之理顯若
精金因此妙心契於理地經云心中發
明如淨瑠璃內現精金以前妙心履以
成地名治地住（梵語瑠璃華言青色寶履即治也亦造入之義）。【三
脩行住】脩行者起行造心也謂前發心治
地二住之智俱已明了由明了故徧修諸
行皆無留礙經云心地涉知俱得明了遊
履十方得無留礙名修行住（十方者四方四維上下也）。
【四生貴住】謂由前妙行冥契妙理將生佛
家為法王子故曰生貴經云行與佛同受
佛氣分如中陰身自求父母陰信冥通入
如來種名生貴住（中陰者謂現身已謝後身未生於此之中識未
託胎之時也）。【五方便具足住】謂由前妙行既與
佛同則自行利他善巧方便具足不[卸-ㄗ+夬]經
云既遊道胎親奉覺胤如胎已成人相不
[卸-ㄗ+夬]名方便具足住（道胎者謂道果之胎以喻菩薩之入聖道也覺
胤者覺即是佛謂佛之胤嗣也）。【六正心住】謂前行相雖與
佛同心相有異未名正心至此則心相不
異方名為正經云容貌如佛心相亦同名
正心住。【七不退住】謂前心行二相既與佛
同則佛身佛心二種合成日以滋益漸漸增
長唯進無退經云身心合成日益增長名不
退住。【八童真住】體[微-兀+(舛-夕)]曰童謂其體雖[微-兀+(舛-夕)]已
具佛十身靈妙之真相矣經云十身靈相
一時具足名童真住（十身者菩提身願身化身力持身相好莊
嚴身威勢身意生身福德身法身智身也）。【九法王子住】謂自發
心至生貴名入聖胎自方便具足至童真
名長養聖胎至此長養功成名出聖胎既
出胎已則為佛之真子而繼紹佛種也經
云形成出胎親為佛子名法王子住。【十灌
頂住】謂表菩薩既成佛子堪行佛事佛以
智水而灌其頂猶如剎利轉輪王之子受
軄而父王以大海水灌其頂也經云表以
成人如國大王以諸國事分委太子彼剎
利王世子長成陳列灌頂名灌頂住（剎利梵語
具云剎帝利華言田主）。
妙高十義喻十住菩薩行（出華嚴經䟽）妙高即須
彌山也以其四寶所成出七金山之上故
名妙高如來說華嚴經時以自在神力升
此山頂加被法慧菩薩說十住菩薩之法
行有此十喻焉（梵語須彌華言妙高四寶者金銀瑠璃水精也七金
山者一雙持二持軸三檐木四善見五馬耳六障礙七持地皆言金者有金色光明
故也）。【一體妙】謂此山以四寶所成其體勝妙
<pb n="210"/>
以喻菩薩由聞思修觧四法而為妙體也
（聞謂聞受佛法思謂思惟佛法修謂修習佛法觧謂觧了佛法）。【二相妙】謂
此山有八方四級其相勝妙以喻菩薩具足
四德八聖之妙相也（八方者即東西南北四維也四級猶四層
也四德即常樂我淨也八聖即八正道謂正見正思惟正語正業正命正精進正念
正定也）。【三色妙】謂山之北金色東銀色南瑠
璃色西水精色一切草木鳥獸等物隨所
至處則同其色自常不變以喻菩薩四辯
為色令物所觧皆同而自智不變也（四辯者義
辯法辯辤辯說辯也）。【四德妙】謂此山八方猛風所吹
不能令動以喻菩薩八法不能動也（八法者一
利二衰三毀四譽五稱六譏七苦八樂也）。【五眷屬妙】謂七金山
七重圍繞及七香水海海印旋流猶如眷
屬以喻菩薩七支奉戒如金山圍繞七識
流轉如海印旋流也（海印者大集經云閻浮提一切眾生身及
與外色大海中皆有印像故名海印七支戒者不殺生不偷盜不邪＆CB21942;不妄語不綺
語不惡口不兩舌七識即意識謂意識流動不息也）。【六依持妙】謂此
山唯諸天及得神通者之所依止居住以
喻菩薩第一義天依持而住可以神會非
有情能升也（第一義天即第一義諦之理也）。【七作業妙】謂
此山不離本處而鎮四洲映蔽日月而成
晝夜以喻菩薩不離本處徧應十方映蔽
佛日及菩薩月而成涅槃生死晝夜也（四洲
東弗于逮南閻浮提西瞿耶尼北欝單越也日月於山腰旋轉而成晝夜故云映蔽
日月也梵語涅槃華嚴滅度晝夜者涅槃為晝生死為夜也）。【八生果妙】
謂此山有波利質多羅樹能利益天眾而
生妙果以喻菩薩生教行果而猶妙樹也
（波利質多羅華言圓生謂枝葉四布香氣周徧五十由旬在山頂三十三天善法堂
之東北諸天於樹下遊樂故云利益天眾）。【九為首妙】謂此山於
世界成時四洲之中最為先成是名為首
妙以喻菩薩世界初成之時先出於世為
諸眾生現種種資具也。【十堅固妙】謂此山
於世界壞時鐵圍等山悉皆滅壞而此山
壞最在後名為堅固以喻菩薩若世界將
壞最後滅度為諸眾生而說上定令免三
災也（上定無色界定也三災風灾水灾火灾也）。
十行（出楞嚴經）十行者謂由前十住進修功滿已
成佛子自得己利而利他之行未成是故
廣行饒益隨順眾生令其歡喜然行有淺
深故始自歡喜終至真實而成十種也。【一
歡喜行】謂由前十住進修功滿已成佛子
具佛妙德能於十方剎土隨順饒益眾生
自他俱喜經云成佛子已具足無量如來
妙德十方隨順名歡喜行（剎梵語具云剎摩華言土田）。
【二饒益行】謂善推妙德饒益眾生使得法
利不生厭想經云善能利益一切眾生名
饒益行。【三無瞋恨行】謂瞋恨生於違拒既
能自覺又能覺他自他之利兼成則瞋恨
自無也經云自覺覺他得無違拒名無瞋
恨行。【四無盡行】謂隨眾生之𩔗化現其身
轉化無窮而益物無盡竪徧三際橫周十
方通達無礙經云種𩔗出生窮未來際三
世平等十方通達名無盡行（三際者即過去現在未來
三世也）。【五離癡亂行】謂妙智了達一切法門
雖各不同悉皆歸於一理而無差誤經云一
切合同種種法門得無差誤名離癡亂行。
【六善現行】謂由無癡亂行故能於同𩔗中
顯現異相於異相中不見有異同異圓融
互現自在經云則於同中顯現羣異一一
異相各各見同名善現行。【七無著行】無著
即無礙之義也謂由善現之行充擴圓融
以滿空[微-兀+(舛-夕)]塵一一塵中現十方界而塵相
不壞塵界交現小大無礙經云現塵現界
<pb n="211"/>
不相留礙名無著行。【八尊重行】謂前無著
行中現塵現界皆是般若觀照之力然般
若於六度中稱為第一可謂至尊至重矣
經云種種現前咸是第一波羅蜜多名尊
重行（梵語般若華言智慧六度者一布施二持戒三忍辱四精進五禪定六智
慧也梵語波羅蜜多華言到彼岸）。【九善法行】謂於妙觀慧
中種種明現以顯圓融之德十方諸佛莫
不依此圓融而為法則經云如是圓融能
成十方諸佛軌則名善法行。【十真實行】謂
前圓融德相一一皆是無為真實之性然
依性起修則所修之行無非真實矣經云
一一皆是清淨無漏一真無為性本然故
名真實行。
十廻向（出楞嚴經）廻即廻轉向即趣向謂起大悲
之心救度眾生回轉十行之善向於三處
一真如實際是所證二無上菩提是所求
三一切眾生是所度以能廻之心及所廻
善行向彼萬𩔗圓滿梵行等入法界也（梵語
菩提華言道）。【一救一切眾生離眾生相廻向】謂
由前修十行神通滿足成就諸佛所行事
已又當修此廻向之行然廻向之行以悲
願之心為最化度眾生而無能度之相廻
此無為之心趣向寂滅之地經云當度眾
生滅除度相廻無為心向涅槃路名救一
切眾生離眾生相廻向（梵語涅槃華言滅度）。【二不壞
廻向】謂前離眾生相則是可壞今復壞前
可壞離於能離則是不壞壞即空不壞即
假空假不二正顯中道而歸趣於本覺矣
經云壞其可壞遠離諸離名不壞廻向（一念
無相謂之空無法不具謂之假不一不異謂之中本覺者謂一切眾生所具真如之
性本來是覺也）。【三等一切佛廻向】謂所向本覺之
性湛然常住而能覺之智齊於佛覺經云
本覺湛然覺齊佛覺名等一切佛廻向。【四
至一切處廻向】謂前能覺之智無處不徧
既齊佛覺則所證真如之理地如佛不異
經云精真發明地如佛地名至一切處廻
向。【五無盡功德藏廻向】謂前至一切處是
世界等一切佛是如來然如來則一切世
界之如來世界即一切如來之世界世界
如來涉入無礙功德無盡經云世界如來互
相涉入得無罣礙名無盡功德藏廻向。【六隨
順平等善根廻向】謂於諸佛理地起萬行
真因顯證一乘寂滅之道行從理起故曰
隨順平等能生道果故曰善根經云於同
佛地地中各各生清淨因依因發輝取涅
槃道名隨順平等善根廻向。【七隨順等觀
一切眾生廻向】謂既修真因善根成就則
知十方眾生皆我本性性既平等故能成
就一切眾生善根無有遺失亦無高下經
云真根既成十方眾生皆我本性性圓成
就不失眾生名隨順等觀一切眾生廻向。
【八真如相廻向】離妄曰真不異曰如謂一
切法性本真如不即不離二俱無著則真
如相現經云即一切法離一切相惟即與
離二無所著名真如相廻向。【九無縛解脫
廻向】謂真如之相現前則智慧明了十界
依正等法互攝圓融自在無礙經云真得
所如十方無礙名無縛解脫迴向（十界者佛界菩
薩界緣覺界聲聞界天界人界脩羅界餓鬼界畜生界地獄界也依正者依即所依
之國土正即十界能依之色身也）。【十法界無量迴向】謂所
證性德真如之理圓滿成就含攝徧周其
量無外十界差別之相了不可得經云性
德圓成法界量滅名法界無量迴向。
<pb n="212"/>
十地（出楞嚴經）十地者謂菩薩所證之地位一切
佛法依此發生也然地位有淺深故始自
歡喜終於法雲分為十也。【一歡喜地】謂菩
薩智同佛智理齊佛理徹見大道盡佛境
界而得法喜登於初地經云於大菩提善
得通達覺通如來盡佛境界名歡喜地（得法
喜者謂於證得之法而生喜樂也梵語菩提華言道）。【二離垢地】謂由
盡佛境界明了諸法異性而入於同若見
有同即非離垢同性亦滅斯為離垢經云
異性入同同性亦滅名離垢地。【三發光地】
謂同異情見之垢既淨則本覺之慧光明
開發經云淨極明生名發光地（情見者謂依情分別
之見也）。【四熖慧地】謂慧明既極則佛覺圓滿
覺滿則慧光發熖如大火聚爍破一切情
見經云明極覺滿名熖慧地。【五難勝地】謂
由前熖慧爍破一切情見其同異之相皆
不可得即是諸佛境界無有能勝經云一
切同異所不能至名難勝地。【六現前地】謂
由前同異之相既不可得則真如淨性明
顯現前經云無為真如性淨明露名現前
地。【七遠行地】謂真如之境廣無邊際雖真
如現前分證則局若盡其際方為極到經
云盡真如際名遠行地（分證者謂菩薩於真如之理分分次
第而證也）。【八不動地】謂真如之理既盡其際全
得其體則真常凝靜無能動搖經云一真
如心名不動地。【九善慧地】謂既得真如之
體即發妙用凡所照了悉是真如經云發
真如用名善慧地。【十法雲地】謂菩薩至此
第十地修行功滿唯務化利眾生大慈如
雲普能陰覆雖施作利潤而本寂不動經
云慈陰妙雲覆涅槃海名法雲地（梵語涅槃華言
滅度謂之海者以其深廣無法而不容也）。
十地斷障證真（出華嚴吞海集并華嚴經䟽）【一歡喜地斷
障證真】謂菩薩見諸眾生心墮邪見皆成
障礙故發起大願慈心而修捨行於內身
外財無所悋惜由因感果而登初地心生
歡喜即斷異生性障而證徧行真如是名
歡喜地斷障證真（異生性障者性即凡夫之性障即執著我法障
於初地功德也徧行真如者謂此真如由人法二空所顯無有一法而不在也）。【二
離垢地斷障證真】謂菩薩見諸眾生造十
惡業心墮邪行故發慈心修十善業遠離
欲垢捨念清淨即斷邪行之障證最勝真
如是名離垢地斷障證真（十惡者一殺生二偷盜三邪＆CB21945;
四妄言五綺語六惡口七兩舌八貪九瞋十邪見也十善者不殺不盜不邪＆CB21945;不妄
言不綺語不惡口不兩舌不貪不瞋不邪見也邪行障者謂身口意誤犯禁戒也最
勝真如者謂此真如具無邊德於一切法最為勝也）。【三發光地斷障
證真】謂菩薩見諸眾生迷惑昏暗障諸善
法皆無明了故加功用行發起深廣之心
如法修行智慧光發即斷暗鈍之障證勝
流真如是名發光地斷障證真（暗鈍障者謂忘失聞
思修三慧照法不能顯現也勝流真如者謂此真如流出教法於餘教法極為勝也）。
【四熖慧地斷障證真】謂菩薩見諸眾生墮
於煩惱故發大慈具修三十七品道法發
起慧熖即斷[微-兀+(舛-夕)]細煩惱現行障證無攝受
真如是名熖慧地斷障證真（三十七品道法者觀身不
淨觀受是苦觀心無常觀法無我是四念處已生惡令永斷未生惡令不生已生善
令增長未生善令得生是四正勤欲如意足念如意足精進如意足思惟如意足是四
如意足信根精進根念根定根慧根是為五根信力精進力念力定力慧力是為五
力念覺分擇法覺分精進覺分喜覺分除覺分定覺分捨覺分是七覺分正見正思
惟正語正業正命正精進正念正定是八正道以上諸法總為三十七品也[微-兀+(舛-夕)]細煩
惱現行者謂無明[微-兀+(舛-夕)]細之惑現起也無攝受真如者謂證此真如無所繫屬也。【五
難勝地斷障證真】謂菩薩見下乘人滯有
餘涅槃樂獨善寂故發慈心脩習平等加
<pb n="213"/>
行悟真俗二諦無差別智無有能勝即斷
下乘涅槃障證𩔗無別真如是名難勝地
斷障證真（下乘者即聲聞乘緣覺乘也梵語涅槃華言滅度言有餘涅槃
者謂見思二惑斷盡尚餘色身未滅也真諦者謂於一切法諦審真空無法可得也
俗諦者謂於一切法諦審法法宛然也無差別智即平等之智也𩔗無差別真如者
謂生死涅槃其類平等無有差別也）。【六現前地斷障證真】謂
菩薩見諸眾生墮於生死發大悲心加修
平等利生之行智慧現前即斷麤相現行
障證無染淨真如是名現前地斷障證真
（麤相者謂於四諦中執苦集為染執道滅為淨也無染淨真如者謂此真如本性無
染亦不可言後方淨也）。【七遠行地斷障證真】謂菩薩
誓願度生發慈悲心加修一切菩提分法
悟空無相無願三昧即斷細相現行障證
法無別真如是名遠行地斷障證真（梵語菩提
華言道言菩提分法者即三十七品之分也空者謂一切法皆空也無相者謂不見
世間男女一異等相也無願者謂於三界無所願求也梵語三昧華言正定細相現
行者謂於一切法執有緣生及執無相也法無別真如者謂了種種教法同一真如
無別相也）。【八不動地斷障證真】謂菩薩不捨度
生加修清淨道行離心意識得無生法忍
一切煩惱所不能動即斷無相中作加行
障證不增减真如是名不動地斷障證真
（心意識者入楞伽經云心能積聚業意能廣積集了別故名識秪是一心有三差別
無生法忍者謂一切諸法性本不生而於此法忍可印證也無相中作加行者無相
即指上第七地謂於無相中加功用行也不增減真如者謂此真如不隨淨染有增
減也）。【九善慧地斷障證真】謂菩薩以無量
智觀察眾生境界皆如實知得無礙智慧
徧說諸法普令獲益即斷利他門中不欲
行障證智自在真如是名善慧地斷障證
真（不欲行者謂第九地於無相中捨離功用也智自在真如者謂得此真如已於
四無礙智得自在也。【十法雲地斷障證真】謂菩薩以
無量智慧觀察覺了三昧現前得大法故
以法身為雲普周一切眾生具足自在即
斷諸法中不得自在障證業自在真如是
名法雲地斷障證真（業自在真如者謂一切業或悉得觧脫而
與真如之理相應也）。
十地寄乘（出華嚴經䟽）十地寄乘者謂十地菩薩
寄於人天等諸乘進脩而為因行以顯真
實智證之果分也所以歡喜離垢發光三
地寄於世間人天乘熖慧難勝現前遠行
四地寄於出世間三乘惟不動善慧法雲
三地超於世間出世間即是寄顯一乘法
也（人天乘者人乘天乘也三乘者聲聞乘緣覺乘菩薩乘也）。【一歡喜地
寄人乘】謂初地菩薩明修布施之行而復
示現生於世間以作人王故云歡喜地寄
人乘。【二離垢地寄欲界天乘】謂二地菩薩
明脩十善之行而復示現生於欲界天上
以作天王故云離垢地寄欲界天乘（十善者不
殺不盜不邪＆CB21942;不妄言不綺語不惡口不兩舌不貪不瞋不邪見也）。【三發光
地寄色界無色界天乘】謂三地菩薩明修
八禪定行同於色界四禪無色界四空處
故云發光地寄色無色界天乘（八禪定者色界無色
界各四禪定也四禪者初禪二禪三禪四禪也四空者即空處識處無所有處非非
想處也）。【四熖慧地寄須陀洹乘】梵語須陀洹
華言預流謂四地菩薩初斷俱生身見觀
於道品同於初果須陀洹故云熖慧地寄
須陀洹乘（俱生身見者謂見惑與形俱生即初託胎之時也道品即三十
七道品也）。【五難勝地寄阿羅漢乘】梵語阿羅漢
華言無學亦云無生謂五地菩薩觀於四
諦之行既終同於四果阿羅漢故云難勝
地寄阿羅漢乘（四諦者苦諦集諦滅諦道諦也）。【六現前地
寄緣覺乘】緣覺者由觀因緣而覺悟真空
也謂六地菩薩觀於十二因緣生滅之行
同於緣覺故云現前地寄緣覺乘（十二因緣者一
<pb n="214"/>
無明二行三識四名色五六入六觸七受八愛九取十有十一生十二老死也）。【七
遠行地寄菩薩乘】菩薩梵語具云菩提薩
埵華言覺有情謂七地菩薩明修菩提分
法之行方便涉有不捨度生同於菩薩故
云遠行地寄菩薩乘（梵語菩提華言道言菩提分者即三十七
道品之分也涉有者有即因果不亡之義謂菩薩涉入三界化諸眾生也）。【八不
動地寄顯一乘】一乘者即佛乘也謂八地
菩薩具證阿含德及不住道而捨所修之
行契合實理離相離言超於世出世間是
一乘法故云不動地寄顯一乘（華語阿含梵言無比）。
【九善慧地寄顯一乘】謂九地菩薩以無量
智觀察無邊境界說法教化眾生超於世
出世間是一乘法故云善慧地寄顯一乘。
【十法雲地寄顯一乘】謂十地菩薩以法身
為雲普覆眾生觀察覺了受勝軄位意業
自在超於世出世間是一乘法故云法雲
地寄顯一乘（勝軄位即佛之位也）。
十地寄報（出華嚴經）十地寄報者謂十地菩薩寄
生諸天王等報也昔金剛藏菩薩為眾說
十地菩薩修行法門自行化他成大功德
感報多作諸天王等威力自在化導眾生
令修善法也。【一閻浮提王】梵語閻浮提華
言勝金洲謂歡喜地菩薩修行初地法門
成大功德多作閻浮提王掌護正法諸所
作業念佛法僧能大惠施周給孤露以法
化世一切眾生令修善行統領閻浮故云
閻浮提王。【二轉輪聖王】謂離垢地菩薩修
行二地法門成就功德多作轉輪聖王為
大法主王四天下有自在力能除眾生破
戒之垢以善方便令其安住十善道中為
大施主周徧給濟諸所作業念佛法僧在
大眾中為首為勝受金輪寶統領四洲故
云轉輪聖王（四天下者東弗于逮南閻浮提西瞿耶尼北欝單越即四
洲也十善者不殺不盜不邪＆CB21942;不妄語不兩舌不惡口不綺語不貪不瞋不邪見也）。
【三忉利天王】梵語忉利華言三十三即帝
釋天主居須彌山頂謂發光地菩薩修行
三地法門成大功德多作三十三天之主
以大方便化諸眾生及諸天眾捨離貪欲
住於善道故云忉利天王（帝釋梵語釋提桓因華言能天
主言帝釋者華梵雙舉也梵語須彌華言妙高）。【四夜摩天王】梵語
夜摩華言時分以其時時唱快樂故也謂
熖慧地菩薩修行四地法門具大功德多
作夜摩天王以善方便除眾生惑令住正
見諸所作業念佛法僧統領天眾隨所應
度不失於時故云夜摩天王。【五兜率陀天
王】梵語兜率陀華言知足以其於五欲塵
境能知足故也謂難勝地菩薩修行五地
法門集諸功德多作兜率陀天王能㐲一
切外道邪見令諸眾生住實諦中諸所作
業念佛法僧統領天眾常令自他恒念知
足故云兜率陀天王。【六善化天王】謂現前
地菩薩修行六地法門成就功德多作善
化天王所作自在一切聲聞難問無能退
屈統領天眾善能教化令他除滅我慢之
心故云善化天王。【七自在天王】謂遠行地
菩薩修行七地法門具足菩提功德大願
多作自在天王善為眾生說所證法令其
得入無有退轉統領天眾善行教化皆得
自在故云自在天王。【八大梵天王】梵梵語
具云梵迦夷華言淨身謂不動地菩薩修
行八地法門成大功德多作第二禪大梵
天王主千世界能為聲聞辟支佛等善說
諸義普運慈心放大光明照千世界令諸
<pb n="215"/>
眾生得大自在故云大梵天王（辟支梵語具云辟支
迦羅華言緣覺）。【九大梵天王】謂善慧地菩薩修行
九地法門獲大神通多作第三禪大梵天
王主二千世界能為聲聞緣覺及菩薩眾
分別演說波羅蜜行所有難問無能屈者
身出光明照二千界除諸昏暗饒益眾生
故云大梵天王（梵語波羅蜜華言到彼岸）。【十摩醯首羅
天王】梵語摩醯首羅華言大自在謂法雲
地菩薩修行十地法門具足眾德多作第
四禪摩醯首羅天王主三千世界於法自
在能授聲聞獨覺一切菩薩波羅蜜道所
有問難無能屈者以自光明能令眾生身
心清涼皆得安隱故云摩醯首羅天王。
十山王（出華嚴經䟽）十山皆稱王者謂依海而住
高出一切諸餘小山以喻十地菩薩修行
同入如來智海高出一切二乘諸行也（二乘
者聲聞乘緣覺乘也）。【一雪山王】謂此山中具諸藥草
能療眾病取不可盡以喻歡喜地菩薩聖
智法藥用之無竭以破無明超前行位如
雪山王也。【二香山王】謂此山中一切諸香
皆悉充滿以喻離垢地菩薩戒行威儀功
德妙香徧熏一切如香山王也。【三鞞陀梨
山王】梵語鞞陀梨華言種種持謂此山純
寶所成持種種寶以喻發光地菩薩禪定
神通解脫三昧諸法可貴可寶如鞞陀梨
山王也（梵語三昧華言正定）。【四神仙山王】謂此山中
多神仙所居以喻熖慧地菩薩超出世間
得大自在如神仙山王也。【五由乾陀山王】
梵語由乾陀華言持雙謂此山純寶所成
諸夜义王咸住其中以喻難勝地菩薩如
意神通善巧自在如由乾陀山王也（梵語夜义
華言勇徤）。【六馬耳山王】謂此山純寶所成一切
諸果咸產其中以喻現前地菩薩從於理
體起諸妙用化導眾生以證聲聞之果如
馬耳山王也。【七尼民陀羅山王】梵語尼民
陀羅華言持邊謂此山純寶所成大力龍
神咸在其中以喻遠行地菩薩方便智慧
化諸有情證緣覺果如尼民陀羅山王也。
【八斫迦羅山王】梵語斫迦羅華言輪圍謂
此山金剛輪圍純寶所成諸自在仙咸在
其中以喻不動地菩薩無功用道得心自
在化菩薩眾如斫迦羅山王也（無功用道即無功用
行也謂菩薩順性而修雖加功用行而能離於行相也）。【九計都末底
山王】梵語計都末底華言幢慧謂此山純
寶所成大威德阿修羅王咸在其中以喻
善慧地菩薩善巧攝生大力智行如計都
末底山王也（梵語阿修羅華言無端正）。【十須彌盧山王】
梵語須彌盧華言妙高謂此山純寶所成
大威德天咸在其中以喻法雲地菩薩具
如來力成就無畏以不共法為眾宣說問
荅無盡如須彌盧山王也（不共法者謂如來法而與三乘
之法逈別也）。
大海十相（出華嚴經䟽）海以深廣為名以喻如來
智海深廣無涯故經中以大海十相喻十
地菩薩修行而得入於佛之智海也。【一次
第漸深】此喻歡喜地菩薩修行入於智
海漸次而進而能成就大願也。【二不受死
屍】此喻離垢地菩薩修行入佛智海獲功
德清淨離諸垢染也。【三餘水入失本名】此
喻發光地菩薩修行入佛智海獲平等功
德捨離世間一切假名也。【四普同一味】此
喻熖慧地菩薩修行入佛智海獲無差別
功德與佛如來同一体相也。【五無量[玝-十+小]寶】
<pb n="216"/>
此喻難勝地菩薩修行入佛智海獲廣大
無量方便利益眾生也。【六無能至底】此喻
現前地菩薩修行入佛智海獲甚深功德
利益眾生無窮盡也。【七廣大無量】此喻遠
行地菩薩修行入佛智海獲無量功德以
廣大覺慧觀察諸法無有窮盡也。【八大身
所居】大身即鯤鯨之𩔗此喻不動地菩薩
修無功用行入佛智海獲住一切功德以無
量身現廣大莊嚴也（無功用行者謂雖加功用行以順性而修
而無功用之相也）。【九潮不過限】此喻善慧地菩薩
修行入佛智海獲護世功德利於世間隨
機授法不差根噐也（護世者謂救護世間也）。【十普受
大雨】此喻法雲地菩薩修行入佛智海獲
護世功德能受如來大法雲雨而無厭足
也。
通教十地（出天台四教儀）通教即四教中之一也通
前藏教通後別圓故云通也（四教者藏教通教別教圓
教也）。【一乾慧地】謂三乘之人初居外凡位時
未得真空理水所潤故名乾慧地（三乘者聲聞乘
緣覺乘菩薩乘也外凡者謂心居理外也）。【二性地】謂三乘之人
居內凡位時於無漏真空法性之理頗有
觧心故名性地（內凡位者謂心居理內而未證得也無漏者謂斷見
思之惑而不漏落三界生死也）。【三八人地】謂三乘之人體
達三界見惑本空在無間三昧中八忍具
足止觀云人者忍也故名八人地（三界者欲界色
界無色界也見惑者謂意根對法塵而起分別也梵語三昧華言正定八忍者苦法
忍苦𩔗忍集法忍集𩔗忍滅法忍滅𩔗忍道法忍道𩔗忍也）。【四見地】謂
三乘之人同見第一義無生四諦之理故
名見地（第一義者即真俗不二也無生者謂了一切法皆無生也四諦者苦
諦集諦滅諦道諦也）。【五薄地】謂三乘之人斷欲界六
品思惑欲惑稍輕得真諦理故名薄地（六品
者謂欲界思惑分為九品此即前之六品也思惑者謂眼等五根對色等五塵而起
貪愛也）。【六離欲地】謂三乘之人斷欲界下三
品思惑盡即離欲界生死故名離欲地（下三
品者即九品中後之三品也）。【七已辦地】謂三乘之人斷
色界無色界思惑盡發真無漏智斷功
畢故名已辦地（無漏謂不漏落三界生死也言真無漏者謂第四阿
羅漢果之所證也若前初果須陀洹等雖證而生死猶未能盡未得名真也智斷功
畢者智即破惑之智慧斷即所斷之惑業因此之智而畢斷惑之功也）。【八辟
支佛地】辟支梵語具云辟支迦羅華言緣
覺謂緣覺之人發真無漏功德力大福慧
深利以能侵除見思習氣故名辟支佛地
（侵除者謂侵入習氣之內而除斷之也見思習氣者謂見思惑餘習之氣分也）。【九
菩薩地】菩薩梵語具云菩提薩埵華言覺
有情謂菩薩從空入假深觀真俗二諦進
斷見思習氣與塵沙惑得法眼淨成道種
智故名菩薩地（從空入假者謂菩薩從涅槃空出生死假而化眾生
示同生死故名假也真諦者亡泯一切法也俗諦者建立一切法也塵沙惑者謂眾
生見思之惑種𩔗數多如塵若沙也法眼淨者謂菩薩之眼觀一切法而無染礙也
道種智者謂菩薩化他以一切道起眾生一切善種也）。【十佛地】佛梵
語具云佛陀華言覺謂佛有大功德力資
利智慧而與一念相應觀真諦究竟習氣
亦究竟覺果圓滿故名佛地（究竟即畢𥁞之義也）。
十大弟子（出翻譯名義）【一摩訶迦葉上行第一】
梵語摩訶迦葉華言大龜氏其先代學道
靈龜負僊圖而應從德命族故名大龜氏
能行頭陀上行故稱上行第一（梵語頭陀華言抖擻）。
【二阿難陀多聞第一】梵語阿難陀華言慶
喜佛成道時斛飯王遣使來白淨飯王言
貴弟生男王聞歡喜語來使曰是男當安
名慶喜後投佛出家能持三藏之教故稱
多聞第一（三藏者經藏律藏論藏也）。【三舍利弗智慧第
一】梵語舍利弗華言鶖子其母眼如鶖鷺
<pb n="217"/>
從母立字故名舍利弗善觧諸法故稱智
慧第一。【四須菩提觧空第一】梵語須菩提
華言善吉亦云空生其生之日家室寶藏
俱空父母驚異請相師占云此是吉相因
名善吉又名空生稟性慈善不與物諍及
其出家悟空得道故稱觧空第一。【五富樓
那說法第一】梵語富樓那華言滿願父於
滿江禱梵天求子正值江滿又夢七寶噐
滿中盛寶入於母懷以遂父願故名滿願
佛弟子中善觧說法故稱說法第一（七寶者金
銀瑠璃玻⿰王棃硨磲碼碯赤真珠也）。【六目犍連神通第一】梵
語目犍連華言胡豆上古僊人好食此物
仍以為姓目犍連即姓也因姓立名故號
目犍連佛弟子中得大神通故稱神通第
一。【七迦旃延論議第一】梵語迦旃延華言
不空羅什師云南天竺婆羅門姓也善觧
論議故稱論議第一（梵語婆羅門華言淨行）。【八阿那
律天眼第一】梵語阿那律華言無滅昔因
施食得生人天中受樂至今不滅名無滅
是佛從第獲天眼通故稱天眼第一。【九優
波離持戒第一】梵語優波離華言上首或
云近執佛為太子時曾為親近執事之臣
出家持律為眾紀綱故稱持戒第一。【十羅
睺羅密行第一】梵語羅睺羅華言宮生是
佛親子佛出家時以手指其妃腹因而有
娠佛已出家在宮而生因名宮生佛弟子中
能行密行故稱密行第一（密行者微密之行人所不能知者也）。
法師十德（出華嚴經䟽）華嚴經十地品中第九善
慧地菩薩修行一切功德行願作大法師
善能守護如來法藏以無量善巧智慧辯
才能與大眾而演說法令諸眾生得大安
樂具茲十德名為法師（菩薩梵語具云菩提薩埵華言覺有
情）。【一善知法義】善知法義者謂菩薩無礙
之智善知一切諸法句義差別也。【二能廣
宣說】能廣宣說者謂菩薩能以智慧廣為
眾生宣揚如來[微-兀+(舛-夕)]妙之法也。【三處眾無畏】
處眾無畏者謂菩薩處大眾會善說法
要隨他問難悉能酬荅而無所畏也。【四無
斷辯才】無斷辯才者謂菩薩辯才無礙說
一切法經無量刼相續不斷也（刼梵語具云刼波華
言分別時節）。【五巧方便說】巧方便說者謂菩薩
善巧方便隨順機冝說大說小一切法門
令他通觧也。【六法隨法行】法隨法行者謂
菩薩說法令一切眾生如說而行隨順無
違修諸勝行也。【七威儀具足】威儀具足者
謂菩薩於行住坐臥四威儀中有威可畏
有儀可則無有缺犯也。【八勇猛精進】勇猛
精進者謂菩薩發勇猛心精進修習一切
善法化導眾生無有退轉也。【九身心無倦】
身心無倦者謂菩薩整肅身心修諸勝行
常起慈心攝化眾生無有懈倦也。【十成就忍
力】成就忍力者謂菩薩修習一切諸忍辱
行成就無生法忍之力也（無生法忍者謂一切諸法本來
不生於此法中忍可印證也）。
十科（出續高僧傳）【一翻譯】翻譯者謂翻梵語而為華
言也又譯之為言易也以華夏之言易彼
梵語俾大法以流通如摩騰初至於漢譯
四十二章經之𩔗是也。【二觧義】觧義者謂
善觧如來所說諸經甚深法義也盖依觧
以立行修行以契理則可以弘大教可以
證菩提如佛弟子迦旃延善觧契經是也
（梵語菩提華言道梵語迦旃延華言不空）。【三習禪】禪梵語具云
禪那華言靜慮謂人從無始以來逐妄迷
<pb n="218"/>
真起惑造業展轉沉溺若能息心靜慮修
習禪定一旦慧光發生則了妄顯真返本
還源也。【四明律】明律者謂明曉如來所制
律法防非止過調練身口意之三業也盖
修行之人須深明戒律持犯之相堅固守
護無毀無[卸-ㄗ+夬]則能止惡遷善出離苦趣而
生善道也。【五感通】感通者謂神妙不測感
之斯應也盖修行之人既證道果內性明
了則無感而不通故智論云通有四義一
身能飛行二移遠能近三彼沒此出四一
念即至如唐之萬回與元珪禪師者是也
（萬回兄戍安西久無消息母憂之回即朝徃際晚而歸持兄書至報云平善徃復萬
里故稱萬回元珪禪師居嵩山時甞為嶽神授五戒感嶽神乞効神力報謝為移北
岫樹木植之東嶺為屏障也。【六遺身】遺身者謂重法亡
軀發勇猛心奮精進力務求佛道故棄身
若弗有如世尊宿捨全身而求半偈神光
叅達磨斷臂以求安心是也（涅槃經云佛昔作婆羅門
時於雪山修行釋提桓因化作羅剎唱過去佛所說偈云諸行無常是生滅法時婆
羅門聞偈心喜即曰汝說偈未備請為說竟羅剎曰我飢不能說若得汝腝肉熱血
食之乃可為舉全偈時婆羅門許以身施羅剎即說後半偈云生滅滅已寂滅為樂婆
羅門以所聞偈徧書于石樹上訖於高木投身而下以施羅剎也傳燈錄云達磨大
師在少林時神光晨夕叅求其法師曰諸佛妙道曠刼精勤豈小智輕心欲冀真乘
光即取刀斷臂師前師許之為易名惠可可曰我心未寧乞師為安師曰將心來與
汝安可曰覔心了不可得師曰為汝安心竟。【七讀誦】看文曰讀
背文曰誦謂一大藏教佛祖至言若讀誦
受持者可以滅罪生福或因言悟旨而得
心地開明顯發智慧也。【八護法】護法者謂
諸佛所說教法弘護在人故如來於靈山
會上付囑國王大臣為法護衛然出家奉
佛者尤當勉力精進作世舟航渡諸淪溺
以護佛法而令久住也。【九興福】興福者謂
興造福利事非一端如來歷刼苦行福慧
兼修稱兩足尊此之十科自第八以前多
言修慧至此第九乃言修福故修行之人
能從事於八福田及寫經造像凢有利於
物者不憚艱辛勉而行之則福之所由興
也（八福田者謂廣路義井建造橋梁治平險隘孝養父母恭敬三寶給事病人救
濟貧窮設無遮會也）。【十雜科】雜者不一也謂前九科各
專一事至此一科則兼前九科進修之事
傍及世間經書治世語言禮樂文章制度
典故無不兼通也。
十種補特伽羅（出地藏十輪經）梵語補特伽羅華言
有情又云人佛為有情之類罪業深重輪
回生死難得人身故說此十種差別也。【一
不種善根】謂諸有情於宿世中及現在世
不種菩提善根惟作惡行所以輪廻諸趣
也（梵語菩提華言道）。【二未修福業】謂諸有情於宿
世中及現在世未曾修習布施持戒等福
德之業多諸惡行所以輪迴諸趣也。【三雜
染相續】謂諸有情於宿世中及現在世為
貪瞋癡等雜亂染污相續不絕由此惡行
所以輪迴諸趣也。【四隨惡友行】謂諸有情
於宿世中及現在世隨順惡友習諸不善
惡行所以輪迴諸趣也。【五不畏後世苦果】
謂諸有情於現在世但造惡業不畏未來
生死苦報由此惡行所以輪迴諸趣也。【六
猛利貪欲】謂諸有情不知世間諸欲是眾
苦之本但勇猛貪求無有厭足由此惡行
所以輪迴諸趣也。【七猛利瞋恚】謂諸有情
於世間一切違逆之境不能安心忍受而
但忿怒嗔恚不知止息由此惡行所以輪
迴諸趣也。【八猛利愚癡】謂諸有情於一切
境迷惑不了起諸邪見蔑裂正法由此惡
<pb n="219"/>
行所以輪迴諸趣也。【九其心迷亂】謂諸有
情心無所主迷惑狂亂縱身口意作不善
業由此惡行所以輪迴諸趣也。【十守惡邪
見】謂諸有情不信如來正教堅執外道邪
見由此惡行所以輪迴諸趣也。

大明三藏法數卷第三十一
<sarticle><article>大明三藏法數卷第三十二　　　　石四</article></sarticle>
上天竺前住持沙門一如等奉　勑集註
長者十德（出翻譯名義）【一貴姓】貴姓者謂勳戚尊
貴世稱閥（居越切）[門@(八/允)]（欲智切）之族也（明其等曰閥積其功曰[門@(八/允)]）。【二
位高】位高者謂居卿相台輔為百辟之長
也。【三大富】大富者謂寶貨豐饒所須具足
也。【四威猛】威猛者謂威嚴厚重人所敬畏
也。【五智深】智深者謂智慮深遠越格超群
所謀皆當也。【六年𦒿】年𦒿者謂齒高望重
為物儀表人所尊仰也。【七行淨】行淨者謂
持心律己廉公潔白所行如言皆無玷也。
【八禮備】禮備者謂威儀庠序世所式瞻也。
【九上歎】上歎者謂才德兼備言行可則為
在上者所歎服也。【十下歸】下歸者謂謙以
處已寬以御眾為在下者所歸向也。
菩薩十施（出華嚴經）【一分減施】謂菩薩仁慈好行
惠施若得羙妙飲食分與眾生然後乃食
復念身中八萬戶蟲依我身住願令普得
充滿於凡所受之物悉亦如是是名分減
施（菩薩梵語具云菩提薩埵華言覺有情）。【二竭盡施】謂菩薩
得上妙飲食香華衣服資生之具或有人
言汝今所有悉當與我菩薩自念應為饒
益諸眾生故隨所有物一切盡施乃至身
命亦無所悋是名竭盡施。【三內施】謂菩薩
年方少盛端正羙好始受轉輪王位七寶
具足王四天下或有人言我今衰老煢獨
羸頓若得王身手足血肉頭目骨髄我命
存活菩薩念言我後必死今當施之以濟
眾生心無所悔是名內施（七寶者金輪寶白象寶紺馬寶
神珠寶玉女寶典財寶主兵寶也四天下者東弗于逮南閻浮提西瞿耶尼北欝單
越也）。【四外施】謂菩薩年盛色美眾相圓滿始
受轉輪王位七寶具足或有人言我今貧
窶惟願仁慈以施於我菩薩念言榮盛必
衰我今冝應隨彼之意即便施之而無所
悔是名外施。【五內外施】謂菩薩形相端正
處輪王位或有人言此輪王位願捨與我
并及王身為我臣僕菩薩念言我身王位
悉是無常即便施之乃至以身㳟勤作役
心無所悔是名內外施。【六一切施】謂菩薩
身盛美妙處輪王位或有無量貧窮人言
大王垂慈各隨所求或乞國土或乞妻子
或乞手足血肉肝腦菩薩心念一切恩愛
會當別離即以一切悉皆施與心無悔恨
是名一切施。【七過去施】謂菩薩聞過去諸
佛菩薩所有功德不貪不著見法如夢但
為教化取著眾生成熟佛法即為說之觀
過去法都不可得畢竟皆捨是名過去施。
【八未來施】謂菩薩聞未來諸佛所修之行
了達非有不以己之善根回向於彼亦不
於彼而退己之善根常勤修行攝化眾生
觀未來法皆不可得畢竟皆捨是名未來
施。【九現在施】謂菩薩聞四天王眾天三十
三天乃至色究竟天王眾天及聲聞緣覺
具諸功德聞已不迷但觀諸行如夢不實
不生貪著但令眾生捨離惡趣修行於道
成就佛法是名現在施（四天王者東方持國天王南方增長
<pb n="220"/>
天王西方廣目天王北方多聞天王也三十三天者即欲界忉利天也色究竟天者
即色界第十八天也）。【十究竟施】謂菩薩見無量眾生
無眼耳鼻舌身手足來至我所告言我身
薄祐諸根殘[卸-ㄗ+夬]惟願仁慈捨己所有菩薩
聞知即便施與假使經阿僧祇刼不生悔
惜但念此身危脆不堅應以施彼願我成
就清淨智身是名究竟施（梵語阿僧祇刼華言無類時）。
布施十種利益（出月燈三昧經）布施乃破慳貪之前
陣入正道之初門菩薩能行此者則獲十
種利益也。【一降伏慳悋】謂修菩薩行者若
能布施則慳鄙悋惜之心自然降伏不復
萌動矣。【二捨心相續】謂修菩薩行者行於
布施財雖匱乏而喜捨之心無有間斷也。【三
同其資產】謂修菩薩行者施心無量觀諸眾
生與己無異所有財產平等受用無有彼
此也。【四生豪富家】謂修菩薩行者於一切
財物常行惠施心無悋惜則當來果報必
生豪富之家財寶具足受用無窮矣。【五生
處施心現前】謂修菩薩行者此生既能行
於布施則感後世隨其所生之處而他人
施與之者皆無慳悋之心矣。【六四眾愛樂】
謂修菩薩行者既能常懷惠施無所慳嫉
則四眾之心常生愛樂而無嫌恨也（四眾者比丘比
丘尼優婆塞優婆夷也）。【七入眾不怯】謂修菩薩行者
既能布施而為四眾之所愛樂故入大眾之
中自無畏怯之心也。【八勝名流布】謂修菩
薩行者能無所求而行布施則人多稱讚
勝妙名聞流布遐邇也。【九手足柔輭】謂修
菩薩行者好行布施濟人[卸-ㄗ+夬]乏能感手足
柔輭相好圓滿之報也。【十不離知識】謂修
菩薩行者自初發心行施以來常得親近
諸佛菩薩善知識等獲聞法要未甞遠離
也。
菩薩十戒（出華嚴經）謂菩薩奉持三世諸佛十種
淨戒具足清白無有[卸-ㄗ+夬]犯念諸眾生顛倒
破戒我成正覺為說真法令離顛倒得淨
戒法是名菩薩十戒（三世者過去現在未來也）。【一普饒
益戒】謂菩薩受持淨戒廣為利益一切眾
生也。【二不受戒】謂菩薩不受外道諸戒但
自精進奉持諸佛平等淨戒也。【三不住戒】
謂菩薩受持戒時不求於彼欲界色界無
色界受生而住也。【四無悔恨戒】謂菩薩不
作重罪不行謟詐不破淨行安住正戒心
不悔恨也。【五無違諍戒】謂菩薩於佛所制
禁戒心常持護無所違犯亦不闘諍觸惱
一切眾生但願常生歡喜奉持於戒也。【六
不惱害戒】謂菩薩不學邪幻呪術及造作
方藥惱害眾生但為救護一切而持於戒
也。【七不雜戒】謂菩薩不著邊見不惑外
道所計但觀諸法緣起不實一心專持出
離生死之戒也（邊見者謂外道於斷常二見中隨執一見也外道所
計者謂計此身從梵天生從[微-兀+(舛-夕)]塵生之類也諸法緣起者謂一切法皆由眼等六根
為因色等六塵為緣而生也）。【八不貪求戒】謂菩薩不現
異相彰己有德起貪求心但為滿足出離
生死法故而持於戒也。【九無過失戒】謂菩
薩不自貢高言我持戒見破戒人亦不輕
毀令他愧耻但一其心而持於戒也。【十無
毀犯戒】謂菩薩受持淨戒無所毀犯永斷
十惡具足十善恒念眾生皆由顛倒毀犯
於戒我當為說真實妙法令離顛倒成就
菩提也（十惡者一殺生二偷盜三邪婬四妄言五綺語六惡口七兩舌八貪
九嗔十邪見也十善者不殺不盜不邪婬不妄言不綺語不惡口不兩舌不貪不瞋
不邪見也梵語菩提華言道）。
<pb n="221"/>
菩薩十戒（出梵網經）【一不殺戒】不殺戒者謂慈心
憐愍不斷一切命也經云一切有命者不
得故殺應起常住慈悲心孝順心方便救
護一切眾生而反自恣心快意殺生者是
波羅夷罪（梵語波羅夷華言極惡）。【二不盜戒】不盜戒
者謂不攘竊他人一切財物也經云一針
一草不得故盜應生佛性孝順心慈悲心
常助一切人生福生樂而反更盜人財物
是波羅夷罪。【三不＆CB21942;戒】不＆CB21942;戒者謂守禮
自防不應行欲事也經云應生孝順心救
度一切眾生淨法與人而反更起一切人
＆CB21942;不擇親属是波羅夷罪。【四不妄語戒】不
妄語戒者謂言當誠實不應虛妄誑他也
經云應生正語正見亦生一切眾生正語
正見而反更起一切眾生邪語邪見邪業
是波羅夷罪。【五不酤酒戒】不酤酒戒者謂
酒能昏神亂性故不應酤也經云一切酒
不得酤是酒起罪因緣菩薩應生一切眾
生明達之慧而反更生一切眾生顛倒之
心是波羅夷罪。【六不說過罪戒】不說過罪
戒者謂不應說他人好惡長短也經云聞
外道惡人說佛法中非法非律常生慈心
教化是軰令生善信若反更自說他人罪
過是波羅夷罪。【七不自讚毀他戒】不自讚
毀他戒者謂不自矜伐不謗他人也經云
若自揚己德隱他人好事令他人受毀者
是波羅夷罪。【八不慳戒】不慳戒者謂心無
鄙悋悉捨所有也經云見一切貧窮人來
乞者隨人所須一切給與而以惡心嗔心
乃至不施一錢一針一草有求法者不為
說一句一偈一[微-兀+(舛-夕)]塵許法而反更罵辱者
是波羅夷罪。【九不嗔戒】不嗔戒者謂不應
生忿怒之心也經云應生一切眾生善根
無諍之事常生悲心孝順心而反更於一切
眾生中以惡口罵辱加以手打及以刀杖
意猶不息前人求悔善言懺謝猶嗔不觧
者是波羅夷罪（前人即被打之人也）。【十不謗三寶戒】
不謗三寶戒者謂於佛法僧所常當恭敬
尊重不應謗毀也經云見外道及以惡人
一言謗佛音聲如三百矛刺心况口自謗
不生信心孝順心而反更助惡人邪見人
謗是波羅夷罪。
大論十種戒（出大智度論）【一不缺戒】謂修行之人
毀犯淨戒如噐已缺無所堪用若能恒自
守護如愛明珠則能攝一切戒是名不缺
戒。【二不破戒】謂修行之人毀犯戒法如噐
破裂不堪為用若能持護不犯無有破[損-口+ㄙ]
是名不破戒。【三不穿戒】謂修行之人毀犯
戒法如器穿漏不堪受物若能持護無毀
是名不穿戒。【四不雜戒】謂修行之人或毀
定共戒念破戒事名之曰雜若能護持不
毀欲念不起是名不雜戒（定共戒者即禪定與戒法相應
也）。【五隨道戒】謂聲聞初果須陀洹人隨順
諦理能破見惑無所分別是名隨道戒（梵語
須陀洹華言預流見惑者謂意根對法塵而起分別也）。【六無著戒】謂
二乘之人見真諦理能成聖道於諸思惑
無所染著是名無著戒（二乘者聲聞乘緣覺乘也思惑者謂
眼等五根對色等五塵而起貪愛也）。【七自在戒】謂菩薩化他
妙用於諸世間而得自在無礙是名自在
戒。【八智所讚戒】謂菩薩於諸世界化導眾
生為智者之所讚嘆是名智所讚戒（智者即諸
佛也）。【九隨定戒】謂菩薩隨首楞嚴定現諸威
儀導利眾生雖威儀變現而任運常靜是
<pb n="222"/>
名隨定戒（梵語首楞嚴華言徤相分別）。【十具足戒】謂菩
薩持中道第一義諦戒用中道慧徧入諸
法無戒不備是名具足戒（第一義諦者謂中道實相之理
無二無別諦審不虛也）。
沙彌十戒（出翻譯名義并沙彌十戒法）梵語沙彌華言息
慈初受十戒名為沙彌後受具足戒名為比
丘也（具足戒者即一百五十戒也梵語比丘華言乞士）。【一不殺戒】謂
常念有情皆惜身命應當憐愍慎勿傷害
是名不殺戒。【二不盜戒】謂物各有主雖一
針一草亦不當攘竊是名不盜戒。【三不＆CB21942;
戒】謂清淨自守不犯色欲是名不＆CB21942;戒。【四
不妄語戒】謂言說誠實不以虛言誑他是
名不妄語戒。【五不飲酒戒】謂酒能昏神亂
性增長愚癡應當絕飲是名不飲酒戒。【六
離高廣大床戒】謂所坐之床高不過尺六
廣不過四尺若過此量者名高廣大床則
不當坐是名離高廣大床戒。【七離花鬘等戒】
謂不著花鬘瓔珞不用香油塗身是名離
花鬘等戒。【八離歌舞等戒】謂不自歌舞亦
不輙徃觀聽歌舞是名離歌舞等戒。【九離
金寶物戒】謂金銀錢寶不當蓄積亦不許
手執是名離金寶物戒。【十離非食時戒】謂
佛制午時為食時若過午則不當食是名
離非食時戒。
持戒十種利益（出月燈三昧經）持戒是菩提之根本
入道之要門菩薩能堅守護持則獲此十
種利益也（梵語菩提華言道菩薩梵語具云菩提薩埵華言覺有情）。【一
滿足智願】謂修菩薩行者能持禁戒則身
心清淨慧性明了一切智行一切誓願無
不滿足也。【二如佛所學】謂佛初修道時以
戒為本而得證果菩薩修行若能堅持淨
戒是亦如佛之所學也。【三智者不毀】謂修
菩薩行者戒行清淨身口無過凢有智之
人喜樂讚歎而不毀訾也。【四不退誓願】謂
修菩薩行者堅持淨戒求證菩提誓願弘
深勇猛精進而不退轉也。【五安住正行】謂
修菩薩行者堅持戒律則身口意業悉皆
清淨而於正行安住而不捨也。【六棄捨生
死】謂修菩薩行者受持淨戒則無殺盜＆CB21942;
妄等業而能出離生死永脫輪迴之苦也。
【七慕樂涅槃】梵語涅槃華言滅度謂修菩
薩行者堅持戒律絕諸妄想故能厭惡生
死之苦而欣慕涅槃之樂也。【八得無纏心】
謂修菩薩行者戒德圓明心體光潔一切
煩惱業緣悉皆解脫而無纏縛之患也。【九得
勝三昧】梵語三昧華言正定謂修菩薩行
者持戒清淨心不散亂則得三昧成就定
性現前而超諸有漏也。【十不乏信財】謂修
菩薩行者持守戒律於諸佛法具正信心
則能出生一切功德法財而不匱乏也。
十善（出法界次第）善即順理之義謂行此十法皆
順理故然有二種一者止二者行止則止
息己惡不惱於他行則修行勝德利安一
切也。【一不殺生】不殺生者謂不害一切物
命即是止殺之善既不殺已當行放生之善
也。【二不偷盜】不偷盜者謂不竊取他人財物
即是止盜之善既不盜已當行布施之善也。
【三不邪＆CB21942;】不邪＆CB21942;者謂不行邪＆CB21942;欲事即是
止＆CB21942;之善既不邪＆CB21942;當行清淨梵行之善也。
【四不妄語】不妄語者謂不起虛言誑惑他人
即是止妄語之善既不妄語當行實語之善
也。【五不兩舌】不兩舌者謂不向兩邊說是
談非令他闘諍即是止兩舌之善既不兩
<pb n="223"/>
舌當行和合利益之善也。【六不惡口】不惡
口者謂不發麤獷惡言罵辱他人即是止
惡口之善既不惡口當行柔和軟語之善
也。【七不綺語】不綺語者謂不莊飾華麗之
言令人樂聞即是止綺語之善既不綺語
當行質直正言之善也。【八不貪欲】不貪欲
者謂不貪著情欲塵境即是止貪之善既
不貪欲當行清淨梵行之善也。【九不瞋恚】
不瞋恚者謂不生忿怒之心瞋恨於人即
是止瞋之善既不瞋恚當行慈忍之善也。
【十不邪見】不邪見者謂不偏邪異見執非
為是即是止邪見之善既不邪見當行正
信正見之善也。
每月十齋日（出法苑珠林）【初一日】此日四天王太
子下降按行人間比校善惡若念定光佛
名號則滅一切罪增一切福（四天王者東方持國天王
南方增長天王西方廣目天王北方多聞天王也）。【初八日】此日摩
醯首羅天王下降按臨人間觀察善惡若
念藥師瑠璃光佛名號則滅一切罪增一
切福（梵語摩醯首羅華言大自在）。【十四日】此日摩醯首
羅天王下降按臨人間觀察善惡若念賢
刼千佛名號則滅一切惡生一切善（刼梵語具
云刼波華言分別時節賢者刼名謂此刼中多賢人也）。【十五日】此日
四天王太子下降按臨人間觀察善惡若
念阿彌陀佛名號則滅生死罪得寂滅樂
（梵語阿彌陀華言無量壽）。【十八日】此日四天王太子使
者下降觀察人間比校善惡若念地藏菩
薩名號則滅除罪業增延福壽。【二十三日】
此日摩醯首羅天王下降按察人間比校
善惡若念大勢至菩薩名號則增長福利
滅除罪惡。【二十四日】此日四天王太子下
降按行人間觀察善惡若念觀世音菩薩
名號則滅除眾苦長養諸善。【二十八日】此
日四天王使者下降觀察人間比校善惡
若念盧舍那佛名號則滅煩惱罪得智慧
樂（梵語盧舍那華言淨滿）。【二十九日】此日摩醯首羅
天王下降親臨人間比校善惡若念藥王
菩薩名號則滅一切惡生一切善。【三十日】
此日四天王使者下降按行人間觀察善
惡若念釋迦牟尼佛名號則增長福利成
就菩提（梵語菩提華言道）。
十忍（出仁王護國般若經䟽）忍即忍可亦安忍也謂通教
菩薩觀五陰三界因果二諦等法成就十
忍也（五陰者色陰受陰想陰行陰識陰也三界者欲界色界無色界也二諦者
真諦俗諦也）。【一戒忍】謂由觀色陰而不犯禁制即
得戒忍以作無作戒體皆是色攝故也（作無
作戒者謂初受戒時有所作為執守堅持名為作也持守既久雖不作意而任運無
所毀犯名無作也）。【二知見忍】謂由觀識陰了知一
切諸法邪正之見皆從識心而生即得知
見忍以了別識與此知見相類故也（了別識即
意識以識有分別之義故也）。【三定忍】謂由觀想陰不起
亂思即得定忍以從顛倒妄想能入於定
故也。【四慧忍】謂由觀受陰無苦樂相即得
智慧忍以分別諸法皆悉空寂智慧即生
故也。【五觧脫忍】謂由觀行陰無造作相即
得觧脫忍以行皆悉無常無有結縛也。【六
空忍】謂由觀三界苦果無有實體即得空
忍也以生死苦諦性本空寂故也。【七無願
忍】謂由觀三界苦因皆悉空故即得無願
忍以煩惱集諦性本清淨故也。【八無相忍】
謂由觀三界因果之法皆空即得無相忍
以因果之相本空無有故也。【九無常忍】謂
由觀俗諦之境一切有為之法悉皆虛幻
<pb n="224"/>
即得無常忍以一切諸法遷滅不停故也
（俗諦者謂建立一切法也）。【十無生忍】謂由觀真諦之境
是無為法諸念不生即得無生忍以真空
之理本無生滅故也（真諦者謂泯絕一切法也）。
慈忍十種利益（出月燈三昧經）慈即愛念忍即安忍
謂修菩薩行者於一切違順等境皆能慈
忍故獲此十種利益也。【一火不能燒】謂修
菩薩行者但為利益眾生常懷慈忍之心
於一切違逆之境了知身心自性本空悉
無所惱是以瞋恚之火所不能燒也。【二刀
不能割】謂修菩薩行者但為利益眾生常
懷慈忍之心於一切橫逆之境了知自身
体性空寂悉無所畏是以瞋恚利刀所不
能割也。【三毒不能中】謂修菩薩行者但為
利益眾生常懷慈忍之心人或有所加害
了知身心本空不以為意是以貪瞋毒藥
所不能中也。【四水不能漂】謂修菩薩行者
但為利益眾生常懷慈忍之心於一切順
情之境了知諸法本空悉無所染是以貪
愛之水所不能漂也。【五為非人護】非人即
鬼神之類謂修菩薩行者但為利益眾生
常懷慈忍之心於一切時處鬼神之類悉
皆護衛也。【六身相莊嚴】謂修菩薩行者
但為利益眾生常懷慈忍之心愛念於人
是以能感色身相好莊嚴之報也。【七閉諸
惡道】謂修菩薩行者但為利益眾生常懷
慈忍之心成就善法是以惡道之門自然
閉而不開也。【八隨樂梵天】梵天即色界初
禪天也謂修菩薩行者慈忍具足梵行無
虧故報盡命終隨其意樂而得生於梵天
也。【九晝夜常安】謂修菩薩行者常行慈忍
之心利益有情而不惱害故得身心寂靜
晝夜常安也。【十不離喜樂】謂修菩薩行者
常懷慈忍之心利益眾生令其各獲安隱
是以自之身心亦不離於喜樂也。
精進十種利益（出月燈三昧經）謂修菩薩行者於諸
梵行念念進修精勤無怠故有十種利益
也（梵行即淨行也）。【一他不折伏】謂菩薩慧解精勤
行業成就則不為一切邪論妄計之所折
伏也。【二得佛所攝】謂菩薩於諸梵行精進
無怠則為諸佛之所攝受而不捨也。【三為
非人護】非人即鬼神之類謂菩薩於諸梵
行精進無怠於一切時處鬼神之類悉加
衛護也。【四聞法不忘】謂菩薩於諸梵行精
進無怠則於所聞之法常能憶持而不忘
失也。【五未聞能聞】謂菩薩於諸梵行勇猛
精進樂法之心無有厭足則昔所未聞今
皆得聞也。【六增長辯才】謂菩薩於諸梵行
精進無怠則法義皆通辯才增長隨問隨答
皆無疑礙也。【七得三昧性】梵語三昧華言正
定謂菩薩於諸梵行精進無怠則身心寂
靜定性現前不為世相之所變遷也。【八少
病少惱】謂菩薩於諸梵行精進無怠雖晝
夜不息而善能調適身心是以常得輕安
少病少惱也。【九得食能消】謂菩薩於諸梵
行精進無怠而於飲食不節不恣是以食
已即消而無停滯之患也。【十如優鉢羅華】
梵語優鉢羅華言青蓮花以其出於淤泥
而無染污世人見之即生希有之想謂菩
薩於諸梵行精進無怠雖處生死不為煩
惱之所染著猶如此花見者亦生希有之
心也。
禪定十種利益（出月燈三昧經）謂修菩薩行者善能
<pb n="225"/>
修習禪定則萬緣俱息定性現前故獲此
十種利益也。【一安住儀式】謂菩薩習諸禪
定必須整肅威儀一遵法式行之既久則
諸根寂靜正定現前自然安住無所勉強
是為安住儀式。【二行慈境界】謂菩薩習
諸禪定常存慈愛之心而無傷殺之念於
諸眾生悉令安隱是為行慈境界。【三無煩
惱】謂菩薩習諸禪定諸根寂靜則貪瞋癡
等一切煩惱自然不生是為無煩惱。【四守
護諸根】謂菩薩習諸禪定常當防衛眼等
諸根不為色等諸塵所動是為守護諸根。
【五無食喜樂】謂菩薩習諸禪定既得禪恱
之味以資道體雖無飲食之奉而自然欣
豫是為無食喜樂。【六遠離愛欲】謂菩薩修
習禪定寂默一心不令散亂則一切愛欲
之境悉無染著是為遠離愛欲。【七修禪不
空】謂菩薩習諸禪定而獲諸禪功德雖證
真空之理而不隨於斷滅之空是為修禪
不空。【八解脫魔羂】謂菩薩習諸禪定則能
遠離生死一切魔網悉皆不能纏縛是為
解脫魔羂。【九安住佛境】謂菩薩習諸禪
定開發無量智慧通達甚深法義於佛知
見自然明了心心寂滅住持不動是為安
住佛境。【十解脫成熟】謂菩薩習諸禪定一
切業惑不能撓亂行之既久則無礙解脫
自然圓就是為解脫成熟。
坐禪人十種行（出解脫道論）【一令觀處明淨】謂
修行之人欲修禪定先須調適飲食不飢
不飽次須隨順時節不先不後又當整肅
威儀無有𠎿怠修此三行用觀分明則諸
緣屏息心常寂靜安於禪定是為觀處明
淨。【二徧起觀諸根】謂坐禪之人欲修禪定
當周徧觀察信等五根不令消减與定相
應心無懈怠即得遠離疑盖等過三昧現
前是為徧起觀諸根（五根者信根進根念根定根慧根也梵語
三昧華言正定）。【三曉了於相】謂坐禪之人欲修禪
定必當曉了意識想念之相令其不急不
寬調適得中則妄想不生禪定易入是為
曉了於相。【四制令心調】謂坐禪之人欲修
禪定當起精進制伏其心調停適中勿使
過度增長亂意則得定相現前三昧成就
是為制令心調。【五折伏懈怠】謂坐禪之人
若以不得勝定令心無味故成懈怠而欲
睡眠於是之時必當諦觀諸禪功德䇿勵
精進則定相現前三昧可得是為折伏懈
怠。【六心無味著】謂坐禪之人欲修禪定以
慧根遲鈍及少方便不得寂靜故於勝定
無所樂著是為心無味著。【七心歡喜】謂坐
禪之人於諸勝定心若無味當觀生老病
死及諸惡趣令生恐怖然後念佛法僧等
諸功德䇿進身心令欣得禪定是為心歡
喜。【八心定成捨】謂坐禪之人欲修禪定當
調伏諸根如理思惟安住寂靜而捨一切
非正之行是為心定成捨。【九近學定人】謂
坐禪之人欲修禪定應當遠離不修威儀
及不習寂靜之人而常親近安住寂靜威
儀整肅心源泯淨者依其教誡成就正定
道業是為近學定人。【十樂著安定】謂坐禪
之人欲修禪定於彼得定善解緣起入寂
靜處者即當愛樂恭敬求其開導以起定
心是為樂著安定。
般若十種利益（出月燈三昧經）梵語般若華言智慧
謂菩薩由此智慧通達無礙故獲十種利
<pb n="226"/>
益也。【一一切捨不取施想】謂菩薩修行般
若照了萬法俱寂是故雖行布施而無能
施之想不著所施之物不見受施之人是
為一切捨不取施想。【二持戒不[卸-ㄗ+夬]而不依
戒】謂菩薩修行般若雖堅持淨戒無所毀
[卸-ㄗ+夬]然以空慧照之則不見有能持能犯之
相是為持戒不[卸-ㄗ+夬]而不依戒。【三住於忍力
而不住眾生想】謂菩薩修行般若安住忍
力度諸眾生然以空慧照之而終不起眾
生得度之想是為住於忍力而不住眾生
想。【四行於精進而離身心】謂菩薩修行般
若於諸梵行雖勇猛精進然以空慧照之
而不見有身心精進之相是為行於精進
而離身心。【五修禪而無所住】謂菩薩修行
般若雖在禪定然以空慧照之而於一切
諸禪功德不生味著是為修禪而無所住。
【六魔不能擾】謂菩薩修行般若能以空慧
照了諸法本性空寂復知魔佛體元不異
魔雖發現即無所怖是為魔不能擾。【七於
他言論其心不動】謂菩薩修行般若於世
間出世間一切諸法無不通達明了故於他
人言論悉能辯其邪正是非不為所惑是
為於他言論其心不動。【八達生死海底】謂菩
薩修行般若照了諸法洞徹生死淵源不為
輪轉所溺是為達生死海底。【九起增上悲】
謂菩薩修行般若雖觀一切性空常以廣
大悲愍之心誓[托-七+友]一切眾生之苦令得解
脫是為起增上悲。【十不樂二乘道】謂菩薩
修行般若而能了知聲聞緣覺小乘之法
沉滯空寂未為究竟而不欣樂唯求大乘
無上之道而得解脫是為不樂二乘道。
聞經十益（出華嚴經䟽）謂毘盧遮那如來現法界
無盡身雲徧一切處與十方佛互為主伴
稱性圓融而說此經令諸菩薩一切大眾
及未來世法界眾生皆悉得聞信解悟入
生如來家乃至深入毘盧性海若人聞是經
得無量無邊利益今束為十故云聞經十
益也（梵語毘盧遮那華言徧一切處）。【一見聞益】見聞益者
謂見聞如來常說徧說此之大經佛佛道
同法應如是令諸眾生入佛境界成見聞
益（常說者過去現在窮未來際恒說此法也徧說者十方無盡世界皆說此法也）。
【二發心益】謂聞如來說本因中大願大行
誓度眾生是以遂發信心學佛行願成發
心益。【三造修益】謂聞如來說此大經發起
當機智慧善業令諸眾生如法進修成造
修益。【四頓得益】謂聞如來初成正覺即說
此經為根本法輪義理玄妙具含眾德令
諸眾生即能開悟成頓得益。【五滅障益】謂
聞如來說此大經廣明依正二果勝德莊
嚴是以信樂修行滅煩惱障成滅障益（依正
二果者一依果謂華藏莊嚴世界二正果謂如來十身也）。【六攝位益】謂
聞此經顯說圓融地位即一位之中具攝
諸位功德期心證入成攝位益。【七起行益】
謂聞此經廣說圓融妙行即一行頓成諸
行是以起深信解發意修行成起行益。【八
稱性益】謂聞說此經稱性極談真實之法
决須解了依性起修成稱性益。【九轉利益】
謂聞此經說一切眾生皆具如來智慧乃
展轉與人演說皆得饒益成轉利益。【十速
證益】謂總具前諸法門故廣修眾德則能
速出生死頓證菩提成速證益（梵語菩提華言道）。
多聞十種利益（出月燈三昧經）謂修菩薩行者於世
間出世間一切邪正之法無不聞知故獲
<pb n="227"/>
此十種利益也。【一知煩惱助】謂修菩薩
行者以多聞故則知自身及諸眾生所有
一切煩惱之惑皆能資助業因而受當來
果報故求出離而不為所惑也。【二知清淨
助】謂修菩薩行者以多聞故悉知一切清
淨梵行皆能資助菩提之道是以精勤修
習以證無上佛果也。【三遠離疑惑】謂修菩
薩行者以多聞故則於世間出世間一切
諸法及外道邪魔等論悉皆明了通達而
無所疑惑也。【四作正直見】謂修菩薩行者
以多聞故則於一切邪正之法無不明了
若有眾生邪見邪論者為作正直知見而
格其非心也。【五遠離非道】謂修菩薩行者
以多聞故則於善惡果報諸法同緣無不
明了故殺盜等一切非法之道皆能遠離
而不為也。【六安住正路】謂修菩薩行者以
多聞故則於一切邪正諸法無不明了故
不為非道所惑而於如來正法常得安住
而不退也。【七開甘露門】謂修菩薩行者以
多聞故則能深入如來之藏了知無上法
味而復以此普潤眾生令其善根增長是
為開甘露門也。【八近佛菩提】梵語菩提華
言道謂修菩薩行者以多聞故常勤修習
則知戒定慧行能趣聖果是以心常在道
精勤無怠而於佛果菩提為不遠也。【九為
作光明】謂修菩薩行者以多聞故知諸眾
生皆為無明所覆常受長夜之苦而能以
智慧之燈作諸光明令其出離幽暗而獲
清升之樂也（無明者無所明了也）。【十不畏惡道】謂修
菩薩行者以多聞故曉了萬法體本空寂
無苦無樂是以發廣大心隨類化度一切
眾生而於險難惡道悉無所畏也。
十法行（出辯中邊論）【一書寫】謂於佛所說經律論
文書寫流通使不斷絕也。【二供養】謂於佛
經典所在之處如佛塔廟皆應恭敬尊重
供養也。【三施他】謂所聞之法為他演說或
施與經卷不專自用但欲利他也。【四諦聽】
謂聞他人讀誦解說一切經法深生愛樂
而專心審聽也。【五披讀】謂於諸佛所說之
經時常披[門@(八/允)]看讀不釋手也。【六受持】謂於
諸佛所說教法從師稟受持而弗失也。【七
開演】謂於如來所說正法時常開示演說
令人信觧也。【八諷誦】謂於如來所說一切
道法諷誦宣揚梵音清徹令人樂聞也。【九
思惟】謂於如來所說一切法義思惟籌量
憶念不忘也。【十修習】謂依如來所說之法
精修數習以成道果也。
十種行願（出華嚴經行願品）普賢菩薩於華嚴會上
逝多林中稱歎如來勝功德已告諸菩薩
及善財言如來功德十方諸佛經剎塵刼
說不能𥁞若欲成就此功德門應修十種
廣大行願也（普賢者德周法界曰普調柔善順曰賢菩薩梵語具云菩
提薩埵華言覺有情梵語逝多華言勝林刼梵語具云刼波華言分別時節）。【一
禮敬諸佛】謂一心運想十方諸佛如對目
前恭敬慇懃五體投地故云禮敬諸佛（五體
者頭及兩手兩足也）。【二稱讚如來】謂愛樂佛之功德
以微妙舌根出無𥁞音聲稱揚讚嘆故云
稱讚如來。【三廣修供養】謂諸佛如來為最
上福田當起正信悉以上妙財法等所謂
最勝花鬘塗香貲財眾具及以勤修善根
菩提妙法皆悉無量以用供養故云廣修
供養（梵語菩提華言道）。【四懺除業障】懺梵語具云
懺摩華言悔過今言懺悔華梵兼舉也謂
<pb n="228"/>
之懺者陳露先罪悔者改徃修來若欲懺
除業障即當自念無量刼中由貪嗔癡作
諸惡業障蔽真性今當清淨三業於諸佛
菩薩眾前誠心懺悔不敢覆藏故云懺悔
業障（三業者身業口業意業也）。【五隨喜功德】謂佛從初
發心不惜身命捨頭目髓腦修諸苦行以
至成道滅度所有功德乃至六趣四生聲
聞辟支佛一切菩薩等種種所有諸善功
德我皆隨順歡喜故云隨喜功德（六趣者天趣人
趣修羅趣餓鬼趣畜生趣地獄趣也四生者胎生𡖉生濕生化生也辟支梵語具云
辟支迦羅華言緣覺菩薩梵語具云菩提薩埵華言覺有情）。【六請轉法
輪】謂十方剎土諸佛成等正覺我以身口意
業慇懃勸請轉妙法輪普雨法雨自他霑
洽故云請轉法輪（剎梵語具云剎摩華言土田）。【七請佛住
世】謂諸佛菩薩聲聞緣覺諸善知識將欲
入滅我悉勸請久住於世利樂眾生故云
請佛住世。【八常隨佛學】謂佛從初發心精
進不退不惜身命剝皮為紙析骨為筆刺
血為墨書寫經典積如須[弓*(乞-乙+小)]乃至成道說
法度生所有法行悉願隨順修學故云常
隨佛學（梵語須[弓*(乞-乙+小)]華言妙高）。【九恒順眾生】謂常於一
切眾生承事供養如奉師長如敬父母凡
有病苦為作良醫乃至貧窮令得饒富如
是平等隨順利樂故云恒順眾生。【十普皆
迴向】謂發廣大心從初禮敬諸佛乃至恒
順眾生所有一切廣大功德普皆迴向法
界眾生願令常得安樂乃至究竟成就菩
提故云普皆迴向。
十度各三行（出成唯識論）度者超度也謂此十度
各有三種殊勝行門菩薩修行此法則能
自利利他度諸眾生離生死此岸越煩惱
中流到涅槃彼岸同證無上菩提（梵語涅槃華言
滅度梵語菩提華言道）。【一施度三行】此施度有三種
一財施謂以己所有財物施與他人令其安
樂二法施謂以佛法為諸眾生演說令其
開悟三無畏施謂於諸眾生無殺害心令
其無所怖懼是為施度三行。【二尸度三行】
尸梵語具云尸羅華言清涼又翻為戒此
戒度有三種一攝律儀戒謂持佛戒律具
眾威儀二攝善法戒謂身口意所作善法
皆悉攝持三饒益有情戒謂以慈悲喜捨
之心與眾生樂[托-七+友]眾生苦平等利益是為
尸度三行。【三忍度三行】此忍度有三種一
耐怨害忍謂若遇怨憎毒害安然忍耐無
返報心二安受苦忍謂若遇水火刀杖眾
苦所逼恬然忍受三諦察法忍謂諦審諸
法體性虛幻而本無生滅安然忍可是為
忍度三行。【四進度三行】此進度有三種一
被甲精進謂起大誓願心修諸勝行二攝
善精進謂修方便行進趣無上菩提三利
樂精進謂勤化眾生咸修於道是為進度
三行。【五禪度三行】禪梵語具云禪那華言
靜慮此禪度有三種一安住靜慮謂亂想
不起深入禪定二引發靜慮謂智慧現前
生諸功德三辦事靜慮謂功行圓成利益
眾生是為禪度三行。【六慧度三行】此慧度
有三種一生空無分別慧謂平等照了俗
諦之法無生滅相二法空無分別慧謂平
等照了真諦之法悟性本空三俱空無分
別慧謂全照中道超前二空悉皆平等是
為慧度三行（俗諦者謂建立一切法也真諦者謂泯絕一切法也）。【七
方便度三行】此方便度有三種一進趣果
向方便謂修諸功德迴向佛果二巧會有
<pb n="229"/>
無方便謂能善巧融會真俗二諦之理三
不捨不受方便謂[托-七+友]濟眾生了達能所
皆空而不捨離是為方便度三行。【八願度
三行】此願度有三種一求菩提願謂自求
佛果二利樂他願謂救度一切眾生三外
化願謂外化有情亦起自利利他之願是
為願度三行。【九力度三行】力即力用謂此
力度有三種一思擇力謂思惟揀擇一切
善法而得其力二修習力謂修行數習殊
勝妙行證得其力三變化力謂神通力用
化度眾生是為力度三行。【十智度三行】此
智度有三種一無相智謂觀達一切諸法
性本自空二受用法樂智謂修行證得一
切種智恒自受用得大自在三成熟有情
智謂教化饒益一切眾生成就道果是為
智度三行（一切種智謂知一切道知一切種即佛智也）。
十種有依行輪（出地藏十輪經）有依行者有可憑依
之行業也輪以摧碾為義佛謂眾生依此
行業而修菩提則能摧破一切煩惱惑業
故曰輪也（梵語菩提華言道）。【一具足淨信】謂眾生
具足清淨信心則於一切善惡業緣受報
因果皆無所疑此為有依行也。【二具足慚
愧】謂眾生具足慚愧之心凡有所作身口
過非而能內自羞耻發露向人悉不覆藏
此為有依行也。【三安住律儀】謂眾生若能
攝身口意業安住淨戒則於殺盜＆CB21942;妄等
諸律儀悉無毀犯此為有依行也。【四安住
慈心】謂眾生若能安住平等慈愛之心則
於一切有情悉與其樂不加惱害此為有
依行也。【五安住悲心】謂眾生若能安住平
等悲憫之心則於一切有情見其受苦普
為救[托-七+友]令其安隱此為有依行也。【六安住
喜心】謂眾生若能安住歡喜之心見諸有
情離苦得樂了無憎嫉之意此為有依行
也。【七安住捨心】謂眾生若能安住捨離之
心則於一切有情冤親平等無憎無愛此
為有依行也。【八具正歸依】謂眾生發心修
行之初必須歸向依止佛法僧寶則所修
所證有所憑據而不惑於外道邪魔之見
此為有依行也。【九具足精進】謂眾生於如
來一切善法若能隨順修學勇猛精勤始
終不懈此為有依行也。【十常樂寂靜】謂眾
生修習禪定當遠離憒閙寂默一心如理
思惟絕諸妄想此為有依行也。
十種發心（出華嚴經隨䟽演義鈔）十種發心者謂諸眾
生迷妄失真念念起心貪著諸境業報不
同苦樂有異皆因發心不純也。【一發地獄
心】謂眾生念念起貪瞋之心日增月甚造
上品十惡行火塗道是名發地獄心（上品者謂
人作惡於欲作正作作已三時之中俱不能悔也十惡者一殺生二偷盜三邪＆CB21942;四
妄語五兩舌六惡口七綺語八貪欲九瞋恚十邪見也火塗道者即地獄道也謂地
獄中受火床炉炭等苦也。【二發畜生心】謂眾生念念起
心欲多眷屬如海吞流愚痴貪著起中品
十惡行血塗道是名發畜生心（中品者謂作惡已後
起少悔心也血塗道者即畜生道也謂畜生常被互相吞啖之苦也。【三發餓
鬼心】謂眾生念念欲得名聞四遠八方稱
揚內無實德虛比聖賢唯行謟誑起下品
十惡行刀塗道是名發餓鬼心（下品者謂作惡之時
即能悔也刀塗道者即餓鬼道也謂餓鬼中常受刀杖逼迫之苦也）。【四發下
品十善心】下品者於作善之時即生悔心
也十善者不殺生不偷盜不邪＆CB21942;不妄
語不兩舌不惡口不綺語不貪欲不瞋恚
不邪見也謂眾生念念欲勝於人輕他重
<pb n="230"/>
己而外揚仁義行脩羅道是名發下品十
善心（梵語阿脩羅華言非天謂行非天也）。【五發中品十善心】
中品者於作善已後起少悔心也謂眾生
念念忻樂世間修行五戒行人之道是名
發中品十善心（五戒者不殺生不偷盜不邪＆CB21942;不妄語不飲酒也）。
【六發上品十善心】上品者於十善欲作正
作作已三時之中心俱不悔也謂眾生念
念知三惡道苦及知人間苦樂相間唯天
上純受諸樂而求生彼故閉攝內根不著
外塵修行天道是名發上品十善心（三惡道者
餓鬼道畜生道地獄道也內根者即意根也）。【七發欲界主心】欲
界主者即欲界他化自在天主也謂眾生
若念念張大威勢奪他所化以自娛樂而
行魔羅道是名發欲界主心（梵語魔羅華言能奪命謂
能奪人智慧之命稱天魔者即此天也）。【八發世智心】謂眾生
念念欲得利智辯聦高才明哲鑒達古今
不信出世教法而行尼犍道是名發世智
心（梵語尼犍華言離繫即外道也）。【九發梵心】謂眾生念念
厭下欲界塵境忻上梵天勝妙之樂而行
色無色之道是名發梵心（色無色者謂色界無色界也）。
【十發無漏心】無漏者不漏落生死也謂眾
生念念厭離世間生死之苦斷除貪瞋癡
之妄惑常修無漏之因而行二乘之道是
名發無漏心（二乘者聲聞乘緣覺乘也）。
十念（出諸經要集）謂於佛等十境起修十念攝伏
亂心勿使妄動則正念現前佛道可期矣。
【一念佛】謂於如來相好功德時常專心繫
想念念不忘是名念佛。【二念法】謂諸佛教
法為修行之軌則能除愛欲塵勞諸結使
縛時常專心繫想念念不忘是名念法（結使
者謂一切惑業纏結而能驅使眾生受生死之苦也）。【三念僧】謂菩薩
羅漢聖僧咸具種種功德為世福田時常
專心繫想念念不忘是名念僧（菩薩梵語具云菩提
薩埵華言覺有情羅漢梵語具云阿羅漢華言無學）。【四念戒】謂佛所
制之戒能息諸惡成就道品猶如瓔珞可
以嚴身時常專心繫想念念不忘是名念
戒。【五念施】謂布施能破慳貪生長福果及
所施之後無有悔心亦不求報但起慈心
利益一切時常專心繫想念念不忘是
名念施。【六念天】謂諸天善業成就感報勝
身眾福具足而我亦當修如是善業感如
是身時常專心繫想念念不忘是名念天。
【七念休息】謂於寂靜之處閑居獨處屏息
一切緣務則可脩習聖道時常專心繫想
念念不忘是名念休息。【八念安般】安般梵
語具云安那般那華言遣來遣去即出入
息也謂攝心靜慮數出入息覺知長短則
能除諸妄想時常專心繫想念念不忘是
名念安般。【九念身】謂此身頭目手足皮肉
骨髄何者是身從何處來為誰所造於此
終後當生何處了知因緣假合畢竟不實
即須晝夜精進修習淨行時常專心繫想
念念不忘是名念身。【十念死】謂人之生猶
如夢幻諸根不久終當散壞即須晝夜精
修以求出離時常專心繫想念念不忘是
名念死。

大明三藏法數卷第三十二
<sarticle><article>大明三藏法數卷第三十三　　　　石五</article></sarticle>
上天竺前住持沙門一如等奉　勑集註
念佛十種心（出大寶積經）彌勒菩薩白佛言如佛
所說阿彌陀佛極樂世界功德利益若有
眾生發十種心隨一一心專念彼佛是人
<pb n="231"/>
命終當得徃生也（梵語彌勒華言慈氏梵語阿彌陀華言無量壽）。
【一無[損-口+ㄙ]害心】念佛之人於諸眾生常起大
慈之心不加[損-口+ㄙ]害令得快樂是名無[損-口+ㄙ]害
心。【二無逼惱心】念佛之人身心安靜於諸
眾生常起大悲之心深加愍傷令得脫苦
是名無逼惱心。【三樂守護心】念佛之人於
佛所說正法當須不惜身命守護愛惜是
名樂守護心。【四無執著心】念佛之人常以
智慧觀察於一切法不生執著是名無執
著心。【五起淨意心】念佛之人能離世間雜
染之法復於利養等事常生知足之心是
名起淨意心。【六無忘失心】念佛之人求生
淨土成佛種智於一切時念念不捨是名
無忘失心。【七無下劣心】念佛之人常行平
等之心於諸眾生尊重恭敬不生輕慢是
名無下劣心。【八生决定心】念佛之人不著
世間言論於無上菩提之道深生正信畢
竟不惑是名生决定心（梵語菩提華言道）。【九無雜
染心】念佛之人修習功行種諸善根心常
遠離一切煩惱雜染是名無雜染心。【十起
隨念心】念佛之人雖觀如來相好而不生
愛著之心於無念中常念彼佛是名起隨
念心。
十種方便（出晉譯華嚴經）【一布施方便】謂修菩薩行
者心無慳吝於身命財悉皆喜捨但欲利
益眾生不求人之恩報是為布施方便也。
【二持戒方便】謂修菩薩行者堅持禁戒行
頭陀行威儀具足不輕他人於諸塵境心
無染著是為持戒方便也（梵語頭陀華言抖擻）。【三忍
辱方便】謂修菩薩行者遠離顛倒瞋恚而
無彼我之想於諸眾生設有橫逆侵加於
己悉能忍受心無所動是為忍辱方便也。
【四精進方便】謂修菩薩行者於諸梵行即
當捍勞忍苦勇猛無怠其所得法念念思
惟不令忘失是為精進方便也（梵行即淨行也）。【五
禪定方便】謂修菩薩行者遠離一切五欲
及諸煩惱而於禪定觧脫等法[銳-兄+允]意修習
求證佛果是為禪定方便也（五欲者色欲聲欲香欲味
欲觸欲也）。【六智慧方便】謂修菩薩行者遠離愚
癡煩惱長養一切功德歡喜愛樂心無厭
足開發慧觧成就菩提是為智慧方便也
（梵語菩提華言道）。【七大慈方便】謂修菩薩行者運
平等大慈之心利樂一切眾生雖歷塵劫
而不疲厭是為大慈方便也（刼梵語具云刼波華言分
別時節）。【八大悲方便】謂修菩薩行者雖了知
諸法元無自性而能以平等大悲之心代
一切眾生受諸苦惱雖歷塵刼而不疲厭
是為大悲方便也。【九覺悟方便】謂修菩薩
行者以無礙智慧開示一切眾生令其了
悟本有覺性無所疑惑是為覺悟方便也。
【十轉不退法輪方便】謂修菩薩行者轉無
上法輪化導一切眾生令其依教修學增
長菩提行位不退是為轉不退法輪方便
也。
十行僊（出楞嚴經）【一地行僊】謂其服食藥餌能駐
一期之壽而不能輕舉故名地行僊（一期者從
生至死也）。【二飛行僊】謂其飡食黃精松栢之類
久而身輕故名飛行僊（黃精藥名松栢者謂松栢之葉也）。
【三遊行僊】謂其久服還[舟-(白-日)]化形易骨遊戲
人間故名遊行僊（還[舟-(白-日)]者謂神仙九還之[舟-(白-日)]也）。【四空行
僊】謂其乘陰陽動靜調氣固精騰身履空
故名空行僊。【五天行僊】謂其能皷天池嚥津
液不交世欲故名天行僊（天池即口也）。【六通行
<pb n="232"/>
僊】謂其吞吸日月精華作意存變以延身
命嵗久功成遂有異見通世物情故名通
行僊。【七道行僊】謂其能以呪術持身術力
成就故名道行僊。【八照行僊】謂其能繫念
一境澄凝精思積久功成照用顯發故名
照行仙。【九精行僊】謂其內以坎男离女為
四配外即扶陰助陽攝衛精氣故名精行
僊。【十絕行僊】謂其存想世間有為功用運
想化理超絕世間故名絕行僊。
十魔（出華嚴經隨䟽演義鈔）魔梵語具云魔羅華言能
奪命謂能奪眾生智慧之命又翻作障能
於修道之人而作障難故也。【一蘊魔】謂色受
想行識五蘊為魔也盖貪著五蘊之法起
惑造業障礙正道遂失智慧之命是名蘊
魔。【二煩惱魔】謂一切煩惱之惑為魔也盖
貪著五塵之境起諸煩惱障礙正道遂失
智慧之命是名煩惱魔（五塵者色塵聲塵香塵味塵觸塵也）。
【三業魔】謂一切惡業為魔也盖殺盜＆CB21945;妄
諸罪𢙣業障礙正道遂失智慧之命是名
業魔。【四心魔】謂一切我慢之心為魔也盖
心懷貢高常生憍慢障蔽正道遂失智慧
之命是名心魔。【五死魔】謂人壽𥁞命終為
魔也盖業報已畢捨離現生之處障蔽修
道遂失智慧之命是名死魔。【六天魔】謂欲
界第六他化自在天為魔也盖此天為欲
界之主見人修道以為失我眷屬空我宮
殿即興魔事惱亂行者令人障蔽正道遂
失智慧之命是名天魔。【七善根魔】謂著所
修一切善法為魔也盖修行之人或得一
善即生取著之心更不加修由是障蔽正
道遂失智慧之命是名善根磨。【八三昧魔】
梵語三昧華言正定謂著於所得禪定為
魔也盖修禪之人得一三昧久味躭著不
求昇進障蔽正道遂失智慧之命是名三
昧魔。【九善知識魔】謂慳吝於法而為魔也
盖於一切諸法起執著心不能開導於他
障蔽正道令人遂失智慧之命是名善知
識魔。【十菩提法智魔】梵語菩提華言道謂
著一切法而為魔也盖修行之人於菩提
之法起智執著堅守不捨障蔽正道遂失
智慧之命是名菩提法智魔。
十種鬼（出楞嚴經）【一恠鬼】謂此鬼宿因多貪於物
非理而取故受此報還託於物即金銀草
木等精恠也。【二魃鬼】謂此鬼宿因多＆CB21942;為
色動亂身心如風鼓物故受此報還託於
風而成魃鬼也（魃即旱魃）。【三魅鬼】謂此鬼宿因
多詐唯憑許偽惑亂於人故受此報託附畜
類以成其質即狐狸等精能魅惑人者也。
【四蠱毒鬼】謂此鬼宿因多怨結怨在心懷
惡不捨故受此報假託毒類以成其質即
蛇[虺-兀+元]等毒蟲能蠱於人者也。【五癘鬼】謂此
鬼宿因多瞋心常忿恚故受此報遇人年
灾命衰者便入其身興諸苦惱如癘疫＆CB30256;
屍骨蒸之類也。【六餓鬼】謂此鬼宿因多慢
內無實德空腹高心陵人傲物故受此報
寓氣為質不逢飲食常困飢虛是名餓
鬼。【七魘鬼】謂此鬼宿因多誑常懷異謀詐
現有德欺罔於人故受此報憑虛託暗迷
惑昏睡之人是名魘鬼。【八魍魎鬼】謂此鬼
宿因邪見妄生執著自謂明悟故受此報
寓山川以託其形為木石之恠是名魍魎
鬼。【九役使鬼】謂此鬼宿因多枉勞心役思
常行不正撓害無辜故受此報寓明顯
<pb n="233"/>
境託以成形而為擔沙負石走使之類是
名役使鬼。【十傳送鬼】謂此鬼宿因爭訟藏
覆己罪為人所訟故受此報託附於人傳
送吉凶福禍之言是名傳送鬼。
十纏（出翻譯名義）纏者縛也謂一切眾生被此十
法纏縛不能出離生死之苦證得涅槃之
樂也（梵語涅槃華言滅度）。【一無慚】慚即慚天謂人於
屏處作諸過惡不自慚耻也。【二無愧】愧即
愧人謂於人所見處為諸過非不知羞愧
也。【三嫉】嫉者妬也謂見他人榮富心生妬
忌也。【四慳】慳者吝也謂人於世間貲財
及出世間法財不肯惠施也。【五悔】悔者恨
也謂所作之過蔕（音蔡）芥胸臆不能自安也
（蔕芥者謂刺粳也。【六睡眠】睡眠者謂人昏懵不惺
常樂睡眠無所省察也。【七掉舉】掉舉者搖
動也謂心念動搖不能攝伏於諸禪觀無
由成就也。【八昏沉】昏沉者昏鈍沉墜也謂
神識昏鈍懵然無知不加精進之功遂致
沉墜苦海也。【九嗔忿】嗔忿者恚怒也謂人
於違情之境不順己意便發恚怒而忘失
正念也。【十覆】覆者藏也謂隱藏所作過
惡惟恐人知不能悔過而遷善也。
十使（出法界次第）使即驅役之義謂此貪等十使
皆能驅役行者心神流轉三界生死也（三界
者欲界色界無色界也）。【一貪使】引取之心名為貪謂
於一切物及順情之境引取無厭是為貪
使。【二嗔使】忿怒之心名為嗔謂於一切違
情之境即起忿怒是為嗔使。【三癡使】迷惑
之心名為癡謂於一切事理無所明了妄
生邪見起諸邪行是為癡使。【四慢使】自恃
輕他之心名為慢謂由恃己種姓富貴才
能輕蔑於他是為慢使。【五疑使】迷心乖理
名為疑謂若修戒定等法不別真偽暗鈍
無明猶豫無决是為疑使。【六身見使】謂於
名色陰入界中妄計有身強立主宰恒起
我見是為身見使（陰即色受想行識之五陰也入即眼耳鼻舌身
意六根色聲香味觸法六塵根塵相入故名十二入也界即六根六塵六識之十八
界也）。【七邊見使】謂於斷常中執斷非常執
常非斷但執一邊是為邊見使（斷常者謂外道妄計
此身死已不生故名斷見復計此身死已後當再生故名常見）。【八邪見使】
謂邪心取理不信因果斷諸善根作一闡
提行是為邪見使（梵語一闡提華言信不具）。【九見取使】
謂於非真勝法中謬計涅槃心生取著及
行道之時雖入種種觀門而真明米發謬
計所得為真為勝心生取著是為見取使
（真勝法者謂佛之正法為真為勝也梵語涅槃華言滅度真明未發者謂本性之明
未顯發也）。【十戒取使】謂於非戒中謬以為戒取
以進行如外道妄持鷄狗等邪戒執為正
戒是為戒取使（鷄狗戒者謂外道妄計前世從鷄狗中來即獨立噉
穢而行苦行也）。
十惡（出法界次第）惡即乖理之行謂眾生觸境顛
倒縱此惑情於身口意動與理垂成此十
惡也。【一殺生】殺生者謂自殺亦教人殺斷
害一切眾生之物命也。【二偷盜】偷盜者謂
竊取他人一切財物也。【三邪＆CB21942;】邪＆CB21942;者謂
非己妻妾而行欲事也。【四妄語】妄語者謂
好造虛言誑惑他人也。【五兩舌】兩舌者謂
向此說是向彼說非或向彼說此向此說
彼而使彼此乖諍也。【六惡口】惡口者謂言
語麤獷毀辱他人令其受惱也。【七綺語】綺
語者謂乖背真實巧飾言辭令人好樂也。
【八貪欲】貪欲者謂於順情之境貪著樂欲
心無厭足也。【九瞋恚】瞋恚者謂於違情之
<pb n="234"/>
境不順己意心生忿怒也。【十邪見】邪見者
謂撥無因果行邪見道心無正信也（撥者絕也）。
十習因（出楞嚴經）【一＆CB21942;習因】習即數習之義＆CB21942;習
因者謂＆CB21942;習交接研磨不休故有火光於
中發動二習交然故有鐵床銅柱八熱地
獄之報也（八熱者想獄黑繩獄堆壓獄呌喚獄大呌喚獄燒⿱夕火獄大燒⿱夕火
獄無間獄也）。【二貪習因】貪習因者謂貪習之心
徃來計筭發於相吸吸攬不止則感於水
積風為寒結水為冰故有寒冰地獄之報
也（吸入息也）。【三慢習因】慢習因者謂慢習交陵
發於相恃憍縱馳騁流逸不止積致惡毒
故有血河毒海灌吞之報也。【四嗔習因】嗔
習因者謂嗔習交衝發於相忤故心熱發
火鑄氣為金此業所感故有宮割斬斫等
報也（鑄氣為金者謂熱惱不息氣忿成堅也宮即五刑中之宮刑也）。【五詐
習因】詐習因者謂詐習交誘發於相調詐
偽之心引起不住此業所感故有杻械鞭
杖等報也（調者戲也弄也）。【六誑習因】誑習因者謂
誑習交欺發於相罔誣罔不止其心飛揚
如風鼓塵使人無見故有騰擲飛墜漂淪
等報也。【七冤習因】冤習因者謂冤習交嫌
發於衘恨如陰毒人心懷毒惡此業所感
故有投擲擊射等報也。【八見習因】見習因
者謂見習交明邪悟諸業各執己見互相
是非其事發於違拒故有勘問權詐拷訊
推鞫（音菊）等報也。【九枉習因】枉習因者謂枉
習交加發於誣謗如讒賊人逼枉良善此
業發現故感拘押按𢲉迫蹙其體瀝漉其
血等報也。【十訟習因】訟習因者謂諍訟交
喧其事發於隱覆如鑑照燭不能隱藏故
有業鏡火珠披露宿業對驗等報也。
十種見（出瑜伽師地論）【一薩迦耶見】梵語薩迦耶華
言身見謂於五蘊法上妄生執取計我我
所是名薩迦耶見（五蘊者色蘊受蘊想蘊行蘊識蘊也我者謂五蘊法
中強立主宰妄計為我也我所者即五蘊色身等也）。【二邊執見】謂外道之
人於五蘊身見之中執斷執常隨執一邊我
見增長是名邊執見（執斷執常者謂外道自計我身死已不生
名為斷見又計我身死已再生名常見也。【三邪見】謂外道之人
不了四諦因果之法邪心推度謂無此理
因斷滅出世善根是名邪見（四諦因果者苦諦集諦世
間因果也滅諦道諦出世間因果也）。【四見取】謂外道之人於
六十二見一一別計為㝡為上為勝為妙
堅固取執隨起言說唯此諦實餘皆虛妄
自謂由此見故能得清淨觧脫而得出離
是名見取（六十二見謂外道人於色受想行識五陰中每一陰各起四種
見則成二十見約過去現在未來三世通而論之則成六十見以斷常也見而為根
本捴成六十二見也）。【五戒禁取】謂外道之人於所受
持若戒若禁妄計為最為上為勝為妙隨
起言說唯此諦實餘皆虛妄自謂由此戒
禁能得出離是名戒禁取。【六貪見】謂於欲
界色界無色界一切順情之境躭染取著
而起諸見是名貪見。【七恚見】謂於一切違
情之境以忿怒心[損-口+ㄙ]他有情及於他所愛
起不饒益於他所不愛而作饒益是名恚
見。【八慢見】謂心生憍慢計己為勝視他為
劣是名慢見。【九無明見】謂於真實理地無
所明了執著邪見是名無明見。【十疑見】謂
於諸諦之理心懷猶豫無决定見是名疑
見（諸諦理者謂苦集滅道四諦之理也）。
十惡果報（出華嚴經）謂眾生前世造十惡業感餓
鬼畜生地獄三惡道報受是苦盡若生人
中餘業未盡每一惡中復受二種果報故
名十惡果報也。【一殺生果報】謂殺生之罪
<pb n="235"/>
能令眾生墮三惡道若生人中得二種果
報一者短命二者多病是名殺生果報。【二
偷盜果報】謂偷盜之罪亦令眾生墮三惡
道若生人中得二種果報一者貧窮二者
共財不得自在是名偷盜果報。【三邪＆CB21942;果
報】謂邪＆CB21942;之罪亦令眾生墮三惡道若生
人中得二種果報一者妻不貞良二者不
得隨意眷屬是名邪＆CB21942;果報。【四妄語果報】
謂妄語之罪亦令眾生墮三惡道若生人
中得二種果報一者多被誹謗二者為他
所誑是名妄語果報。【五兩舌果報】謂兩舌
之罪亦令眾生墮三惡道若生人中得二
種果報一者眷屬乖離二者親族弊惡是
名兩舌果報。【六惡口果報】謂惡口之罪亦
令眾生墮三惡道若生人中得二種果報
一者常聞惡聲二者言多諍訟是名惡口
果報。【七綺語果報】謂綺語之罪亦令眾生
墮三惡道若生人中得二種果報一者言
無人信二者語不明了是名綺語果報。【八
貪欲果報】謂貪欲之罪亦令眾生墮三惡
道若生人中得二種果報一者心不知足
二者多欲無厭是名貪欲果報。【九嗔恚果
報】謂嗔恚之罪亦令眾生墮三惡道若生
人中得二種果報一者常被他人求其長
短二者常被於他之所惱害是名嗔恚果
報。【十邪見果報】謂邪見之罪亦令眾生墮
三惡道若生人中得二種果報一者生邪
見家二者其心謟曲是名邪見果報。
十不增長業（出瑜伽師地論）【一夢所作業】夢所作者
謂夢中所為非意思所起亦非身口所作
是為不增長業也。【二無知所作業】無知所
作者謂無所知覺之人所作之業皆非意
思所起是為不增長業也。【三無故思所作
業】無故思所作者謂身口所作之業非故
意所思而起是為不增長業也。【四不利不
數所作業】不利不數所作者謂不以利養
而作亦不數數而作是為不增長業也。【五
狂亂所作業】狂亂所作者謂癡狂昏乱之
人於身口所作本非故意亦非知覺是為
不增長業也。【六失念所作業】失念所作者
謂人既失正念即同迷癡凢所作業不由
意地而起是為不增長業也。【七非樂欲所
作業】非樂欲所作者謂凢所作業必從樂
欲心起若其所作既非樂欲是為不增長
業也。【八自性無記業】自性無記者謂無記
性所作非善因緣亦非不善因緣是為不
增長業也（無記性者謂不善不惡之性也）。【九悔所[損-口+ㄙ]業】悔
所[損-口+ㄙ]者謂先所作業既生慚愧悔過遷善
其業即[損-口+ㄙ]是為不增長業也。【十對治所[損-口+ㄙ]
業】對治所[損-口+ㄙ]者謂所作業方便對治如嗔
心起時即以慈悲治之其業[損-口+ㄙ]减是為不
增長業也。
十種說三世（出華嚴經）十種說三世者謂三世各
三乃分九別會別歸摠攝在一念故以一
融九雖九而常一雖一而常九一九無礙
十世圓融經云無量無數刼觧之即一念
知念亦無念如是見世間是名十種說三
世也（刼梵語具云刼波華言分別時節）。【一過去世說過去
世】謂過去世中說過去世之事也。【二過去
世說未來世】謂過去世中說未來世之事
也。【三過去世說現在世】謂過去世中說現
在世之事也。【四未來世說過去世】謂未來
世中說過去世之事也。【五未來世說現在
<pb n="236"/>
世】謂未來世中說現在世之事也。【六未來
世說無盡】謂未來世中說未來世未來之
後復有未來無窮𥁞之事也。【七現在世說
過去世】謂現在世中說過去世之事也。【八
現在世說未來世】謂現在世中說未來世
之事也。【九現在世說平等】謂現在世中說
現在世之事也以現在為平等者例過去
未來之現在前後均齊也。【十現在世說三
世即一念】謂世由積念而成故三世各三
而成九世攝九世歸三世攝三世即一念
故合論云十世古今始終不離於當念也。
粥有十利（出摩訶僧祇律）律云佛住舍衛城時難陀
毋作食先飯比丘然後自食復作釜飯逼
上飯汁自飲即覺身內風除宿食頓消由
是多水少米合煎復用胡椒蓽𦭞調和以
奉世尊由是佛聽比丘從今日後許食粥
有十種利時世尊即說偈曰持戒清淨人
所奉恭敬隨時以粥施十利饒益於行者
色力壽樂辭清辯宿食風除飢渴消是名
為藥佛所說欲生人天常受樂應當以粥
施眾僧（梵語難陀華言善歡喜）。【一資色】謂資益身軀
顏容豐盛故云資色。【二增力】謂補益尫羸
增長氣力故云增力。【三益壽】謂補養元氣
壽筭增益故云益壽。【四安樂】謂清淨柔輭
食則安樂故云安樂。【五辯說】謂滋潤喉吻
論議無礙故云辯說。【六除風】謂調和通利
風氣消除故云風除。【七消宿食】謂溫煖脾
胃宿食消化故云消宿食。【八辭清】謂氣無
凝滯辭辯清揚故云辭清。【九除飢】謂適充
口腹飢餒頓除故云除飢。【十消渴】謂喉吻
霑潤渴想隨消故云消渴。
飲酒十過（出四分律藏）【一顏色惡】謂飲酒之人顏
貌容色因此變常無有善相也。【二下劣】謂
飲酒之人威儀不整動止輕薄人所賤惡
也。【三眼視不明】謂恣飲狂癡瞻視昏瞀而
色境莫辨也（瞀音務目不明也）。【四現嗔恚相】謂醉
酒之人行不善法不頋親属賢善恣肆忿
怒也。【五壞田業資生】謂恣飲放逸破費產
業資財散失也。【六致疾病】謂飲酒過度身
体失調以致疾病也。【七益闘訟】謂醉酒發
狠與人爭競不惜身命而闘訟益增也。【八
惡名流布】謂躭飲縱恣棄捨善法而醜名
惡聲遠近流布也。【九智慧减少】謂飲酒昏
迷狂騃（語駭切）愚癡而智慧减少也。【十命終
墮惡道】謂朋狎飲酒善行不修惡業日增
命終之後而墮惡道也。
食肉十過（出法苑珠林）【一眾生是己親】謂一切眾
生輪迴五道互相生育[逅-口+巾]為眷屬以是因
緣今所食肉無非親者故云眾生是己親
（五道者天道人道餓鬼道畜生道地獄道也）。【二見生驚怖】謂一
切眾生護身惜命與人無別若見食肉之
人驚怖遠離故云見生驚怖。【三壞他信心】
謂世間行善之人見沙門食肉者即生毀
謗而言佛法中無有真實沙門修梵行者
故云壞他信心（梵語沙門華言勤息梵行即淨行也）。【四行人
不應食】謂菩薩為求出離生死當修慈悲
之行少欲知足若其食肉則不能出離故
云行人不應食。【五羅剎習氣】梵語羅剎華
言速疾鬼習氣者先世餘習氣分也謂沙
門宿世曾作羅剎眷屬今雖出家在佛法
中由昔餘習見食肉者歡喜親近故云羅
剎習氣。【六學術不成】謂學道之人若好食
肉則污染梵行於如來無上聖道出世觧
<pb n="237"/>
脫不得成就故云學術不成。【七生命同己】
謂學道之人應起慈心諦觀一切眾生惜
命畏死與己無別須當護惜故云生命同
己。【八天聖遠離】謂食肉之人諸天聖人悉
皆厭惡遠離而不親近故云天聖遠離。【九
不淨所出】謂一切畜生宿因不淨之業以
成不淨之身其所食噉又多不淨學道之
人欲修梵行而食彼肉則亦不淨故云不
淨所出。【十死墮惡道】謂食肉之人必多害
物命惡業日積是以命終之後應生惡道
故云死墮惡道（惡道即餓鬼畜生地獄三惡道也）。
十大數（出華嚴經）十大數者華嚴經阿僧祇品心
王菩薩問佛云何阿僧祇乃至不可說不
可說佛即為說筭數無𥁞之法積成十種
大數也然數法有三等一下等數法十十
變之即一變十十變百百變千千變萬等
也二中等數法百百變之即一百洛义為
一俱胝等也三上等數法倍倍變之即俱
胝俱胝為一阿[序-予+(更-一)]多等也此之數法唯佛
能了故佛自說筭數之法無窮無盡以筭
諸佛清淨功德及菩薩所入諸行願海乃
至世間一切無盡法也（梵語洛叉華言十萬梵語俱胝華言
百億梵語阿[序-予+(更-一)]多亦云那由他華言萬億）。【一阿僧祇】梵語阿僧
祇華言無數謂從一百洛义為一俱胝乃
至至至為一阿僧祇也（至至者數也）。【二無量】謂
從阿僧祇阿僧祇為一阿僧祇轉阿僧祇
轉阿僧祇轉為一無量也。【三無邊】謂從無
量無量為一無量轉無量轉無量轉為一
無邊也。【四無等】謂從無邊無邊為一無邊
轉無邊轉無邊轉為一無等也。【五不可數】
謂從無等無等為一無等轉無等轉無等
轉為一不可數也。【六不可稱】謂從不可數
不可數為一不可數轉不可數轉不可數
轉為一不可稱也。【七不可思】謂從不可稱
不可稱為一不可稱轉不可稱轉不可稱
轉為一不可思也。【八不可量】謂從不可思
不可思為一不可思轉不可思轉不可思
轉為一不可量也。【九不可說】謂從不可量
不可量為一不可量轉不可量轉不可量
轉為一不可說也。【十不可說不可說】謂從
不可說不可說為一不可說轉不可說轉
不可說轉為一不可說不可說也。
佛十一持（出華嚴經并華嚴經䟽）【一佛持】謂如來色相
之身住持世間能令眾生佛種不斷是名
佛持。【二法持】謂如來法性之法住持世間
能令眾生法種不斷是名法持。【三僧持】謂
如來應化菩薩聖僧住持世間能令眾生
僧種不斷是名僧持（菩薩梵語具云菩提薩埵華言覺有情）。
【四業持】謂如來見諸眾生造作惡業故現
威猛勢力逼今修善如無厭足王假現惡
業之行化諸眾生是名業持（無厭足王者即華嚴經五
十三叅中第十七善知識也善財見王現威猛勢將諸罪人或斷手足或以湯煑火
焚作諸惡業調伏眾生是也）。【五煩惱持】謂如來見諸眾
生行於邪行貪著煩惱故隨彼類示行貪
欲如婆須蜜多女假行欲事令他入於三
昧而斷煩惱是名煩惱持（婆須蜜多女即華嚴經五十三
叅中第二十五善知識也梵語三昧華言正定）。【六時持】謂如來最
初發心之時菩提大願而為其體時時潤
澤無有間斷是名時持（梵語菩提華言道）。【七願持】
謂如來徃昔因中發大誓願修諸功德持
令不失是名願持。【八供養持】謂如來徃昔
修行之時以諸供具持奉十方如來而為
供養是名供養持。【九行持】謂如來徃昔勤
<pb n="238"/>
修一切殊勝妙行無量無邊恒不厭足是
名行持。【十刦持】刦梵語具云刼波華言分
別時節謂如來於無量刼中具修梵行功
德而證道果住持經刼化諸眾生是名刼
持。【十一智持】謂如來行滿功圓證得一切
種智復以智慧辯才說種種法調伏眾生
不令退失是名智持（一切種智者謂知一切道知一切種即佛
智也）。
月有十一事喻如來（出大涅槃經）【一能破暗】謂月
盛滿之時清光普照能使一切大地悉皆
明朗猶如來種種說法能破一切眾生無
明大闇也。【二令見道非道】謂月盛滿之時
普照大地凡是路非路令諸眾生悉皆明
見猶如來說法開示正道邪道人悉分別
而知其可行不可行也。【三令見道邪正】謂
月盛滿之時普照大地凡路之邪正險夷
令諸眾生皆悉明見猶如來開示生死邪
險之途令趨涅槃平正之道也（梵語涅槃華言滅度）。【四
除欝蒸得清凉】謂月盛滿之時雖遇炎暑
欝結蒸熱其或對之自覺清凉之氣襲人
猶如來說法令人悉能遠離貪欲瞋恚愚
癡生死之苦而獲涅槃清凉之樂也。【五破
壞螢火高心】謂月盛滿之時一切山河大
地無不普照而螢火之光悉皆不現猶如
來出世正法昭著一切外道邪見光明悉
皆破壞也。【六息盜賊想】謂月盛滿之時一
切幽暗無不朗耀盜賊竊取之想自然屏
息猶如來說法令諸眾生破無明暗一切
煩惱皆不復生也。【七除畏惡獸心】謂月盛
滿之時一切幽暗無不照燭令諸曠野夜
行之人惡獸出沒悉能明見而無怖畏之
心猶如來說法開示眾生正見煩惱盖障
悉皆除滅也。【八開敷優鉢羅華】梵語優鉢
羅華言青蓮謂月盛滿之時其光照故華
乃開敷猶如來說法開示明了一切眾生
所有心花悉皆敷榮也。【九合蓮華】謂月盛
滿之時其光照故蓮華開而復合猶如來
說法開示明了眾生五欲覆盖之心不令發
起也（五欲者色欲聲欲香欲味欲觸欲也）。【十發行人進路心】
謂月盛滿之時一切道路邪正夷險悉皆
明白行者之心歡喜前進猶如來說法開
示明了令諸眾生勇猛進修趣向大涅槃
之道也。【十一令眾生受樂】謂月盛滿之時
令人賞翫生娛樂心猶如來說法開示明
了令諸眾生修習禪定破諸煩惱而得觧
脫之樂也。
師子吼喻十一事（出涅槃經）如來說法每以師子
吼為喻者盖表如來於大眾中無畏而說
有此十一事也。【一破壞詐師子】謂如來無
畏宣說正法則彼邪魔外道之說自然摧
破猶真師子王震吼則彼詐作師子者自
失聲矣。【二試自身力】謂如來無畏說法以
示如實智用通達一切了了分明無有能
壞亦無能勝猶師子震吼亦欲試其自身
之力也。【三令住淨處】謂如來無畏說法專
為開示一切眾生令知諸佛所行清淨境
界猶師子震吼而自振其尾令所住之處
除去塵垢而得清淨也。【四令諸子知處所】
謂如來無畏說法專為開示一切邪見眾
生反邪向正有所歸依猶師子震吼亦令
諸子知其所住之處也。【五令群輩無怖】謂
如來無畏說法為令一切眾生出離生死
而無怖畏猶師子震吼亦令群輩無怖心
<pb n="239"/>
也。【六眠者得覺悟】謂如來無畏說法為令
一切眾生為無明迷惑之所覆障者悉皆
開曉猶師子震吼令群輩睡眠皆得覺悟
也。【七令諸獸不放逸】謂如來無畏說法為
令一切眾生守護身語心不放逸若有行
惡法者悉知慚愧而生悔心猶師子震吼
令一切諸獸皆不放逸也。【八令諸獸依附】
謂如來以無畏力宣說正法為欲開示一
切邪見眾生悉令正信不為外道所惑猶
師子震吼能令諸獸離彼窟穴悉來依附
也。【九調大香象】謂如來無畏說法亦為破
壞富蘭那等憍慢之心令其調伏而生正
信猶師子震吼調伏大香象也（梵語富蘭那無翻外
道名）。【十教告子息】謂如來無畏說法為令聲
聞緣覺自耻小乘之證而向墓大乘之道
猶師子震吼教告子息令其跳躍增進勇
猛也。【十一莊嚴眷屬】謂如來無畏說法教
諸菩薩發廣大心圓滿十力亦令四部離
諸邪見不生怖畏猶師子震吼而自莊嚴
其眷屬也（十力者一是處非處智力二過現未來業報智力三諸禪觧脫
三昧智力四諸根勝劣智力五種種觧智力六種種界智力七一切至處道智力八
天眼無礙智力九宿命無礙智力十永斷習氣智力也四部者比丘比丘尼優婆塞
優婆夷也）。
十一智（出大般若經）【一世俗智】謂世間有漏之智
不能出離生死故名世俗智亦云名字智
謂但有其名而無其理也（有漏者謂漏落三界生死也）。
【二法智】謂欲界苦集滅道四諦下苦法等
無漏之智能斷欲界見惑煩惱故名法智
（無漏者謂不漏落三界生死也見惑者謂意根對法塵起諸分別也）。【三類智】
謂色界無色界四諦以欲界四諦比類而
觀從是斷上二界見惑發苦類等無漏之
智故名類智。【四苦智】苦即逼迫之義謂觀
五陰等法以無常苦空無我得無漏智故
名苦智（五陰者色陰受陰想陰行陰識陰也無常者謂五陰之身終歸壞滅
也苦謂此身受生死逼迫等苦也空者謂此身由四大假合而成畢竟不有也無我
者謂四大分離何者是我也）。【五集智】集招集之義謂觀
見思煩惱之因而能招集生死之果得無
漏智故名集智（見思者見即見惑也思謂眼等五根對色等五塵起
諸貪愛也）。【六滅智】滅即斷滅之義謂斷滅見思
煩惱得無漏智故名滅智。【七道智】道即能
通之義謂戒定慧之道能通至涅槃依此
而修得無漏智故名道智（梵語涅槃華言滅度）。【八他
心智】謂知欲界色界現在心心所法及知
無漏心心所法故名他心智（心心所法者心即心王心
所即受想行等也）。【九盡智】謂我見苦已斷集已證
滅已修道已如是念時得無漏智故名盡
智。【十無生智】謂我見苦已不復更見我斷
集已不復更斷我證滅已不復更證我修
道已不復更修如是念時得無漏智故名
無生智。【十一如實智】謂於一切法如實正
知無有[(ㄇ@人)/圭]礙是佛之智故名如實智。
十一善（出成唯識論）【一信】信者謂於一切善法忍
可樂欲而不疑也有三種一信實有謂於
諸法實事理中深信忍故二信有德謂於
三寶真淨德中深信樂故三信有能謂於
世間出世間一切善法深信力故能得能
成起希望故是名為信（三寶者佛寶法寶僧寶也）。【二慚】
慚即慚天謂心常知慚崇重賢善恥昔過
惡則能對治無慚息諸惡行也。【三愧】愧即
愧人謂心常知愧不為暴惡悔昔過非則
能對治無愧息諸惡業也。【四無貪】謂於五
欲順情等境心生厭離無所染著也（五欲者色
欲聲欲香欲味欲觸欲也）。【五無瞋】謂於五欲違情等境
<pb n="240"/>
心常忍辱不起忿怒也。【六無癡】謂於一切
理事等法明觧决了無所迷惑也。【七勤】謂
於一切善法精進修習不生懈怠圓滿善業
也。【八安】安即輕安謂遠離麤重惱乱及除
障定之法調暢身心轉安適也（麤重惱乱即貪瞋痴等是
也障定法即散乱是也）。【九不放逸】謂精進三業於所
斷之惑所修之善加功勇猛速令成滿世
間出世間一切善法而無放逸也（三業者身業口
業意業也世間出世間善法者天人所修五戒十善名為世間聲聞等所修戒定慧
之法名出世間也）。【十行捨】謂精進三業令心平等
寂靜而住一切掉舉昏沉等障悉皆捨離
也（掉者動也）。【十一不害】謂於一切有情眾生無
所[損-口+ㄙ]惱不加瞋恚常運慈悲之心[托-七+友]其危
苦與其安樂也。
合九十五種外道為十一宗（出華嚴經隨䟽演義鈔）宗
即＆CB21113;也謂外道教文傳習西域不出十一
宗而九十五種外道無不𥁞攝也。【一數論
師計⿱宜八諦生】從數起論名為數論又論能
生數名為數論其造數論及學數論者皆
名數論師計⿱宜八諦生者百論云從⿱宜八生覺
乃至神我共成二十五諦以前二十四諦
從神我而生依神我為主謂神我常覺明
了常住不壞攝受諸法是故執神我是常
是一是萬物因是涅槃因也（二十五諦者⿱宜八初自性諦
即⿱宜八諦也智大諦即覺也我心諦五唯諦即色聲香味觸也五大諦即地水火風空
也五知根諦即眼耳鼻舌身也五作業根諦即口手足大便小便也心平等根諦神
我諦神我即識神也）。【二衛世師計六句生】梵語衛世
華言無勝其人在佛前八百年出世時人
以其晝避聲色匿跡山藪夜絕視聽方行
乞食有似鵂鶹鳥故名鵂鶹仙人及獲五
通遂說論十萬偈謂證菩提便欣入滅六
句生者一者實謂諸法體實為德業所依
二者德即道德也三者業即作用也四者
大有謂實德業同一有也五者同異謂如
地望地是同望水即異水火風等亦然六
者和合謂諸法和合如鳥飛空怱至樹枝
住而不去法亦如是由和合故令有住也
（五通者足不履地知人心命回眼千里呼名即至石壁無礙也）。【三塗灰計
自在天生萬物】塗灰即外道名謂此外道
計欲界第六自在天能生萬物。【四圍陀論
師計那羅延天生四姓】梵語圍陀華言智
論梵語那羅延華言勾鎻力士謂其骨節
鈎鎻而有力也那羅延天能生四姓謂口
生婆羅門兩臂生剎利兩䏶生毘舍兩脚
生首陀（梵語婆羅門華言淨行剎利梵語具云剎帝利華言曰主即王種也
梵語毘舍華言啇賈梵語首陀華言農人）。【五安茶論師計本際
生】梵語安茶（無翻）本際者即過去世之初際
也謂此外道計世間㝡初有大水時有大
安茶出生形如鷄卵後為兩叚上為天下
為地中生一梵天復能出生一切有命無
命之物故計梵天是生萬物之主也。【六時
散外道計物從時生】謂此外道自見草木
等物有時生花有時生果時有作用或舒
或卷令彼枝條隨時榮枯時雖微細不可
見以此花實等則知有時也。【七方論師計
方生人人生天地】方即四方謂此外道計
四方能生人人能生天地滅後還入於方
也。【八路伽耶計色心法皆極微作】梵語路
伽耶華言順世謂此外道計色心等法皆
從四大極微能生麤色雖是極微其體實
有以世間麤物無常極微之因不壞也（四大
者地大水大火大風大也）。【九口力論師計虛空為萬物
因】謂此外道計從空生風從風生火從火
<pb n="241"/>
生煖煖生水水生凍堅作地地生五穀五
穀生命命沒還歸虛空也（五穀者禾麻黍菽麥也）。【十
宿作論師計苦樂隨業】謂此外道計一切
眾生受苦樂報皆隨宿世本業所作若有
持戒精進受身心苦能壞本業本業既盡
眾苦亦滅眾苦滅故即得涅槃是故計宿
世所作為一切因也（梵語涅槃華言滅度）。【十一無因
論師計自然生】謂此外道計一切萬物無
因無緣皆自然生皆自然滅也。
十一色（出大乘廣五蘊論）色以質礙為義謂眼耳鼻
舌身無表六種即內色也色聲香味觸五
種即外色也凢有十一種之別焉。【一眼】謂
眼根有形質可見故名色也。【二耳】謂耳根
有形質可見故名色也。【三鼻】謂鼻根有形
質可見故名色也。【四舌】謂舌根有形質可
見故名色也。【五身】謂身根有形質可見故
名色也。【六色】謂眼根所見青黃赤白等色
也。【七聲】謂絲竹環珮等聲以其實可聽聞
故名色也。【八香】謂栴檀沉水及飲食等香
以其實可嗅聞故名色也。【九味】謂甘淡鹹
苦等味以其實可甞知故名色也。【十觸】謂
妙衣上服柔輭細滑等觸以其實有觸對
故名色也。【十一無表】無表者謂不可顯示
之色也如四禪天定中色眼中一分淨色
皆不可見不可顯示又如意識緣想過去
種種境界雖無表對想境實見故名無表
色也（四禪天者即色界初禪二禪三禪四禪也一分淨色即眼識也）。
十一聲（出華嚴經隨䟽演義鈔）【一執受大種聲】執即執
持受即領受謂人於內四大種而有所執受
也而言聲者如手相擊及語言等聲皆由
內四大種而出故名執受大種聲（四大種者謂人
身中地水火風也）。【二不執受大種聲】謂人於外四
大種無所執受而言聲者如風林駛水等
聲皆由外四大而出故名不執受大種聲
（外四大種者謂世間地水火風也）。【三執受不執受大種聲】
謂如以手擊皷等聲手屬執受大種鼓屬
不執受大種故名執受不執受大種聲。【四
世所共成聲】謂世俗之人或因談說或因
問荅而成於聲故名世所共成聲。【五成所
引聲】謂諸聖人所說法音皆為引導眾生
出離生死而成於聲故名成所引聲。【六可
意聲】謂歡樂之聲可適其意故名可意聲。
【七不可意聲】謂愁苦之聲違逆情意故名
不可意聲。【八俱相違聲】謂不苦不樂之聲
亦不適意亦不違情與前可意不可意聲
相反故名俱相違聲。【九徧計所執聲】謂外
道於一切法徧計有無及常無常等執著
所說而成於聲故名徧計所執聲。【十聖言
聲】聖即正也謂見即言見不見言不見聞
即言聞不聞言不聞等此因正直而成於
聲故言聖言聲。【十一非聖言聲】謂見言不
見不見言見聞言不聞不聞言聞等此因
非正直而成於聲故名非聖言聲。
藥師如來十二大願（出藥師如來本願功德經）文殊師利
菩薩白佛言惟願演說諸佛名號及本昔
所發殊勝大願佛言東方過此十恒沙等
佛土之外有世界名淨瑠璃彼土有佛名
藥師瑠璃光如來本行菩薩行時發十二
大願（梵語文殊師利華言妙德菩薩梵語具云菩提薩埵華言覺有情梵語瑠
璃華言青色寶）。【一願】願我來世於佛菩提得正覺
時自身光明熾然照曜無量無數無邊世
界三十二相八十種好以為莊嚴我身既
尓令一切眾生如我無異（梵語菩提華言道三十二相者
<pb n="242"/>
足安平相千輻輪相手指纖長相手足柔軟相手足縵網相足跟滿足相足趺高好
相腨如鹿王相手過膝相馬陰藏相身縱廣相毛孔生青色相身毛上靡相身金色
相身光面各一丈相皮膚細滑相七處平滿相兩腋滿相身如師子相身端直相肩
圓滿相四十齒相齒白齊密相四牙白淨相頰車如師子相咽中津液得上味相廣
長舌相梵音深遠相眼色如金精相眼睫如牛王相眉間白毫相頂肉髻成相也八
十種好者一指爪狹長二手足指圓三手足各等無差四手足圓滿五筋脉盤結六
兩踝深隱七行步正直八行步威容齊整九行步安平十行步有儀十一回身頋視
十二支節殊勝十三骨節交結十四膝輪圓滿十五隱處妙好十六身支潤滑十七
身吞敦肅十八身支堅固十九身支安定二十身相端嚴二十一身有圓光二十二
腹形方正二十三臍深右旋二十四臍厚妙相二十五肌膚匄淨二十六手掌充滿
二十七手文深長二十八唇色紅潤二十九面門圓滿三十舌相長廣三十一發聲
威震三十二音韻羙妙三十三鼻高脩直三十四諸齒方整三十五諸牙明潔三十
六目廣清淨三十七眼相脩廣三十八眼睫齊整三十九雙眉脩長四十雙眉綺廉
四十一雙眉高朗四十二耳厚脩長四十三兩耳相好四十四容儀端麗四十五額
廣圓滿四十六身分殊勝四十七首髮脩長四十八背髮香潔四十九首髮齊整五
十首髮堅固五十一首髮光滑五十二身分堅實五十三身體莊嚴五十四諸竅清
淨五十五身力充美五十六身相嚴好五十七面輪脩廣五十八顏貌舒泰五十九
面顏光澤六十身支嚴淨六十一毛孔出香六十二面門出香六十三首相妙好六
十四身毛纖柔六十五法音圓辯六十六頂相高妙六十七指網分明六十八行不
履地六十九神力自持七十威德遠震七十一音聲和雅七十二觀機說法七十三
一音演說七十四次第說法七十五等觀有情七十六先觀後作七十七相好具足
七十八頂骨堅實七十九顏容奇妙八十胷臆妙好）。【二願】願我來世
得菩提時身如瑠璃內外清淨無復瑕垢
光明廣大威德熾然身善安住𦦨網莊嚴
過於日月若有眾生昏闇及夜莫知方所
以我光故隨意所趣作諸事業。【三願】願我
來世得菩提時以無邊無限智慧方便令
無量眾生受用無盡莫令一人有所乏少。
【四願】願我來世得菩提時諸有眾生行異
道者一切安立菩提道中行聲聞辟支佛
道者皆以大乘而安立之（辟支梵語具云辟支迦羅華言
緣覺）。【五願】願我來世得菩提時若有眾生於
我法中修行梵行此諸眾生無量無邊一
切皆得不[卸-ㄗ+夬]减戒具三聚戒無有破戒起
惡道者（三聚戒者攝律儀戒攝善法戒饒益有情戒也）。【六願】願我
來世得菩提時若有眾生其身下劣諸根
不具醜陋頑愚聾盲跛躄身攣背傴白癩
癲狂若復有餘種種身病聞我名已一切
皆得諸根具足身分成滿。【七願】願我來世
得菩提時若有眾生諸患逼切無護無依
無有住處遠離一切資生醫藥又無親屬
貧窮可愍此人若得聞我名號眾患悉除
無諸痛惱乃至究竟無上菩提。【八願】願我
來世得菩提時若有女人為諸惡之所逼
惱猒離女身願捨女形聞我名已轉女人
身成丈夫相乃至究竟無上菩提。【九願】願
我來世得菩提時令一切眾生解脫魔網
若墮種種異見稠林悉當安立置於正見
次第示以菩薩行門。【十願】願我來世得菩
提時若有眾生種種王法繫縛鞭撻牢獄
應死無量灾難悲憂煎迫身心受苦此等
眾生以我福力皆得解脫一切苦惱。【十一
願】願我來世得菩提時若有眾生飢火燒
身為求食故作諸惡業我於彼所先以㝡
妙色香味食飽足其身後以法味畢竟安
樂。【十二願】願我來世得菩提時若有眾生
貧無衣服寒熱蚊䖟日夜逼惱我當施彼
隨用衣服種種雜色如其所好亦以一切
寶莊嚴具華鬘塗香皷樂眾妓隨諸眾生
所須之具皆令滿足。

<other>大明三藏法數卷第三十三</other>
<sarticle><article>大明三藏法數卷第三十四　　　　石六</article></sarticle>
<pb n="243"/>
上天竺前住持沙門一如等奉　勑集註
十二分經（亦名十二部經出大智度論）【一修多羅】梵語修
多羅華言契經契者上契諸佛之理下契
眾生之機經者法也常也十界同遵曰法
三世不易曰常此聖教之總名也又修多
羅即是長行直說法相隨其義理長短不
以字數為拘也（十界者佛界菩薩界緣覺界聲聞界天界人界修羅
界餓鬼界畜生界地獄界也）。【二祇夜】梵語祇夜華言應頌
又云重頌謂應前長行之文重宣其義或
六句四句三句二句皆名頌也。【三伽陀】梵
語伽陀華言諷頌謂不頌長行直說偈句
如金光明經中空品等是也。【四尼陀羅】梵
語尼陀羅華言因緣如經中有人閒故為
說是事如律中有人犯是事故制是戒如
來所說一切根本緣起之事皆名因緣如
法華經中化城喻品說宿世因緣等是也。
【五伊帝目多】梵語伊帝目多華言本事謂
說諸菩薩弟子因地所行之事如法華經
中本事品云藥王菩薩於日月淨明德佛
所得法歡喜即然身臂以為供養修諸苦
行求菩提道等是也（梵語菩提華言道）。【六闍多伽】
梵語闍多伽華言本生謂說佛菩薩本地
受生之事如涅槃經云比丘當知我於過
去作鹿羆麞兔龍及作金翅鳥粟散王轉
輪聖王之類是也（梵語比丘華言乞士）。【七阿浮達磨】
梵語阿浮達磨華言未曾有亦云希有謂
如佛初生時即行七步足迹之處皆有蓮
花放大光明徧照十方世界而發是言我
是度一切眾生生老病死者地大震動天
雨眾花樹出音聲作天妓樂如是等無量
希有之事是也。【八婆陀】梵語婆陀具云阿
波陀那華言譬喻謂如來說法為鈍根者
假譬喻以曉示之令其開解如法華經中
火宅藥草等喻是也。【九優婆提舍】梵語優
婆提舍華言論議謂諸經中問荅辨論諸
法之事如法華經提婆達多品中智積菩
薩與文殊師利論說妙法等是也（梵語提婆達多
華言天熱梵語文殊師利華言妙德）。【十優陀那】梵語優陀那
華言自說謂無有人問如來以他心智觀
眾生機而自宣說如楞嚴會上說五十種
魔事不待阿難請問又如彌陀經無有緣
起自告舍利弗等是也（五十種魔者謂色受想行識五陰各
有十種也梵語阿難華言慶喜梵語舍利弗華言鶖子）。【十一毘佛畧】
梵語毘佛畧華言方廣方者法也廣者大
也又正理曰方包富曰廣謂大乘方等經
典其義廣大猶如虛空也。【十二和伽羅】梵
語和伽羅華言授記謂如來為諸菩薩辟
支聲聞授作佛記如法華經云汝阿逸多
於當來世而成佛道號曰彌勒等是也（辟支
梵語具云辟支迦羅華言緣覺梵語彌勒華言慈氏阿逸多即彌勒字也）。
十二因緣（出天台四教儀）謂無明等展轉感果名因
互相由藉為緣三世相續無間斷也（三世相續
無間斷者謂由過去世無明行為因感現在世識乃至受五者為果由現在果起愛
取有三者為現在因由現在因感未來世生老死之果如是循環無間斷也）。【一
無明】謂過去世煩惱之惑覆於本性無所
明了故曰無明。【二行】謂過去世身口造作
一切善不善業是名為行。【三識】謂由過去
惑業相牽致令此識投托母胎一剎那間
染愛為種納想成胎是名為識（梵語剎那華言一念）。
【四名色】名即是心謂心但有名而無形質也
色即色質即是身也謂從託胎已後至第五
箇七日名形位生諸根形四支差別是名為
色（四支者即兩手兩足也）。【五六入】謂從名色已後至第六
<pb n="244"/>
箇七日名髮毛爪齒位第七七日名具根
位六根開張有入六塵之用是名六入（六根
者眼根耳根鼻根舌根身根意根也六塵者色塵聲塵香塵味塵觸塵法塵也）。【六
觸】謂出胎已後至三四嵗時六根雖觸對
六塵未能了知生苦樂想是名為觸。【七受】
謂從五六嵗至十二三嵗時因六塵觸對
六根即能納受前境好惡等事雖能了別
然未能起＆CB21945;貪之心是名為受。【八愛】謂從
十四五嵗至十八九嵗時貪於種種勝妙
資具及＆CB21942;欲等境然猶未能廣徧追求是
名為愛。【九取】謂從二十嵗後貪欲轉盛於
五塵境四方馳求是名為取（五塵者色塵聲塵香塵味
塵觸塵也）。【十有】謂因馳求諸境起善惡業積集
牽引當生三有之果是名為有（因果不亡為有二有
者欲有色有無色有即三界也）。【十一生】謂從現世善惡之
業後世還於六道四生中受生是名為生
（六道者天道人道修羅道餓鬼道畜生道地獄道也四生者胎生卵生濕生化生也）。
【十二老死】謂從來世受生已後五陰之身
熟已還壞是名老死（五陰者色陰受陰想陰行陰識陰也）。
十二入（出法界次第）入即涉入之義謂六根六塵
互相涉入故名十二入也（六根者眼根耳根鼻根舌根身根意
根也六塵者色塵聲塵香塵味塵觸塵法塵也）。【一眼入】謂眼根對
色即能見色是名眼入。【二耳入】謂耳根對
聲即能聞聲是名耳入。【三鼻入】謂鼻根對
香即能嗅香是名鼻入。【四舌入】謂舌根對
味即能甞味是名舌入。【五身入】謂身根對
觸即能覺觸是名身入。【六意入】謂意根對
法即能分別於法是名意入。【七色入】謂一
切可見之色而對於眼是名色入。【八聲入】
謂一切可聞之聲而對於耳是名聲入。【九
香入】謂一切可嗅之香而對於鼻是名香
入。【十味入】謂一切可甞之味而對於舌是
名味入。【十一觸入】謂一切可覺之觸而對
於身是名觸入。【十二法入】謂一切可分別
之法而對於意是名法入。
十二頭陀行（出十二頭陀經）梵語頭陀華言抖擻謂
能抖擻煩惱之塵垢也盖比丘當離憒閙
不樂飾好心絕貪求無諸憍𢢔清淨自活
以求無上正真之道故有十二種之行焉
（梵語比丘華言乞士）。【一住阿蘭若處】梵語阿蘭若華
言寂靜處謂比丘當住於空閑寂靜之處
身離憒閙心離欲塵永絕攀緣求無上道
是為頭陀行也。【二常行乞食】謂比丘離諸
貪求不受他請常行乞食以資色身助成
道業若得食時或好或惡不起分別增减之
念若不得食亦無嫌恨得與不得心常平
等是為頭陀行也。【三次第乞食】謂比丘乞
食之時不著於味不輕眾生不擇貧富常
平等一心次第而乞是為頭陀行也。【四一
食】謂比丘修道應作是念我求一食尚多
有所妨何况小食後食若不自[損-口+ㄙ]則失半
日之功不能一心行道是故斷數數食受
一食法是為頭陀行也（小食者晨時食也後食者過中食也）。
【五節量食】謂比丘所乞之食當作三分若
見渴乏者以一分施之又减一摶食至空
靜處置淨石上施諸禽獸若不見困乏者
但食三分之二亦留一分不得盡食如此
則身輕安隱易消無患不廢行道若貪心
極噉則腹脹氣塞妨[損-口+ㄙ]道業是故節食為
頭陀行也。【六過中不飲漿】漿即果漿蜜漿
之類謂比丘修道於種種漿日若過中悉
不得飲若飲者則心樂著貪求無厭不能
一心修習善法是故過中不飲漿為頭陀
<pb n="245"/>
行也。【七著弊衲衣】謂比丘不貪服飾不求
好衣但於聚落中拾陳舊廢棄之物浣濯
令淨作為衲衣覆除寒露而已若貪新好
則多追求以[損-口+ㄙ]道行又能招致賊盜是故
著弊衲衣為頭陀行也。【八但三衣】三衣者
九條七條五條袈裟之衣也謂比丘少欲
知足衣取盖形不多不少如白衣之人畜
種種衣及外道苦行裸形無耻皆不合中
道是故佛弟子捨此二邊但受三衣為頭
陀行也（梵語袈裟華言不正色言九條七條五條者此袈裟上中下之等第也）。
【九[塚-豖+豕]間坐】謂無常苦空之觀是佛法之初
門能令厭離三界比丘住於塚間常見死
屍臭爛狼籍火燒鳥啄則無常不淨之想
易得成就是故塚間坐為頭陀行也（無常者謂
五陰之身終歸壞滅也苦者謂由此身而受生死逼迫等苦也空者謂此身由四大
假合而成畢竟不有也）。【十樹下坐】謂比丘於塚間不
得道者當至樹下思惟求道如佛生時成
道轉法輪般涅槃皆在樹下有如是因緣
是故比丘如佛所行當樹下坐為頭陀行
也（梵語涅槃華言滅度）。【十一露地坐】謂比丘在樹下
坐如住半舍蔭覆凉樂故生愛著又慮雨
漏濕冷鳥屎汙身毒虫所擾於是思惟露
地而坐隨意快樂月光遍照令心明利易
入空定是故露地坐為頭陀行也。【十二但坐
不臥】謂比丘四威儀中坐為第一食易消
化氣息調和可以入道若懈怠睡眠諸煩
惱賊常伺其便若行若立心動難攝是故
比丘常當安坐脇不至席為頭陀行也（四威
儀即行住坐臥之威儀也）。
十二惡律儀（出雜阿毘曇心論）惡律儀者謂法所不
應作之律儀。【一屠羊】屠者殺也謂人或以
自食而常宰殺或因取利販賣而常宰殺
是為惡律儀。【二養鷄】謂因嗜其肉味以充
口體常自畜養意圖烹殺是為惡律儀。【三
養猪】謂或因自欲充於口腹或因販賣求
利以資其生而畜養之者是為惡律儀。【四
捕鳥】謂以殺心故網捕禽鳥或食或賣傷
害生命是為惡律儀。【五捕魚】謂以殺心故
而用網[(ㄇ@︿)/古]取捕諸魚或食或賣傷害物命
是為惡律儀。【六獵師】謂以殺心故獵捕一
切禽獸或食或賣傷害物命是為惡律儀。
【七作賊】謂見一切物常懷刼盜之心不思
物各有主妄行攘竊賊害於人是為惡律
儀。【八魁膾】魁膾者為官操刃行刑之人謂人
本同類彼雖犯法理固當死然習為操刃之
業以害其生實為惡行是為惡律儀。【九守獄】
謂為獄吏守其牢獄以杻械枷鎻非理陵
虛罪因無慈善心是為惡律儀。【十呪龍】謂
習諸邪法呪術呪於龍蛇以為戲樂是為
惡律儀。【十一屠犬】謂殺犬以資利養是為
惡律儀。【十二伺獵】謂作獵主伺捕禽獸以
利其生而自積罪業是為惡律儀。
十二妄想（出楞伽經）經云當說妄想自性分別隨
境有異一切愚夫計著有無故有十二種
也。【一言說妄想】謂計著種種妙音歌詠之
聲以為有性是名言說妄想。【二所說事妄
想】謂凢所說事窮其自性惟聖智所知凡
愚不了但依彼事而生言說是名所說事
妄想。【三相妄想】謂隨事起見猶如渴鹿奔
逐陽熖作於水想如於地水火風執有堅
濕煗動之性然不知性本融通於一切法
相虛妄計著是名相妄想。【四利妄想】謂樂
著世間種種金銀珍寶等財利而不知此
<pb n="246"/>
物本是虛幻凡夫不了而起貪著是名利
妄想。【五自性妄想】謂執持諸法起自性見
以自為是餘皆為非是名自性妄想。【六因
妄想】謂於因緣所生之法起有無等見妄
想分別成生死因是名因妄想。【七見妄想】
謂於五陰等法妄計有無一異起諸邪見
執著分別是名見妄想（五陰者色陰受陰想陰行陰識陰也
有無者計有即常見計無即斷見一異者計五陰之法為一為異也）。【八成妄
想】謂於假名實法上計我我所而起言說
成决定論是名成妄想（假名者謂名字虛假也實法者謂五
陰之法是實有也我我所者我即假名我所即五陰色身等也）。【九生妄想】謂
計一切法若有若無皆從緣起而生分別
是名生妄想。【十不生妄想】謂一切法皆先
有體不假因緣而生是名不生妄想。【十一
相續妄想】謂於一切諸法執此與彼[逅-口+巾]相
繫屬計著分別無有斷絕是名相續妄想。
【十二縛不縛妄想】謂於一切法以情生著
故則成繫縛若離妄想則無繫縛凡夫不了
於此無縛觧中而生計著是名縛不縛妄想。
十二隨眠（出眾事分阿毘曇論）謂欲等煩惱長時隨遂眠
伏藏識之中故名隨眠（藏即含藏之義藏識即第八識也）。【一
欲貪】謂於可意之境愛染念著而生恱樂也。
【二嗔恚】謂於不可意之境無所愛樂而自生
嗔忿也。【三色貪】謂於色界愛樂淨法貪著禪
味也。【四無色貪】謂於無色界識處等定愛樂
可意心生味著也。【五無明】謂於事理等法無
所明了障覆真性也。【六身見】謂於五陰等法
中強立主宰妄計為身也（五陰者色陰受陰想陰行陰識陰也）。
【七邊見】謂於身見上計我或斷或常隨執一
邊也（計斷常者謂外道自計此身死已不生名斷見又計此身死已更生名常見也。
【八邪見】謂由計斷常不信因果以為無作無
得起見誹謗也。【九見取】謂因此見而能通至
非非想天信此非餘執劣為勝（非非想天即無色界天也
信此非餘者謂自信己之所行而於餘人所行悉以為非也。【十戒取】謂執邪
為道非因計因如持鷄狗等戒以為可得清
淨解脫是也（鷄狗等戒者外道妄計自譯前世從鷄狗中來即便獨足
而立及噉糞穢以為苦行也）。【十一慢】謂貢高自舉輕慢
他人也。【十二疑】謂於諦理不能觧了心生
猶豫是非不决也（諦理者即苦集滅道四諦之理也）。
十二類生（出楞嚴經）謂諸有情由顛倒妄想起惑
造業隨業感報各各不同故有十二類也。
【一𡖉生】𡖉生者從殼而出生也謂此類有
情因虛妄顛倒之惑起飛沉乱想之業惑
業和合故感此生之報即魚鳥龜蛇之類
是也（飛沉者若想念浮舉則為飛禽若情念沉重報為魚蛇之類也）。【二胎
生】胎生者從胞胎而出生也謂此類有情
因愛欲雜染之惑起橫竪乱想之業惑業
相滋故感此生之報即人畜龍仙之類是
也（橫竪者人身竪而畜生橫也因行正道得為人類故身竪因行邪道惑生畜類
故身橫也）。【三濕生】濕生者從濕處而受生也謂
此類有情因顛倒執著之惑起翻覆乱想
之業惑業和合故感此生之報即含蠢蠕
動之類是也（翻覆即飛伏也因違義背信翻覆任情遂感蠢蠕飛伏之
類也）。【四化生】化生者無而忽有也又離此舊
形易彼新質為化生也謂此類有情因顛
倒變易之惑起捨故取新乱想之業惑業
和合故感此生之報即轉[蚡-刀+允]飛行之類是
也（轉[蚡-刀+允]飛行者如蠶[蚡-刀+允]形為蛾如雀化蛤之類）。【五有色】有色者
有形礙明顯之色也謂此類有情因顛倒障
礙之惑起精耀乱想之業惑業顯著故感此
生之報即休咎精明之類是也（休咎精明者如星辰
吉者為休者為咎爝火蚌珠皆精明之類爝火即螢火也）。【六無色】無
色者無有形色也謂此類有情因顛倒銷
<pb n="247"/>
散之惑起陰隱乱想之業惑業暗昧故感此
生之報即空散銷沉之類是也（空散銷沉者色𥁞心亡厭
空絕想沉冥幽隱即無色界外道之類是也）。【七有想】有想者從
憶想所生也謂此類有情因顛倒罔象之
惑起潛結乱想之業惑業和合故感此生
之報即神鬼精靈之類是也（罔象者似有似無也潛結
者潛即隱伏結即凝滯也）。【八無想】無想者想心昬迷無
所覺了也謂此類有情因頑鈍愚癡之惑
起枯槁乱想之業惑業和合故感此生之
報即精神化為土木金石之類是也（精神化為
土木金石者如華表生精如黃頭外道化為石是也）。【九非有色】非有
色者謂雖有形色而假他所成也謂此類
有情因虛偽相待之惑起因依乱想之業
惑業相染故感非有色相成色之報即水
母以蝦為目之類是也（非有色相成色者如水母本無自類
之色相故曰非有色相以水沫為身以蝦為目故曰成色也）。【十非無色】
非無色者因聲呼召而能成形也謂此類
有情因相引妄性顛倒之惑起呼召乱想
之業惑業相附故感非無色相無色之報
即呪詛厭生之類是也（非無色相無色者如蝦蟇等從自類
生不假他成故曰非無色相籍聲得生故曰無色呪詛厭生者呪詛亦呼召耳厭即
禱也如蝦蟇以聲附𡖉然後生長非聲則壞又孔雀雌者聞雄者鳴即有娠生難此
等物類若由厭檮而生也）。【十一非有想】非有想者謂借
他之身以成自類也謂此類有情因誣罔
顛倒之惑起回互乱想之業惑業和合故
感非有想相成想之報即蒲盧等異質相
成之類是也（誣罔即誑惑也回互猶轉換也蒲盧蜾蠃也取青虫以為
己子乃誣罔回互之義也非有想相成想者如青虫非蒲盧之類故曰非有想相而
能成己之子故曰成想也。【十二非無想】非無想者謂雖
親而成怨害也謂此類有情因怨恨顛倒
之惑起殺害妄想之業惑業和合故感非
無想相無想之報即土梟等附塊為兒及
破鏡鳥以毒樹果抱為其子子成父母皆
遭其食之類是也（非無想相無想者父母有愛故曰非無想相後
時成大父母遭食故曰無想也土梟食母鳥也破鏡食父獸也形如貙而虎眼今云
鳥者恐譯誤耳）。
十三事法【一住正戒】謂出家之人入於聚落
乞食當＆CB30246;攝身心安住正戒勿令毀犯也。
【二住正威儀】謂出家之人乞食之時當須
正其容貌端其威儀令一切人生敬信心
也。【三住正命】謂出家之人當依佛制乞食
自活資身進道離於五種邪命之食也（五邪
命者詐現異相自說功能占相吉凶高聲現威說所得利以動人心也）。【四住
正覺】謂出家之人當須覺了身為苦本甚
可厭惡為正道故而行乞食隨得支身以
除飢渴勿令多貪妨進道業也（已上乞食四事。【五
依法】謂出家之人或於道塲中經行或於
聚落內乞食當須行步徐緩遵其法則也。
【六依時】謂出家之人當念無常迅速晝夜
深自警悟不可眠臥妨[損-口+ㄙ]道業遺教經云
晝則勤心修習善法無令失時初夜後夜
亦勿有廢是也。【七依處】謂出家之人欲求
寂靜無為之樂當離憒（古對切）閙之處獨處
閑居思滅苦本也。【八依次】謂出家之人於
大眾中當依戒臘資次而坐勿令[攙-、]越梵
網經云先受戒者在前坐後受戒者在後
坐是也（已上威儀四事。【九離貪】謂出家之人已住
正戒當制五根勿令放逸五欲之害甚於
毒蛇不應貪著也（五根者眼根耳根鼻根舌根身根也五欲者色
欲聲欲香欲味欲觸欲也）。【十離瞋】謂出家之人當以慈
悲為本忍受惡罵之毒如飲甘露無令瞋
恨瞋之為害甚於猛火常當防護勿令得
入也。【十一離取著】謂出家之人常以智慧
<pb n="248"/>
觀察己身及以外物皆悉虛幻不應妄取
執著遺教經云持淨戒者不得販賣貿易
安置田宅及諸財寶皆當遠離是也。【十二
離麤獷】謂出家之人當須柔軟和順以成
清雅之德不應麤暴猛獷有失和敬之儀
也（和敬者謂外同他善內自謙卑也）。【十三離憍慢】謂出家
之人當須謙敬卑下折己慢幢精進修道
不應自恃有德憍傲侮慢貢高於人也（已上
離煩惱五事。
日冷十三緣（出長阿含經）【一緣】謂須[弓*(乞-乙+小)]山佉陀羅
山二山中間有水廣八萬四千由旬其水
生優鉢羅等雜華互相照觸日光為之生
冷（梵語須[弓*(乞-乙+小)]華言妙高梵語由旬華言限量梵語優鉢羅華言青蓮）。【二緣】
謂佉陀羅山伊沙陀羅山二山中間有水
縱廣四萬二千由旬其水生諸雜華互相
照觸日光為之生冷（梵語伊沙陀羅華言持軸）。【三緣】謂
伊沙陀羅山樹提陀羅山二山中間有水
廣二萬由旬其水生諸雜花互相照觸日
光為之生冷。【四緣】謂善見山樹提山二山
中間有水廣一萬二千由旬其水生諸雜
花互相照觸日光為之生冷。【五緣】謂善見
山馬祀山二山中間有水廣六千由旬其
水生諸雜花互相照觸日光為之生冷。【六
緣】謂馬祀山尼[弓*(乞-乙+小)]陀羅山二山中間有水
廣一千二百由旬其水生諸雜花互相照
觸日光為之生冷（梵語尼彌陀羅華言抱持）。【七緣】謂尼
彌陀羅山調伏山二山中間有水廣六百
由旬其水生諸雜花互相照觸日光為之
生冷。【八緣】謂調伏山金剛輪山二山中間有
水廣三百由旬其水生諸雜花互相照觸
日光為之生冷。【九緣】謂金剛輪山閻浮提
地二處中間有水映於日光而日生冷（梵語
閻浮提華言勝金洲）。【十緣】謂南閻浮提河少西拘耶
尼水多其水映於日光而日生冷（梵語拘耶尼華
言牛貨）。【十一緣】謂西拘耶尼河少東弗于逮
水多其水映於日光而日生冷（梵語弗于逮華言勝）。
【十二緣】謂東弗于逮河少北欝單越河多
其水映於日光而日生冷（梵語欝單越華言勝處）。【十
三緣】謂日宮殿光照大海水水映日光而
日生冷。
十四無畏（出楞嚴經）謂觀世音菩薩以金剛三昧
無作妙力與諸十方三世六道一切眾生
同一悲仰令諸眾生獲得十四種無畏功
德也（梵語三昧華言正定無作妙力者謂不作意之力用也十方者四方四
維上下也三世者過去現在未來也六道者天道人道脩羅道餓鬼道畜生道地獄
道也）。【一不自觀音以觀觀者】不自觀音者
謂不隨聲塵所起知見也以觀觀者謂返
照自性也不起知見則無所妄返照自性
則一切真寂無復苦惱故令受苦眾生蒙
此真觀即得觧脫是為無畏經云觀其音
聲即得觧脫是也。【二知見旋復】在心曰知
在眼曰見知見性熱則屬於火謂菩薩能
旋轉知見以復真空能令眾生設入火難
自不能燒是為無畏經云設入大火火不
能燒是也。【三觀聽旋復】觀聽性動則屬於
水謂菩薩能旋轉觀聽以復真空能令眾
生設為大水所漂自不能溺是為無畏經
云大水所漂水不能溺是也。【四斷滅妄想
心無殺害】妄想作業以殺為首謂菩薩證
悟實性斷滅妄想大慈心發無殺害念能
令眾生入彼羅剎鬼國鬼自滅惡是為無
畏經云入諸鬼國鬼不能害是也（梵語羅剎華言
速疾鬼）。【五熏聞成聞六根銷復同於聲聽】謂
<pb n="249"/>
熏聞屬思思其所聞無性可得則成真聞
六根害人兵刃無異菩薩六根既皆銷滅
以復真空一切塵境同於聲聽能令眾生
當被害者刀刃所加叚叚折壞是為無畏
經云臨當被害刀叚叚壞是也（六根者眼根耳根鼻
根舌根身根意根也）。【六聞熏精明明徧法界】謂菩薩
從聞熏習所成慧性既得精明明照十方
周徧法界幽暗即消能令眾生雖被藥义
諸幽暗者來近其側目受明奪自不能視
是為無畏經云藥义羅剎鳩槃茶鬼雖近
其傍目不能視是也（梵語藥叉亦云夜叉華言勇徤梵語鳩槃
茶華言甕形）。【七音性圓消觀聽返入】謂受虛妄
聲塵繫縛不異禁繫枷鎻菩薩以動靜之
性俱滅則其觀聽返妄入真聲塵觧脫能
令眾生禁繫等事不能著身是為無畏經
云禁繫枷鎻所不能著是也。【八滅音圓聞
徧生慈力】謂菩薩消滅音聲圓成聞慧則
徧生慈力能以大利令彼得樂是以眾生
經於險路如行坦途或遇惡寇自不能刼
是為無畏經云經過險路賊不能刼是也。
【九熏聞離塵色不能刼】謂菩薩以思慧熏
聞成性離諸塵妄不被色塵所刼能令一
切性多＆CB21945;人貪欲不生是為無畏經云能
令一切多＆CB21942;眾生遠離貪欲是也。【十純音
無塵根境圓融】謂菩薩音性純淨離諸妄
塵根境相入圓融無礙能令懷忿恨人瞋
恚不生是為無畏經云能令一切忿恨眾
生離諸瞋恚是也。【十一銷塵旋明】謂菩薩
除暗銷塵旋復性明能令一切昏鈍無善
心人癡暗遠離是為無畏經云能令一切
昏鈍性障諸阿顛迦永離癡暗是也（梵語阿顛
迦華言無善心）。【十二融形復聞】謂融形則礙滅復
聞則性真故涉入世間而不壞世間之相
能遍十方供養微塵數佛稟承其法各為
法子以此無畏施諸無子眾生欲求男者
令得生男經云能令無子眾生欲求男者
誕生福德智慧之男是也。【十三六根圓通明
照無二】謂菩薩六根圓融通達無礙含攝
法界如大圓鏡明照無二由此故能承順
法門受領無失以此無畏施諸無子眾生
欲求女者即得生女經云能令法界無子
眾生欲求女者誕生福德柔順眾人愛敬
有相之女是也。【十四我一名與六十二恒
河沙名等無有異】謂菩薩得真圓通能令
求福眾生但持我之名號與彼俱持無數
菩薩名號之人較量所得福德等無有異
是為無畏經云能令眾生持我名號與彼
共持六十二恒河沙諸法王子二人福慧正
等無異是也。
念誦忌十五地（出一字佛頂輪王經）念誦即想念持誦
神呪也忌者猶不冝也經云如來告金剛
密迹主菩薩若諸有情為欲調他怨惡之
心廻伏者欲消除一切灾障者或求滿足
如意者當擇空寂幽閑勝處結界建壇淨
身語意供養聖像誦持佛頂輪王呪加持
作法若得成就則所願滿足不可於神龍
所護及藥义羅剎等地結界作法若在此
等不善之處則鬼神得便而來擾乱使所
作行法不得成就是故當忌十五地也（梵語
藥叉亦云夜义華言勇徤梵語羅剎華言速疾鬼）。【一神龍所護地】
謂有神龍護持之處忌於結界建壇誦呪
作法恐其侵惱令所作行法不得成就也。
【二藥叉羅剎住地】謂有藥叉等鬼神所住
<pb n="250"/>
之處忌於結界建壇誦呪作法恐其伺於
方便擾乱行法令不成就也。【三尸陀林地】
梵語尸陀華言寒林謂有死屍積聚之處
忌於結界建壇誦呪作法以其臭穢不淨
妨於淨行作法難成也。【四無佛法地】謂如
來正教所不到處忌於結界建壇誦呪作
法以無正教之法善神不來守護行法難
成也。【五虎狼住地】謂有虎狼猛獸之處忌
於結界建壇誦呪作法以其威猛毒害非
吉祥空閑之地難以安住作法也。【六多蚊
虫地】謂有蚊蚋聚集之處忌於結界建壇
誦呪作法以其能喧閙又能𠯗人不得寂
靜作法難成也。【七無雨地】謂多旱無雨之
處忌於結界建壇誦呪作法以其泉源枯
竭人多渴乏絕於助緣行法難成也。【八饒
風地】謂風常起之處忌於結界建壇誦呪
作法以其飄蕩多寒妨於道行作法難成
也。【九賊住地】謂有盜賊所住之處忌於結
界建壇誦呪作法以其多[損-口+ㄙ]害心妨於道
行難以安住作法也。【十屠殺住地】謂屠兒
殺者所住之處忌於結界建壇誦呪作法
以其無慈悲心非吉祥空閑之地行法難
成也。【十一酤酒住地】謂賣酒之處忌於結
界建壇誦呪作法以酒是起罪因緣能令
眾生心生顛倒妨於道行作法難成也。【十
二賣經像地】謂販賣經卷佛像之處忌於
結界建壇誦呪作法以其不信因果無有
善心非吉祥空閑之地難以安住作法也。
【十三賣凶具地】謂販賣刀杖弓箭殺生噐
具之處忌於結界建壇誦呪作法以其多
殺害心非吉祥空閑之地難以安住作法
也。【十四賣女地】謂衒賣女色之處忌於結
界建壇誦呪作法以其穢污不潔妨於道
行作法難成也。【十五眾難地】謂水火刀兵
險難之處忌於結界建壇誦呪作法以兇
險多難非吉祥空閑之地難以安住作法
也。
十五種無明（出鞞婆沙論）【一根本無明】謂從無始
之際一念不覺長夜昏迷不了真理能生
一切諸惑煩惱是為根本無明。【二枝末無明】
謂心心所法相應而起即有貪瞋慢疑見
等煩惱是為枝末無明（心心所法者心即心王心所即受想
行也）。【三共無明】謂一切結使共相造作一切
諸業是為共無明（結使者謂一切煩惱能纏縛驅使於人入於生
死也）。【四不共無明】謂第七識無別體相妄起
染心障蔽無漏聖法恒不間斷是為不共
無明（第七識即意識也無漏者謂不漏落生死也）。【五相應無明】
謂第七識恒與貪痴見慢四惑相應而起
是為相應無明。【六不相應無明】謂第七識
不與餘識外緣麤顯之境相應是為不相
應無明（麤顯之境者謂色等五塵之境也）。【七迷理無明】謂
根本無明障於中道之理不能顯發是為
迷理無明。【八迷事無明】謂見思煩惱障蔽
生死之事不能出離是為迷事無明。【九獨
頭無明】謂妄覺之心不緣外境孤然生起
生已增廣是為獨頭無明。【十俱行無明】謂
心心所法常相隨逐曾不捨離是為俱行
無明。【十一覆業無明】謂一切結使覆蔽諸
業不令人知恐失名譽利養㳟敬等是為
覆業無明。【十二發業無明】謂貪痴我見慢
等悉能發生一切惡業是為發業無明。【十三
種子子時無明】種子者謂第八藏識含藏
一切染淨種子也子時者子為十二時之
<pb n="251"/>
首以喻藏識為諸識之首也盖染習種子
蘊在藏識之中未發顯時是為種子子時
無明。【十四行業果無明】謂於十二因緣中
無明行愛取有五者煩惱是業因識等七
者是苦果是為行業果無明（十二因緣者一無明二行
三識四名色五六入六觸七受八愛九取十有十一生十二老死也）。【十五惑無
明】謂俱生分別及根本隨煩惱等惑是為
惑無明（俱生分別者謂最初托胎一念之識與形俱生即有分別也根本隨
煩惱者即前根本無明也）。
十六觀門（出觀無量壽佛經）韋提希夫人願生西方
極樂世界兼為未來世眾生欲徃生者請
佛世尊說其修行之法故佛令其觀彼依
正之境托境顯性了境唯心即得徃生此
十六觀門所以說也（梵語韋提希華言思惟依正者依即阿彌
陀佛所依之土正即阿彌陀佛相好之身也）。【一日觀】謂正坐西
向諦觀落日令心堅住專想不移見日欲
沒狀如懸鼓既見日已閉目開目皆令明
了是名日觀。【二水觀】謂作水想想水成已
當作氷想既見氷已作瑠璃想此想成已
見瑠璃地內外映徹是名水觀（梵語瑠璃華言青色寶）。
【三地觀】謂前想成時開目閉目不令散失
如此想者即名粗見極樂國地見已分明
是名地觀。【四寶樹觀】謂作七重行樹想一
一樹高八千由旬七寶映飾珠網覆上行
行相當葉葉相次生諸妙花成七寶果其
葉千色有大光明照映三千世界十方國
土悉於中現是名樹觀（梵語由旬華言限量有八十六十四十里
三等之不同七寶者金銀瑠璃玻瓈硨磲碼碯赤真珠也三千者大千中千小千也
十方者四方四維上下也）。【五八功德水觀】八功德水者
一澄淨二清冷三甘羙四輕軟五潤澤六
安和七除患八增益也謂想極樂國土有
八池水一一池水從如意珠王生分為十
四支一一支作七寶妙色黃金為渠雜色
金剛以為底沙一一水中有六十億七寶
蓮華一一華團圓正等十二由旬其摩尼
水流注華間演說苦空無常無我諸波羅
蜜[微-兀+(舛-夕)]妙法音其八池水皆具八種功德是
名八功德水觀（梵語摩尼華言如意苦者謂由五陰之身而受生死逼迫
等苦也空者謂此身由四大假合而成畢竟不有也無常者謂此身等終歸壞滅也
無我者謂四大各離何者是我也梵語波羅蜜華言到彼岸）。【六總觀】謂
眾寶國土一一各有五百億寶樓樓中有
無量諸天作眾妓樂又有樂噐懸處虛空
如天寶幢不鼓自鳴此眾音中皆悉念佛
念法念僧此想成已名見極樂世界寶樹
寶地寶池是為總觀。【七華座觀】謂當作七
寶蓮華想一一華葉作百寶色縱廣二百
五十由旬一一華葉有百億摩尼珠王以
為映飾放千光明毘楞伽寶以為其臺臺
上有四寶幢幢上寶慢如夜摩天宮是名
華座觀（毘楞伽梵語具云釋迦毘楞伽華言能勝梵語夜摩華言善時分）。
【八像觀】像即佛像謂欲想彼佛先當想像
如閻浮檀金色坐彼華上見像坐已心眼
得開明見極樂國土七寶莊嚴寶地寶池
寶樹行列復想一大蓮華在佛左邊一大
蓮華在佛右邊觀世音大勢至二菩薩坐
左右華上皆放光明一一樹下亦有三蓮
華各有一佛二菩薩像徧滿彼國此想成
已是名像觀（梵語閻浮華言勝金樹名其樹林中有河河底有金沙名
曰閻浮檀金也）。【九佛真身觀】謂觀無量壽佛身相
光明身如百千萬億夜摩天閻浮檀金色
佛身高六十萬億那由他由旬眉間白毫
右旋宛轉如五須彌山佛眼如四大海水
青白分明身諸毛孔流出光明如須彌山
<pb n="252"/>
彼佛圓光如百億三千大千世界於圓光
中有百萬億那由他恒河沙化佛有眾多
化菩薩以為侍者無量壽佛有八萬四千
相一一相有八萬四千隨形好一一好復
有八萬四千光明一一光明徧照十方世
界欲觀無量壽佛者從一相好入但觀眉
間白毫極令明了見眉間白毫者八萬四
千相好自然當現見無量壽佛者即見十
方無量諸佛是名佛真身觀（梵語那由他亦云阿廋多
華言萬億梵語須彌華言妙高）。【十觀世音觀】謂想觀世音
菩薩身長八十萬億那由他由旬身紫金
色頂有肉髻項有圓光其圓光中有五百
化佛一一化佛有五百化菩薩無量諸天
以為侍者舉身光中五道眾生一切色相
皆於中現毘楞伽寶以為天冠冠中有一
立化佛高二十五由旬菩薩面如閻浮檀
金色眉間毫相流出八萬四千種光光有
無量化佛一一化佛有無數化菩薩以為
侍者臂如紅蓮華色手掌作五百億雜蓮
華色一一指端有八萬四千畫猶如印文
以此寶手接引眾生足下有千輻輪相其
餘身相眾好具足如佛無異唯頂上肉髻
及無見頂相不及世尊是名觀世音觀（五道
者天道人道餓鬼道畜生道地獄道也）。【十一大勢至觀】謂想
大勢至菩薩身量大小亦如觀世音菩薩
圓光面各百二十五由旬舉身光明照十方
國作紫金色有緣眾生皆悉得見但見此
菩薩一毫孔光即見十方無量諸佛淨妙
光明是故號為無邊光以智慧光普照一
切令離三塗得無上力是故號為大勢至
菩薩天冠有五百寶華一一寶華有五百
寶臺十方佛國廣長之相皆於中現於肉
髻上有一寶瓶盛諸光明普現佛事餘諸
身相如觀世音等無有異是名大勢至觀
（三途者刀途血途火途也）。【十二普想觀】謂前想成已當
起自心生於西方極樂世界於蓮華中結
跏趺坐作蓮華合想作蓮華開想蓮華開
時有五百色光來照身想作眼目開想見
佛菩薩滿虛空中水鳥樹林及與諸佛所
出音聲皆演妙法見此事已名見無量壽
佛極樂世界是為普想觀。【十三雜想觀】謂
若欲至心生西方者先觀丈六佛像在池
水上阿彌陀佛神通如意於十方國變現
自在或現大身滿虛空中或現小身丈六
八尺所現之形皆真金色圓光化佛及寶
蓮華如上所說觀世音及大勢至於一切
處身同眾生但觀首相知是觀世音知是
大勢至是名雜想觀（梵語阿彌陀華言無量壽）。【十四上
輩生觀】（此觀於上品中又分上中下三品）上輩上品上生
者謂欲生彼國當發三心一者至誠心二
者深心三者迴向發願心具三心者必生
彼國復有三種眾生當得徃生一者慈心
不殺具諸戒行二者讀誦大乘方等經典
三者修行六念迴向發願願生彼國此人
精進勇猛故阿彌陀佛與觀世音大勢至
無數化佛百千比丘執金剛臺至行者前
阿彌陀佛放大光明照行者身與諸菩薩
授手迎接行者自見其身乘金剛臺隨從
佛後如彈指頃徃生彼國生彼國已見佛
聞法即得悟無生法忍也上輩上品中生
者謂能於第一義心不驚動深信因果不
謗大乘以此功德求生極樂國土命欲終
時阿彌陀佛與觀世音大勢至無量大眾
<pb n="253"/>
持紫金臺至行者前授手迎接行者自見
坐紫金臺合掌讚佛如一念頃即生彼國
七寶池中佛及菩薩俱時放光照行者身
經於七日得無生忍也上輩上品下生者
謂亦信因果不謗大乘但發無上道心以
此功德求生樂國命欲終時阿[弓*(乞-乙+小)]陀佛及
觀世音大勢至與諸菩薩持金蓮華來迎
行者坐已華合即生七寶池中七日乃得見
佛三七日後於諸佛前聞甚深法經三小
刼住歡喜地也（六念者謂念佛念法念僧念天念施念戒也梵語比
丘華言乞士無生法忍者謂一切法本來不生於此法中而能忍可印證也刼梵語
具云刼波華言分別時節小刼者謂人壽八萬四千嵗時百年减一嵗如是减至十
嵗又增至八萬四千嵗此一增一减為一小刼也）。【十五中輩生觀】
（此觀於中品中亦分上中下三品）中輩中品上生者謂受
持五戒及八戒齋不造五逆無眾過患以
此善根求生極樂世界命欲終時佛與比
丘放金色光至其人所演說苦空無常無
我讚歎出家得離眾苦行者歡喜自見己
身坐蓮華臺合掌為佛作禮即得徃生極
樂世界蓮華尋開聞眾音聲讚歎四諦即
得阿羅漢道也中輩中品中生者謂若一
日一夜持八戒齋或持沙彌戒或持具足
戒威儀無[卸-ㄗ+夬]以此功德求生極樂世界命
欲終時見阿彌陀佛放金色光持七寶蓮
華至行者前授手迎接行者自見坐蓮華
上蓮華即合生寶池中七日華敷合掌歎
佛聞法歡喜得須陀洹經半刼已成阿羅
漢也中輩中品下生者謂或有眾生孝養
父母行世仁慈此人命欲終時遇善知識
為其廣說佛國樂事亦說四十八願聞已
命終即生西方極樂世界經七日已遇觀
世音大勢至聞法歡喜得須陀洹過一小
刼成阿羅漢也（五戒者不殺不盜不邪＆CB21942;不妄語不飲酒也八戒齋
者不殺不盜不邪＆CB21942;不妄語不飲酒不坐臥高廣大床不著花鬘衣不觀聽歌舞戲
樂并過中不食也五逆者弒父弒母弒阿羅漢出佛身血破和合僧也四諦者苦諦
集諦滅諦道諦也梵語阿羅漢華言無學沙彌戒即十戒也具足戒即二百五十戒
也梵語須陀洹華言預流四十八願者一願我𠛴中無地獄餓鬼畜生二願我𠛴中
無有女人三願我𠛴中人欲食時百味具足四願我𠛴中人所欲衣服隨念即至五
願我𠛴中自地至虛空皆有百寶宮殿六願我𠛴中人心相愛敬無有憎嫉七願我
𠛴中人無有＆CB21945;泆愚癡八願我𠛴中人同一善心無有他念九願我𠛴中人皆不聞
不善之名十願我𠛴中人知身如幻無貪著心十一願我𠛴中天人形容一類金色
十二願十方世界[蜎-口+ㄙ]飛蠕動皆得為人十三願十方諸天人民皆作緣覺聲聞十四
願我𠛴中人壽命無量十五願我𠛴中人所受快樂皆如漏盡比丘十六願我𠛴中
人住正信位離顛倒想十七願我𠛴中人說經行道十倍於佛十八願我𠛴中人蓋
通宿命十九願我剎中人盡得天眼二十願我剎中人盡得天耳二十一願我剎中
人得他心智二十二願我剎中人盡得神足通二十三願十方眾生聞我名號皆生
我剎二十四願我頂中光明勝如日月百千萬倍二十五願一切幽暗眾生皆覩光
明來生我國二十六願十方眾生蒙我光明觸其身者過諸天人二十七願十方眾
生願生我國者命終時迎歸我國二十八願十方眾生繫念於我一晝夜者必生我
剎二十九願十方眾生十聲念我名號必生我剎除五逆謗法者三十願十方眾生
前世作惡聞我名號壽終徑生我國三十一願十方眾生禮我名號感諸天人莫不
致敬三十二願十方女人聞我名號壽終之後不復為女三十三願十方眾生生我
剎者即補佛處欲徃他方說他我以威力助徃三十四願我剎中人欲徃他方者如
其所願三十五願剎中菩薩欲徃他方供養諸佛一食之頃即可遍至三十六願剎
中菩薩欲徃十方供養諸佛既遍是日未午即還我剎三十七願剎中菩薩誦經說
法必得辯才智慧三十八願剎中菩薩能演說法其智慧辯才不可限量三十九願
剎中菩薩其身紫磨金色與佛無異四十願剎中菩薩欲於寶樹中見十方佛剎即
時應現四十一願剎中菩薩雖少功德亦能見我道塲樹高四千由旬四十二願剎
中一切天人悉皆形色殊特得天眼者不辨名數四十三願我剎中人所欲聞法自
然得聞四十四願剎中菩薩頂中皆有光明無異於佛四十五願他方菩薩聞我名
號皆得解脫三昧四十六願他方菩薩聞我名號皆得成佛常見一切諸佛四十七
願他方菩薩聞我名號即得不退轉地四十八願他方菩薩聞我名號即得無生忍
於諸佛法永不退轉也）。【十六下輩生觀】（此觀於下品中亦分上中
<pb n="254"/>
下三品）下輩下品上生者謂或有眾生作諸
惡業雖不謗經多造惡法無有慚愧命欲
終時遇善知識為說大乘十二部經首題
名字除却千刼極重惡業復教合掌稱南
無阿彌陀佛稱佛名故除五十億刼生死
之罪爾時彼佛即遣化佛及化菩薩至行
者前授手迎接行者即見化佛光明徧照
其室即便命終乘寶蓮華生寶池中經七
七日蓮華乃敷二大菩薩放大光明為說
甚深十二部經聞已信解發無上道心經
十小刼得入初地也下輩下品中生者謂
或有眾生毀犯五戒八戒及具足戒不淨
說法無有慚愧以惡業故應墮地獄命欲
終時地獄眾火一時俱至遇善知識以大
慈悲即為讚說阿彌陀佛十力威德廣讚
彼佛光明神力此人間已除八十億刼生
死之罪地獄猛火化為清凉之風吹諸天
華華上皆有化佛菩薩迎接此人如一念
頃即得徃生七寶池中蓮華之內經於六
刼蓮華乃敷二大菩薩以梵音聲為說大
乘甚深經典應時即發無上道心也下輩
下品下生者謂或有眾生作不善業五逆
十惡具諸不善應墮惡道受苦無窮臨命
終時遇善知識為說妙法教令念佛彼人
苦逼不遑念佛善友告言汝若不能念彼
佛者應稱無量壽佛如是至心令聲不絕
具足十念於念念中除八十億刼生死之
罪見金蓮華猶如日輪住其人前如一念
頃即生極樂世界滿十二大刼蓮華乃開
二大菩薩以大悲音聲為其廣說諸法實
相除滅罪法即發菩提之心也（十二部經者一契經
二重頌三諷頌四因緣五本事六本生七希有八譬喻九論議十無問自說十一方
廣十二授記也梵語南無華言皈命初地者謂十地中初歡喜地也十力者知是處
非處智力知過現未來業報智力知諸禪解脫三昧智力知諸根勝劣智力知種種
解智力知種種界智力知一切至處道智力知天眼無礙智力知宿命無礙智力知
永斷習氣智力也十惡者一殺生二偷盜三邪＆CB21942;四妄語五兩舌六惡口七綺語八
貪欲九嗔恚十邪見也十念者以十稱佛號為一念十念即百稱佛號也大劫総成
住壞空四中刧為一大刧也）。
十六特勝（出法界次第）十六特勝者勝於四念處
等諸禪觀也始從調心終至悲想地地皆
有觀照能發無漏善業而無厭惡自害之
失故受特勝之名也（四念處者一觀身不淨二觀受是苦三觀
心無常四觀法無我也無漏者不漏落三界生死也）。【一知息入特勝】
息即鼻中氣息謂數息調心之法若闇心
而數則觀慧不明今既覺知息入則照息
分明故解慧易發是為特勝。【二知息出特
勝】謂數息調心之法若闇心而數則觀慧
不明今既覺知息出則照息分明故解慧
易發是為特勝。【三知息長短特勝】謂調心
既靜而照了漸明即便覺息入出長短之
相是為特勝。【四知息徧身特勝】謂從欲界
定證未到地定時即覺身及定法悉皆虛
假息之入出徧身微微如有如無是為特
勝（未到地定者謂於欲界脩色界定身雖未到於彼而心已先證彼定也）。【五
除諸身行特勝】謂從未到地若發初禪覺
觀之法則身心豁然開朗所證境界悉皆
虛假空無我人既無我人誰作諸事誰受
禪定是則顛倒所起身業皆悉壞滅是為
特勝（覺觀者謂初心在緣曰覺細心分別禪味曰觀）。【六受喜特勝】
謂既與觀慧相應若證初禪喜支即能照
了而此喜支則無過失是為特勝（支分也）。【七
受樂特勝】謂既與觀慧相應若證初禪得
樂支時即能覺了便於樂支不起見著以
<pb n="255"/>
無所受而受樂觸是為特勝。【八受諸心行
特勝】謂既與觀慧相扶若證初禪一心支
時即能照了一心不起顛倒於一心中獲
得正受是為特勝。【九心作喜特勝】謂離初
禪入二禪時常自照了若發二禪內淨之
喜則此心真喜從觀慧而生是為特勝。【十
心作攝特勝】謂既因觀慧得二禪一心支
即照了一心攝諸亂想顛倒不起是為特
勝。【十一心作解脫特勝】謂離二禪入三禪
時常有觀慧即能照了雖得妙樂心不躭
著無累自在是為特勝。【十二觀無常特勝】
謂離三禪入四禪時常修觀慧發不動定
了達定中心識虛誑念念生滅是為特勝。
【十三觀出散特勝】謂從四禪入虛空處時
加脩觀慧內外照了而證空定能離色界
緣空之識自在消散即能了達空定虛誑
不實心不愛著是為特勝。【十四觀離欲特
勝】謂離虛空處定入識處時常以觀慧內
自推撿離虛空處離欲之心於是發識處定
即能了達識定虛誑不實心不愛著是為
特勝。【十五觀滅特勝】謂離識處入無所有
處時常以觀慧照了所脩之境能脩之心
於是發無所有處定即能了達無所有處
虛誑不實心不愛著是為特勝。【十六觀棄
捨特勝】謂離無所有處脩非有想非無想
定時常以觀慧觀察所修之法能脩之心
於是發非想處定即能了達非想處猶有
細想虛誑不實非是涅槃安樂之法心不
愛著是為特勝（梵語涅槃華言滅度）。
十六大力（出三昧弘道廣顯定意經）佛赴阿耨達龍王請
為說無欲法令諸菩薩修於清淨之行當
得此十六大力調攝身心而化眾生也（梵語阿耨
達華言無熱惱菩薩梵語具云菩提薩埵華言覺有情）。【一志力】謂菩
薩心志善能摠持諸佛一切所說之法化
導眾生是名志力。【二意力】謂菩薩心意同
佛所行於諸眾生未得度者悉願度脫是
名意力。【三行力】行即進趣之義謂菩薩能
以精進之行通達一切所說甚深法義是
名行力。【四慚力】謂菩薩以能慚愧故遠離
一切罪行興起種種善法是名慚力。【五強
力】謂菩薩於一切障難之中而能堅忍不
為非行是名強力。【六持力】謂菩薩於所受
持之法悉能宣演開導而無遺忘是名持
力。【七慧力】謂菩薩有大智慧照了諸法皆
空雖億千魔兵而不能惱是名慧力。【八德
力】謂菩薩脩無欲行具諸功德離諸染著
是名德力。【九辯力】謂菩薩有大辯才於百
千刼隨解諸法所說無礙是名辯力（刼梵語具
云刼波華言分別時節）。【十色力】謂菩薩色相端正若
帝釋梵王及四天王詣菩薩所一見之頃
黯然無色是名色力（梵語釋提桓因華言能天主言帝釋者華
梵雙舉也梵王即大梵天王也四天王者東方持國天王南方增長天王西方廣目
天王北方多聞天王也）。【十一身力】謂菩薩之身堅固
清淨猶如金剛火不能燒刀不能斷於外
道中最勝獨尊是為身力。【十二財力】謂菩
薩於眾珍寶隨所念願應時即至是名財
力。【十三心力】謂菩薩知諸眾生性欲能一
其心而順化之是名心力。【十四神足力】謂
菩薩化導眾生能以神通具足之力即現
神變而度脫之是名神足力。【十五弘法力】
謂菩薩於諸佛法能廣為一切眾生宣說
使其聞之而不斷絕信受奉行等除眾苦
是名弘法力。【十六降魔力】謂菩薩修習禪
<pb n="256"/>
定承順佛旨能伏眾魔是名降魔力。

<other>大明三藏法數卷第三十四</other>
<sarticle><article>大明三藏法數卷第三十五　　　　石七</article></sarticle>
上天竺前住持沙門一如等奉　勑集註
十六知見（出大智度論）謂未見正道之人於五陰
等法中強立主宰妄計有我我所計我之
心歷於諸緣即有十六知見之別也（五陰者色
陰受陰想陰行陰識陰也我者謂於五陰中妄計有我也我所即五陰身等也）。【一
我】謂於五陰等法中無明不了妄計有我
我所之實故名為我。【二眾生】謂於五陰等
法和合中妄計眾共而生故名眾生。【三壽
者】謂於五陰等法中妄計有我受一期果
報命有長短故名壽者（一期者謂人從生至死也）。【四命
者】謂於五陰等法中妄計有我命根成就
連持不斷故名命者。【五生者】謂於五陰等
法中妄計我能生起眾事及計我來人中
受生故名生者。【六養育】謂於五陰等法中
妄計我能養育他人及計我從生已來為
父母養育故名養育。【七眾數】謂於五陰等
法中妄計我有五陰十二入十八界等眾
法有數故名眾數（十二入者眼入耳入鼻入舌入身入意入色入
聲入香入味入觸入法入也十八界者眼界色界眼識界耳界聲界耳識界鼻界香
界鼻識界舌界味界舌識界身界觸界身識界意界法界意識界也）。【八人】謂
於五陰等法中妄計我是能脩行人異於
不能之人及計我生人道異於餘道故名
為人。【九作者】謂於五陰等法中妄計我有
身力手足能有所作故名作者。【十使作者】
謂於五陰等法中妄計我能役使於他故
名使作者。【十一起者】謂於五陰等法中妄
計我能起造後世罪福之業故名起者。【十
二使起者】謂於五陰等法中妄計我能令
他起後世罪福之業故名使起者。【十三受
者】謂於五陰等法中妄計我之後身當受
罪福果報故名受者。【十四使受者】謂於五
陰等法中妄計我當令他受諸苦樂果報
故名使受者。【十五知者】謂於五陰等法中妄
計我有五根能知五塵故名知者（五根者眼根耳
根鼻根舌根身根也五塵者色塵聲塵香塵味塵觸塵也）。【十六見者】謂
於五陰等法中妄計我有眼根能見一切
色相又計我能起諸邪見正見故名見者。
十六大阿羅漢（出法住記）梵語阿羅漢華言無學
謂其生死已盡無法可學又云無生謂其
斷見思惑盡無復三界受生又云應供謂
其應受人天供養又云殺賊謂其能殺煩
惱之賊以其皆具三明六通無量功德故
稱為大此阿羅漢承佛勅故以神通力延
自壽量住於世間守護正法至今猶未入
滅若遇世間設大施無遮會時即同諸眷
屬蔽隱聖儀同於凡流密受供養令施者
得勝果報饒益有情是為十六大阿羅漢
也（三明者天眼明宿命明漏盡明也六通者天耳通天眼通宿命通他心通神足
通漏盡通也）。【一賔度羅䟦囉惰闍尊者】梵語賔
度羅華言不動字也梵語䟦囉惰闍華言
捷疾姓也此尊者與千阿羅漢多分住在
西瞿耶尼洲（梵語瞿耶尼華言牛貨）。【二迦諾迦伐蹉
尊者】梵語迦諾迦伐蹉（無翻）此尊者與五百
阿羅漢多分住在北方迦濕彌羅國。【三迦
諾迦䟦[釐-未+牙]惰闍尊者】梵語迦諾迦䟦[釐-未+牙]惰
闍（無翻）此尊者與六百阿羅漢多分住在東
勝身洲。【四蘇頻陀尊者】梵語蘇頻陀（無翻）此
尊者與七百阿羅漢多分住在北俱盧洲。
【五諾詎羅尊者】梵語諾詎羅華言鼠狼山
<pb n="257"/>
此尊者與八百阿羅漢多分住在南贍部
洲（梵語贍部亦云閻浮提華言勝金洲）。【六䟦陀羅尊者】梵語
䟦陀羅華言好賢此尊者與九百阿羅漢
多分住在躭沒羅洲。【七迦哩迦尊者】梵語
迦哩迦（無翻）此尊者與千阿羅漢多分住在
僧伽茶洲。【八伐闍羅弗多羅尊者】梵語伐
闍羅弗多羅（無翻）此尊者與一千一百阿羅
漢多分住在鉢剌拏洲。【九戍愽迦尊者】梵
語戍愽迦（無翻）此尊者與九百阿羅漢多分
住在香醉山中。【十半托迦尊者】梵語半托
迦（無翻）此尊者與一千三百阿羅漢多分住
在三十三天（三十三天即忉利天也）。【十一囉怙羅尊
者】梵語囉怙羅華言執日此尊者與一千
一百阿羅漢多分住在畢利颺瞿洲。【十二
那伽犀那尊者】梵語那伽犀那（無翻）此尊者
與一千二百阿羅漢多分住在半度波山。
【十三因揭陀尊者】梵語因揭陀（無翻）此尊者
與一千三百阿羅漢多分住在廣脇山中。
【十四伐那婆斯尊者】梵語伐那婆斯（無翻）此尊者
與一千四百阿羅漢多分住在可住山中。【十
五阿氏多尊者】梵語阿氏多（無翻）此尊者與
一千五百阿羅漢多分住在鷲峰山中。【十
六注茶半托迦尊者】梵語注茶半托迦（無翻）
此尊者與一千六百阿羅漢多分住在持
軸山中。
十六遊增地獄（出經律異相并諸經要集）謂八寒八熱大
獄每獄有四門門各有四獄受苦眾生於
此諸獄次第遊歷其苦轉增故名十六遊
增地獄也。【一黑沙地獄】謂熱風吹熱黑沙
沙著於身皮骨燋爛久受苦已方出此獄
復到沸屎地獄。【二沸屎地獄】謂沸屎鐵丸
自然滿前驅逼罪人使抱鐵丸燒其身手
復使撮著口中從咽至腹通徹下過無不
燋爛有鐵觜虫唼肉達髄苦毒無量久受
苦已方出此獄復到鐵釘地獄。【三鐵釘地
獄】謂獄卒捉罪人偃熱鐵上舒展其身以
釘釘其手足周徧身體𥁞五百釘苦毒無
量久受苦已方出此獄復到飢餓地獄。【四
飢餓地獄】謂獄卒捉罪人撲熱鐵上鎔銅
灌口從咽至腹通徹下過無不燋爛久受
苦已方出此獄復到渴地獄。【五渴地獄】謂
獄卒將熱鐵丸著罪人口中燒其唇舌通
徹下過無不燋爛久受苦已方出此獄復
到一銅鑊地獄。【六一銅鑊地獄】謂獄卒捉
罪人倒投鑊中隨湯涌沸上下迴旋身已
壞爛久受苦已方出此獄復到多銅鑊地
獄。【七多銅鑊地獄】謂獄卒捉罪人倒投鑊
中舉身爛壞以鐵鈎取置餘鑊中苦毒無
量久受苦已方出此獄復到石磨地獄。【八
石磨地獄】謂獄卒捉彼罪人撲熱石上舒
展手足以大熱石壓其身上迴轉揩磨骨
肉糜碎苦毒無量久受苦已方出此獄復
到膿血地獄。【九膿血地獄】謂膿血沸涌罪
人於中東西馳走湯其身體頭面爛壞又
取膿血食之通徹下過苦毒難忍久受苦
已方出此獄復到量火地獄。【十量火地獄】
謂有大火聚其火𦦨然獄卒驅逼罪人手
執鐵升以量火聚徧燒身體苦毒熱痛呻
吟號哭久受苦已方出此獄復到河地
獄。【十一河地獄】謂縱廣各五百由旬
河沸涌惡氣蓬㶿洄波相搏聲響可畏從
底至上鐵刺縱橫岸有劒林枝葉華實皆
是刀劒罪人入河隨波上下洄澓沉沒鐵
<pb n="258"/>
刺刺身內外通徹苦痛萬端乃出河至
彼岸上利劒割刺身體傷壞復有豺狼來
嚙罪人生食其肉走一劒𣗳劒刃下向下
劒𣗳時劒刃上向手攀手絕足踏足斷皮
肉墮落筋脉相連有鐵觜鳥啄頭食腦罪
人復入河隨波沉沒鐵刺刺身皮肉爛
壞膿血流出惟有白骨漂浮於外冷風來
吹尋便起立宿對所牽不覺忽至鐵丸地
獄。【十二鐵丸地獄】謂有熱鐵丸獄卒驅其
罪人撮之手足爛壞舉身火然久受苦已
方出此獄復到釿斧地獄。【十三釿斧地獄】
（釿音斤削斷也）謂獄卒捉彼罪人撲熱鐵上以熱
鐵釿斧斫其手足及耳鼻身體苦毒無量
久受罪已方出此獄復到豺狼地獄。【十四
豺狼地獄】謂豺狼競來䶩（音劑）嚙罪人肉墮
骨傷膿血流水苦痛萬端久受苦已乃出
此獄復到劒𣗳地獄。【十五劒樹地獄】謂諸
罪人入彼劒林有暴風起吹劒樹葉墮其
身上頭面身體無不傷壞有鐵觜鳥啄其
兩目苦痛無量久受苦已乃出此獄復到
寒冰地獄。【十六寒冰地獄】謂有大寒風吹
罪人身舉體凍傷皮肉墮落苦毒呌喚
然後命終皆因眾生造極惡業故墮此等
諸地獄也。
大乘脩多羅有十七種名（出妙法蓮華經論）大乘即
佛乘也梵語脩多羅華言契經法華文句
云論列十七種者皆法華之異名所以顯
示此經甚深[微-兀+(舛-夕)]妙之理不可思議也。【一無
量義經】謂佛欲說法華一實相理故先說
此無量義處盖將以無量之義會歸於
一實相之理實相之中妙義無窮故名無
量義經。【二最勝脩多羅】謂法華經唯談一
乘實相之理於三藏中最勝極妙更無有
比故名最勝脩多羅（三藏者經藏律藏論藏也）。【三大方
廣】無外曰大正理曰方包富曰廣謂法華
經唯談一乘實相之理具此三義故名大
方廣。【四教菩薩法】謂法華經唯談一乘實
相之理如來以此教化一切善根成熟菩薩
隨順法噐令其得證佛果故名教菩薩法
（菩薩梵語具云菩提薩埵華言覺有情）。【五佛所護念】謂法華
經唯談一乘實相之理是佛自所證得雖
欲開示但為眾生根鈍久默斯要不務速
說故名佛所護念。【六諸佛秘密法】謂法華
經唯談一乘實相之理此法甚深唯佛能
知故名諸佛秘密法。【七一切佛藏】謂法華
經唯談一乘實相之理一切如來功德三
昧無不含攝故名一切佛藏（梵語三昧華言正定）。【八
諸佛秘密處】謂法華經唯談一乘實相之
理佛以善根未熟眾生非是受法之噐不
即為其演說故名諸佛秘密處。【九能生一
切諸佛經】謂法華經唯談一乘實相之理
三世諸佛莫不由此而得成就大菩提果
故名能生一切諸佛經（三世者過去現在未來也梵語菩提
華言道）。【十一切諸佛之道塲】謂法華經唯談
一乘實相之理聞此法者則能成就佛果
菩提故名一切諸佛之道塲。【十一諸佛所
轉法輪】謂法華經唯談一乘實相之理諸
佛出世無不以此法門摧破一切眾生煩
惱障礙令得觧脫故名諸佛所轉法輪。【十
二諸佛堅固舍利經】謂法華經唯談一乘
實相之理乃是諸佛真如法身舍利亘古
亘今不遷不變無有敗壞故名諸佛堅固
舍利經（梵語舍利華言骨身謂生身舍利此云舍利乃法身舍利也）。【十
<pb n="259"/>
三諸佛大巧方便經】謂法華經唯談一乘
實相之理諸佛由此法門既成大菩提果
已復以廣大善巧方便為諸眾生演說天
人聲聞緣覺諸菩薩法令其悟入佛之境
界故名諸佛大巧方便經。【十四說一乘經】
謂法華經唯談一乘實相之理顯示諸佛
菩提究竟之體非彼聲聞緣覺之所能證
故名說一乘經。【十五第一義住】謂法華經
唯談一乘實相之理即是如來法身究竟
所住之處故名第一義住。【十六妙法蓮華】
謂法華經唯談一乘實相之理此之妙法
而以蓮華為喻者盖妙法則權實一體蓮
華乃華果同時故名妙法蓮華（權實者聲聞緣覺菩
薩三乘為權一佛乘即實也華果同時者世間之花先花後果唯蓮華華果同時果
即蓮實也）。【十七最上法門】謂法華經唯談一乘
實相之理一切無量名句所詮法義無不
含攝於諸經中最勝最上故名最上法門。
十八不共法（出法界次第）不共法者謂諸佛之智
內充無畏之德外顯一切功德智慧超過
物表不與凢夫二乘及諸菩薩共有也（二乘
者聲聞乘緣覺乘也）。【一身無失】謂佛從無量刼來常
用戒定智慧慈悲以脩其身此諸功德滿
足故一切煩惱俱𥁞是名身無失（刼梵語具云刼
波華言分別時節）。【二口無失】謂佛具無量智慧
辯才所說之法隨眾機冝皆得證悟是名
口無失。【三念無失】謂佛脩諸甚深禪定心
不散亂於諸法中心無所著得第一安隱
處故名念無失。【四無異想】謂佛於一切眾
生平等普度心無揀擇是名無異想。【五無
不定心】謂佛行住坐臥常不離甚深勝定
是名無不定心。【六無不知已捨】謂佛於一
切法悉皆照知方捨無有一法不了知而
捨之者是名無不知已捨。【七欲無减】謂佛
具眾善常欲度諸眾生心無厭足是名欲無
减。【八精進無减】謂佛身心精進滿足常度
一切眾生無有休息是名精進無减。【九念
無减】謂佛於三世諸佛之法一切智慧相
應滿足無有退轉是名念無减（三世者過去現在未
來也）。【十慧無减】謂佛具一切智慧無邊無際
不可𥁞故隨慧而說亦無有𥁞是名慧無
减。【十一觧脫無减】謂佛遠離一切執著具
二種觧脫一者有為觧脫謂無漏智慧相
應觧脫二者無為觧脫謂一切煩惱淨𥁞
無餘是名觧脫無减（無漏者謂不漏落生死也無為者謂稱性
而修無所作為也）。【十二觧脫知見無减】謂佛於一
切觧脫中知見明了分別無礙是名觧脫
知見無减。【十三一切身業隨智慧行】謂
佛現諸勝相調伏眾生稱智演說一切諸
法令其各得觧悟證入是名身業隨智慧
行。【十四一切口業隨智慧行】謂佛以[微-兀+(舛-夕)]妙
清淨之語隨智而轉化導利益一切眾生
是名一切口業隨智慧行。【十五一切意業
隨智慧行】謂佛以清淨意業隨智而轉
入眾生心而為說法除滅無明癡暗之膜
是名意業隨智慧行。【十六智慧知過去世
無礙】謂佛以智慧照知過去世所有一切
若眾生法若非眾生法悉能遍知無礙是
名智慧知過去世無礙。【十七智慧知未來
世無礙】謂佛以智慧照知未來世所有一
切若眾生法若非眾生法悉能徧知無礙
是名智慧知未來世無礙。【十八智慧知現
在世無礙】謂佛以智慧照知現在世所有
一切若眾生法若非眾生法悉能徧知無
<pb n="260"/>
礙是名智慧知現在世無礙。
十八空（出大智度論）【一內空】內即內身謂三十六
種不淨充滿九孔常流淨相不可得故是
名內空（三十六種者毛髮爪齒眵淚涎唾屎尿垢汗皮膚血肉筋脉骨髄肪
膏腦膜肝膽膓胃脾腎心肺生臟熟臟赤痰白痰也九孔者兩眼兩耳兩鼻口大便
小便也）。【二外空】外即外色謂愚夫為欲染
故觀所著色妄以為淨求其淨相亦如我
身淨相不可得故是名外空。【三內外空】謂
我身不淨外亦如是外身不淨我亦如是
一等無異淨相不可得故是名內外空。【四
空空】謂內身外身內外身俱空而猶執空
成病復以空法而破三空是名空空。【五大
空】謂十方世界是四大造色假名日出處
為東方日沒處為西方如是方相以世俗
故有若第一義中則一法不可得是名大
空（十方者四方四維上下也四大者地大水大火大風大也）。【六第一義
空】謂諸法中最第一法名為涅槃涅槃之
法空無有相是名第一義空（梵語涅槃華言滅度）。【七
有為空】謂五陰等法中無我我所及以常
相皆不可得是名有為空（五陰者色陰受陰想陰行陰識
陰也我我所者我即眾生所執之假名我所即五陰色身等也）。【八無為空】
謂無所作為則非有相今對有為故說無
為若有為法既不可得則無為之法何所
可著是名無為空。【九畢竟空】謂以前八空
破一切法令無遺餘既無諸法亦無空之
可著是名畢竟空。【十無始空】謂世間眾
生無有始相如今生從前世因緣有前世
復從前世有如是展轉無始亦不可得是
名無始空。【十一散空】謂五陰和合故有人
相若以智慧分別破散五陰與人則空無
所有如輻輞轅轂眾合為車若離散各在
一處則失車名是名散空。【十二性空】謂一
切諸法自性本空皆從因緣和合而生若
不和合則無是法如是諸法性不可得是
名性空。【十三自相空】謂一切法有二種相
一者捴相生滅不住本無今有已有還無
皆是無常二者別相如地有堅相水有濕
相火有熱相風有動相如是二相皆空是
名自相空。【十四諸法空】謂五陰十二入十
八界等法無有實相一切皆空無取無捨
能離一切諸見是名諸法空（十二入者眼入耳入鼻入
舌入身入意入色入聲入香入味入觸入法入也十八界者眼界色界眼識界耳界
聲界耳識界鼻界香界鼻識界舌界味界舌識界身界觸界身識界意界法界意識
界也）。【十五不可得空】謂一切諸法及因緣畢
竟皆空不可得故是名不可得空（因緣者謂以眼
等六根為因色等六塵為緣也）。【十六無法空】謂諸法已滅
是滅亦無名無法空又謂過去未來法名
為無法如是無法亦空是名無法空。【十七
有法空】謂諸法從因緣和合故有法生是
法體本不實名有法空又謂現在一切法
及無為法名為有法如是有法皆空亦名
有法空。【十八無法有法空】謂無法有法相
不可得名無法有法空又謂過去未來現
在一切諸法皆不可得亦名無法有法空。
十八界（出法界次第）界即界分謂眾生心色俱迷
故開色為十界開心為八界令其觀此色
心二法皆從虛妄因緣而生起惑造業輪
轉生死若達此妄源無有實體絕名離相
則不為惑染所迷也（開色為十界者謂眼耳鼻舌身五根色聲
香味觸五塵皆屬於色故開之為十也開心為八界者謂眼識耳識鼻識舌識身識
意識及意根法塵皆屬於心故聞之為八也）。【一眼界】謂能見之根名
為眼界。【二耳界】謂能聞之根名為耳界。【三
鼻界】謂能嗅之根名為鼻界。【四舌界】謂
<pb n="261"/>
能甞味之根名為舌界。【五身界】謂能覺觸
之根名為身界。【六意界】謂能覺知之根名
為意界。【七色界】謂眼所見一切色境名為
色界。【八聲界】謂耳所聞一切音聲名為聲
界。【九香界】謂鼻所嗅一切香氣名為香界。
【十味界】謂舌所甞一切諸味名為味界。【十
一觸界】觸即觸著謂身所覺冷煖細滑等
觸名為觸界。【十二法界】謂意所知一切諸法
名為法界。【十三眼識界】謂識依眼根而能
見色名眼識界。【十四耳識界】謂識依耳根
能聞諸聲名耳識界。【十五鼻識界】謂識依
鼻根能嗅諸香名鼻識界。【十六舌識界】謂
識依舌根能甞諸味名舌識界。【十七身識
界】謂識依身根能覺諸觸名身識界。【十八
意識界】謂識依意根而能分別一切法相
名意識界。
十八學人（出天台四教儀集註）【一初果向】初果即須陀
洹所證之果也謂此人脩學將入初果雖
未至本位而已向於此果也（梵語須陀洹華言預流）。
【二初果】初果者謂此人斷三界見惑盡預
入聖道法流即證此果也（三界者欲界色界無色界也見惑者
謂意根對法塵而起分別也）。【三二果向】二果即斯陀含
所證之果也謂此人脩學將入二果雖未至
本位而已向於此果也（梵語斯陀含華言一來）。【四二
果】二果者謂此人於欲界九品思惑中斷
前六品盡即證此果也（思惑者謂眼等五根對色等五塵而
起貪愛也）。【五三果向】三果即阿那含所證之果
也謂此人脩學將入三果雖未至本位而
已向於此果也（梵語阿那含華言不來）。【六三果】三果者
謂此人於欲界九品思惑悉皆斷盡即證
此果也。【七四果向】四果即阿羅漢所證之
果也謂此人脩學將入四果雖未至本位而
已向於此果也（梵語阿羅漢華言無學）。【八隨信行】隨信
行者謂此人根鈍憑他所說起信脩行進
趣於道也。【九隨法行】隨法行者謂此人根
利自以智力隨法修行進趣於道也。【十信
解】信解者謂此人根鈍而有信心起發真
解也。【十一見得】見得者謂此人根利若見
於法即能得理也。【十二家家】家家者受生
處不一也謂此人於欲界九品思惑中若
斷三四品或於天中三二家受生或於人
中三二家受生方得證第二斯陀含果也。
【十三無間】無間者謂此人斷欲界思惑八
品但有一品未斷而命終者尚有一生間
隔若不命終遂斷一品餘惑則無生死間
隔而證第三阿那含果也。【十四中般】中即
中陰般即般涅槃也謂此人於欲界死已
未到色界即於中間陰身顯發聖道而般
涅槃也（梵語般涅槃華言滅度）。【十五生般】生般者謂
此人從欲界命終生於色界便般涅槃也。
【十六有行般】有行般者謂此人生色界已
更能加功用行斷欲界思惑俱盡而般涅
槃也。【十七無行般】無行般者謂此人生色
界已不加功用行自然斷除欲界煩惱餘
之思惑而般涅槃也。【十八上流般】流即流
行之義謂此人次第上行色界諸天受生
而斷欲界餘之思惑而般涅槃也。
十八支（出法界次第）支即支分也如樹根莖是一
枝條有異禪中支義亦爾謂色界初禪有
五支二禪四支三禪五支四禪四支共為
十八支也。
初禪天定五支。【一覺支】初心在緣名覺謂
行者在欲界依未到地發初禪色界諸淨
<pb n="262"/>
色法觸欲界身根心大驚悟即生身識覺
此色觸也（未到地者謂在欲界修色界定故以色界為未到地也）。【二
觀支】細心分別名觀謂行者既證初禪功
德即以細心分別此禪定中色法諸妙功
德境界分明是欲界之所未有也。【三喜支】
欣慶之心名喜謂行者初發禪時乃有喜
生所捨欲界之樂甚少今得初禪利益甚
多如是思惟歡喜無量也。【四樂支】怡恱之
心名樂謂行者發初禪時喜踊之心既息
則恬然靜慮而受怡恱之樂也。【五一心支】
心與定一名一心謂行者初證禪時心依
覺觀喜樂之法故有細微之散若喜樂心
息自然心與定一也。
二禪天定四支。【一內淨支】心無覺觀之渾
濁名內淨謂行者欲離初禪種種呵責覺
觀覺觀既滅則心內淨也。【二喜支】欣慶之
心名喜謂行者初得內淨時得免覺觀之
患而獲勝定內證之喜無量也。【三樂支】怡
恱之心名樂謂行者喜踊之情既息則怡
然靜慮而受怡恱之樂也。【四一心支】心與
定一名一心謂行者喜樂心息則心與定
一澄渟不動也。
三禪天定五支。【一捨支】離喜不悔名捨謂
行者欲離第二禪時種種呵責二禪之喜
喜既滅謝則發第三禪之樂若證三禪之
樂則捨二禪之喜不生悔心也。【二念支】念
即愛念謂行者既發第三禪之樂則樂從
內起應須愛念將息則樂得增長也。【三慧
支】觧知之心名慧謂行者既發第三禪之
樂此樂[微-兀+(舛-夕)]妙難得增長若非善巧觧慧則
不能方便長養也。【四樂支】怡恱之心名樂
謂行者發第三禪樂已若能善用捨念慧之
三支將護此樂樂則徧身若離三禪則餘
地更無徧身之樂也。【五一心支】心與定一名
一心謂行者受樂心息則心自與定法為
一澄渟不動也。
四禪天定四支。【一不苦不樂支】不苦不樂
中庸之心也謂行者欲離第三禪時種種
呵責於樂樂既謝滅則不動之定與捨俱
發故內心湛然無苦無樂也。【二捨支】離樂
不悔名捨謂行者既得第四禪不動真定
則捨第三禪難捨之樂不生悔心也。【三念
清淨支】念即愛念謂行者既得第四禪真
定當念下地之過復念自己功德方便將
養令其不退進入勝品也（下地者即三禪也）。【四一
心支】心與定一名一心謂行者既得第四
禪之定用前捨念二支將護則心無所依
泯然寂靜一心在定猶如明鏡不動淨水
無波湛然而照萬象皆現也。
二十重華藏莊嚴世界海（出華嚴經）謂此世界住
在香水海中蓮花之上種種妙寶莊嚴含
藏一切世界深廣無窮也此世界海有須
彌山微塵數風輪所持此微塵數風輪㝡
在上者名殊勝威光藏能持普光摩尼莊
嚴香水海此香水海出大蓮華名種種光明
蘃香幢此世界海住在其中四方均平清
淨堅固金剛輪山周帀圍繞地海眾𣗳各
有區別金剛輪山內所有大地一切皆以
金剛所成諸摩尼寶以為間錯普現如來
所有境界如天帝網於中布列此大地中
有十不可說佛剎微塵數香水海一一妙
寶充滿其中一一香水海各有四天下微
塵數香水河右旋圍繞一一河各有世界
<pb n="263"/>
海微塵數莊嚴此十不可說佛剎微塵數
香水海中有不可說佛剎微塵數世界種
安住一一世界種復有不可說佛剎微塵
數世界各各依住各各形狀各各莊嚴等
一一世界種或作須彌山形或作江河形
或作諸莊嚴等形悉在此世界海中分布
而住其最中央香水海名無邊妙華光以
現一切菩薩形摩尼王幢為底出大蓮華
名一切香摩尼王莊嚴有世界種名普照
十方熾然寶光明其二十重莊嚴世界皆
從此出其最下重世界名最勝光遍照此
上過佛剎微塵數世界有世界名種種香
蓮華妙莊嚴如是乃至最上第二十重世
界名妙寶熖此第二十重世界自下而上
各有佛剎微塵數世界周帀圍繞各有佛
出現教化眾生娑婆世界正當第十三重
即是毗盧遮那如來所出現之處此二十
重世界皆在無邊妙華光香水海中此世
界海乃是毗盧遮那如來徃昔於世界微
塵數劫修菩薩行時親近微塵數佛之所
嚴淨故稱所修實因感報此莊嚴重重無
盡世界也（梵語須彌華言妙高梵語摩尼華言如意天帝網者謂帝釋殿有千珠寶
網交光相暎也剎梵語具云剎摩華言土田四天下者東弗于逮南閻浮提西瞿耶
尼北欝單越也梵語娑婆華言能忍梵語毘盧遮那華言徧一切處劫梵語具云劫
波華言分別時節）。【一最勝光徧照華藏世界】此第
一重世界依眾寶摩尼華而住其狀猶如
摩尼寶形一佛剎微塵數世界圍繞佛號
離垢燈（如摩尼寶形者謂摩尼狀有八楞似方不方似圓不圓世界如彼故
也離垢燈者謂離煩惱所知二障智眼清淨照世如燈故也）。【二種種香
蓮華妙莊嚴華藏世界】此第二重世界依
寶蓮華網而住其狀猶如師子之座二佛
剎微塵數世界圍繞佛號師子光勝照。【三
一切寶莊嚴普照光華藏世界】此第三
重世界依種種寶瓔珞住其形八隅三佛
剎微塵數世界圍繞佛號淨光智勝幢。【四
種種光明華莊嚴華藏世界】此第四重世
界依眾色金剛尸羅幢海住其狀猶如摩
尼蓮華四佛剎微塵數世界圍繞佛號金
剛光明無量精進力善出現。【五普放妙華光
華藏世界】此第五重世界依一切樹莊嚴寶
輪網海住其形普方而多有隅角五佛剎
微塵數世界圍繞佛號香光喜力海。【六淨
妙光明華藏世界】此第六重世界依金剛
宮殿海住其形四方六佛剎微塵數世界
圍繞佛號普光自在幢。【七眾華熖莊嚴華
藏世界】此第七重世界依一切寶色熖海
住七佛剎微塵數世界圍繞佛號歡喜海
功德名稱自在光。【八出生威力地華藏世
界】此第八重世界依種種寶色蓮華座虛
空海住其狀猶如因陀羅網八佛剎微塵
數世界圍繞佛號廣大名稱智海幢（因陀羅網
即天帝網也）。【九出妙音聲華藏世界】此第九重
世界依恒出一切妙音聲莊嚴雲摩尼
王海住其狀猶如梵天身形九佛剎微塵
數世界圍繞佛號清淨月光相無能摧伏。
【十金剛幢華藏世界】此第十重世界依一
切莊嚴寶師子座摩尼海住其狀周圓十
佛剎微塵數世界圍繞佛號一切法海最
勝王。【十一恒出現帝青寶光明華藏世界】
此第十一重世界依種種殊異華海住其
狀猶如半月之形十一佛剎微塵數世界
圍繞佛號無量功德海。【十二光明照耀華
藏世界】此第十二重世界依華旋香水海
<pb n="264"/>
住狀如華旋十二佛剎微塵數世界圍繞
佛號超釋梵。【十三娑婆華藏世界】此第十
三重世界依種種色風輪所持蓮華網而
住其狀猶如虛空十三佛剎微塵數世界
圍繞其佛即毘盧遮那如來世尊也。【十四
寂靜離塵光華藏世界】此第十四重世界
依種種寶衣海住其狀猶如執金剛形十
四佛剎微塵數世界圍繞佛號徧法界勝
音。【十五眾妙光明燈華藏世界】此第十五
重世界依淨華網海住其狀猶如卍字之
形十五佛剎微塵數世界圍繞佛號不可
摧伏力普照幢。【十六清淨光徧照華藏世
界】此第十六重世界依種種香熖蓮華海
住其狀猶如龜甲之形十六佛剎微塵數
世界圍繞佛號清淨日功德眼。【十七寶莊
嚴藏華藏世界】此第十七重世界依光明
藏摩尼藏海住其形八隅十七佛剎微塵
數世界圍繞佛號無礙智光明徧照十方。
【十八離塵華藏世界】此第十八重世界依
眾妙花師子座海住狀如珠瓔十八佛剎
微塵數世界圍繞佛號無量方便最勝幢。
【十九清淨光普照華藏世界】此第十九重
世界依無量色香熖須彌山海住其狀猶
如寶華旋布十九佛剎微塵數世界圍繞
佛號普照法界虛空光。【二十妙寶熖華藏
世界】此第二十重世界依一切諸天形摩
尼王海住其狀猶如寶莊嚴具二十佛剎
微塵數世界圍繞佛號福德相光明。
二十諸天（出天傳）自古列十六天像各有所主
以其有呵護之功也後增日月及娑竭龍
王閻摩羅王者謂日則破暗月則照夜龍
則祕藏法寶閻摩則掌於幽⿱宜八故加此四
天通為二十天也。【一梵天王】梵梵語具云
梵囕摩華言離欲又云清淨謂此天王身
心妙圓威儀不[卸-ㄗ+夬]清淨禁戒加以明悟統
領梵眾即法華經稱娑婆世界主尸棄大
梵主大千世界者是也（梵語娑婆華言能忍梵語尸棄華言
頂髻又云火由修火定而悟道故也）。【二帝釋天主】帝即天帝
釋梵語具云釋提桓因華言能天主言帝
釋者華梵兼稱也此天居須彌山頂即忉
利天主也謂此天徃昔因中迦葉佛滅時
有一女人發心修塔復有三十二人助修
由是功德女為忉利天主其助脩者皆作
輔臣合稱為三十三天也（梵語須彌華言妙高梵語忉利
華言三十三梵語迦葉華言飲光）。【三毘沙門天王】梵語毘
沙門華言多聞謂此天福德之名聞於四
方即北方天王居須彌山半第四層之北水
精埵統領無量百千藥义守護北方也（梵語
藥义亦云夜义華言勇健）。【四提頭頼吒】梵語提頭頼吒
華言持國謂此天能護持國土即東方天
王居須彌山半第四層之東黃金埵領乾
闥婆富單那等守護東方也（梵語乾闥婆華言香陰即
帝釋之樂神也梵語富單那華言主熱病鬼）。【五毘留勒义天王】
梵語毘留勒义華言增長謂此天能令自
他威德善根悉皆增長即南方天王居須
彌山半第四層之南瑠璃埵領鳩槃茶等
無量百千鬼神守護南方也（梵語瑠璃華言青色寶梵
語鳩槃茶華言甕形即魘魅鬼也）。【六毘留[怙-口+(田/寸)]义天王】梵語
毘留[怙-口+(田/寸)]叉華言雜語謂此天能作種種語
言故又云廣目以其目廣大故即西方天
王居須彌山半第四層之西白銀埵領毘
舍闍鬼等無量百千諸龍守護西方也（梵語
毘舍闍華言啖人精氣）。【七金剛密迹天】謂此天手執
<pb n="265"/>
金剛寶杵識達如來一切秘密事迹也徃
昔有王生一千有二子千兄同詣佛所發
心修道而二弟不知一弟發願若千兄成
道我則為魔惱害之一弟發願我為力士
護千兄法即金剛也領五百藥义神皆是
大菩薩等居妙高峰於賢刼千佛中俱護
其法也（刼梵語具云刼波華言分別時節賢刼名以此刼中多賢人故也）。【八
摩醯首羅天】梵語摩醯首羅華言大自在
又翻威靈或云三目故為三界尊極之主
輔行記云色界天三目八臂騎白牛執白
拂有大威力居菩薩住處能知大千世界
雨滴之數統攝大千世界於色界中此
天獨尊也（三界者欲界色界無色界也）。【九散脂大將】散
脂梵語具云散脂修摩華言密陀羅尼集
云鬼子母有三男長名唯奢文次名散脂
大將次小名摩尼䟦陀能於十方世界覆
護一切眾生為除衰惱等患常地居或空
居各有五百眷屬領二十八部鬼神隨是
經典所流布處與諸鬼神徃至彼所隨遂
擁護說法者消滅諸惡令得安隱仍以身
口意三密而加被之謂眾味精氣從毛孔
入此身密加被也莊嚴言辭辯不斷絕此
口密加被也心進勇[銳-兄+允]等此意密加被也
至令聞者受人天樂疾得菩提其於賞善
罰惡功亦大矣。【十大辯天】謂得大智慧功
德成就大辯才也此天或居山巖深險處
或在坎窟大樹藂林在處常翹一足八臂
莊嚴常持弓箭刀矟（色角切）長杵鐵輪帝
釋諸天常加供養讚嘆具無礙辯於一切
時常自護世濟物利生流通佛法無所怠
倦以慧資福故光明會上列之在功德天
之前也。【十一功德天】此天涅槃經及陀羅
尼集名功德天金光明經散脂品名第一
威德成就眾事大功德天於過去金山照
明如來所種諸善根故感福報相貌殊勝
能令眾生福德成就常居㝡勝園名曰金
幢若說法者隨其所須供給無乏以福資
慧成出世因則果滿二嚴依正殊勝也（二嚴
即福慧二種莊嚴也依報即國土正報即色身也）。【十二韋天將軍】
韋梵語具云韋䭾華言智論靈威要略曰
天神姓韋諱琨即南方天王八將之一臣
也四王合三十二將此為其首生知聦慧
早離塵欲清淨梵行修童真業不受天欲
面受佛囑外護佛法統護三洲利物弘化
大濟群生故凡建伽藍皆設像崇敬以彰
護法之功也（三洲者南贍部洲東弗于逮西瞿耶尼也伽藍梵語具云
僧伽藍華言眾園即佛寺也）。【十三堅固地神】堅固者理
體不可壞如金剛王無能破也地者謂其
利世之功如大地持載萬物出生草木百
穀⿰王尒寶等也此天隨是經典流布之處常
作衛護隱形法座頂戴說法者之足令聞
法者如服甘露增益身力地藏經佛告地
神云閻浮土地悉蒙汝護凡地所生皆悉
豐足利益一切護佛教法於世出世其功
大矣（閻浮梵語具云閻浮提華言勝金洲）。【十四菩提樹神】梵
語菩提華言道謂由此神嘗守護如來成
道處菩提之樹因以立名宿世因中自云
我常念佛樂見世尊常作誓願不離佛日
是知大權示迹微妙難思覆蔭群生現身
利益故諸經讚護功德不可量也。【十五鬼
子母天】此天所生千子最小名愛奴極所
憐惜常食人子佛為化彼將愛奴戠之鉢
下其母於天上人間覔之不得既歸伏已
<pb n="266"/>
佛遂揭鉢還之其千子皆為鬼王統數
萬鬼眾五百在天上常嬈亂諸天五百
在世間常嬈國界人民佛為授五戒歸
依正法得須陀洹住佛精舍凡人家無子
息者求之得子有疾病者禱之則安故為
鬼王母由受佛戒亦呼千子同依佛所不
惱天人也（五戒者不殺不盜不邪＆CB21945;不妄語不飲酒也梵語須陀洹華言
入流即初果也）。【十六摩利支天】梵語摩利支華言
陽熖以其形相不可見不可執如彼陽熖
也此天常行日月之前護國護民救兵戈
等難大摩利支天經中有最上心真言曰
唵摩利支娑縛賀若人持此真言無不感
應其不思議神力誠可依憑也。【十七日宮
天子】謂此天宿因布施持戒修善奉佛
得生其中其宮殿城郭皆百寶所成五
風運持不令停住環繞須彌山半照四大
洲所謂南閻浮提日正中東弗于逮日始
沒西瞿耶尼日初出北欝單越當夜半是
為一日照四天下除⿱宜八破暗成熟萬物其
功實大法華經中名寶光天子即此天也
（五風者持風住風隨順轉風波羅訶迦風將行風也梵語弗于逮華言勝梵語瞿耶
尼華言牛貨梵語欝單越華言勝處）。【十八月宮天子】謂此天
宿因所修所證與日宮天子同故生其中
其宮殿百寶所成五風運持不令停住環
繞須彌山半照四大洲其圓[卸-ㄗ+夬]者白月初
日在前黑月初日在後因日影覆射故有
圓[卸-ㄗ+夬]所謂近日自影覆故見月輪[卸-ㄗ+夬]然月
光陰滋萬物夜發光明功次於日法華經
云明月天子是也（白月初者上半月初也黑月初者下半月初也）。
【十九娑竭羅】梵語娑竭羅華言鹹海又翻
龍王即鹹海中一百七十七龍王中第七
龍王也今獨列此龍王者謂是大權菩薩
位居十地之中示現龍身處於鹹海若降
雨時先布密雲端坐舉念其雨普洽常隨
佛會護法護民其利甚愽所居宮殿七寶
嚴飾與天無異（十地者懽喜地離垢地發光地熖慧地難勝地現前
地遠行地不動地善慧地法雲地也七寶者金銀瑠璃玻瓈硨磲碼碯赤真珠也）。
【二十閻摩羅王】梵語閻摩羅華言雙王又
云隻王謂由此王與妹皆作獄主故云雙
兄治男事妹治女事故云隻又云息諍謂
止罪人諍故或云是菩薩為利益眾生故
變化所作正法念經載閻羅王為人說偈
云汝得人身不修道如入寶山空手歸汝今
自作還自受呌喚苦者欲何為又十王經
云閻王於未來世作佛號普王如來謂菩
薩變化者良有以也。
二十空（出般若經）【一內空】謂內之眼耳鼻舌身意
六根皆無自性故名內空。【二外空】謂外之
色聲香味觸法六塵皆無自相故名外空。
【三內外空】謂六根六塵六識都無自性故
名內外空（六識者眼識耳識鼻識舌識身識意識也）。【四空空】謂
一切法皆空此空亦空故名空空。【五大空】
謂小乘四諦十二因緣諸法皆空無有故
名大空（四諦者苦諦集諦滅諦道諦也十二因緣者一無明二行三識四名
色五六入六觸七受八愛九取十有十一生十二老死也）。【六小空】（亦名無性
自性空）謂須陀洹斯陀含阿那含阿羅漢四
果之相皆空無有故名小空（梵語須陀洹華言入流梵
語斯陀含華言一來梵語阿那含華言不來梵語阿羅漢華言無學）。【七勝義
空】謂第一義之理假立名言悉同真性本
來空寂故名勝義空。【八有為空】謂欲界色
界無色界煩惱惑業本無有為之相故名
有為空。【九無為空】謂生住滅三相皆空無
為寂靜不墮諸數故名無為空（生住滅者謂一切萬
<pb n="267"/>
物皆有生長住於世間終歸壞滅也）。【十畢竟空】謂有為無為諸
法一切之相悉皆空寂而不可得故名畢
竟空。【十一無際空】謂一切諸法滅無有終
起無有始起滅之際無從可得故名無際
空。【十二散空】謂一切諸法因緣假合而成
皆無和合之相故名散空。【十三無變異空】
謂一切法非常非滅不變不異法性如如
了不可得故名無變異空。【十四本性空】謂
一切諸法非常非滅本性清淨離性離相
故名本性空。【十五自相空】謂五蘊之法虛
幻不實了無自相故名自相空（五蘊者色蘊受蘊想
蘊行蘊識蘊也）。【十六共相空】謂一切諸法彼此之
相非常非滅本來空寂故名共相空。【十七
一切法空】謂一切諸法本性皆空非常非
滅了不可得故名一切法空。【十八不可得
空】謂過去現在未來三世一切諸法皆無
所有了無可求之相故名不可得空。【十九
無性空】謂一切諸法悉皆虛假皆無實性
故名無性空。【二十自性空】謂一切諸法非
常非滅性本自空故名自性空。
二十種小乘外道涅槃（出提婆菩薩釋楞伽經中外道小乘涅槃論）
【一小乘外道論師】此外道師說諸受陰重
如燈火滅種壞風止名為涅槃（陰即身也梵語涅槃
華言滅度）。【二外道方論師】此外道師說最初生
諸方從諸方生世間人從人生天地天地
滅沒還入彼處名為涅槃（諸方即四方也）。【三外道
風仙論師】此外道師說風能生長命物能
殺命物風造萬物能壞萬物名風為涅槃
（命物者謂有命之物也）。【四外道韋陀論師】此外道師
說從那羅延天[〦/(刀*ㄚ*(留-刀-田))/肉]中生大蓮華從蓮華生
梵天祖公一切有命無命物從梵天口中
生一切大地即是脩福德戒塲於中一切
華草及猪羊⿰馬戶馬等殺害供養梵天得生
彼處名為涅槃（梵語那羅延華言鉤鎻力士）。【五外道伊
賖那論師】此外道師眷屬說伊賖那論師
尊者形相不可見徧一切處以無形相而
能生諸有命無命一切萬物名為涅槃。【六
倮形外道論師】此外道師說分別見諸種
種異相名為涅槃。【七外道毘世師論師】此
外道師說地水火風虛空微塵等物和合
而生一切世間知無知物無和合者即是
離散遂計離散名為涅槃（知無知物者謂有知覺無知覺
之物也）。【八外道苦行論師】此外道師說身盡
福德盡名為涅槃。【九外道女人眷屬論師】
此外道師說摩醯首羅作女人生諸天人
龍鳥及一切穀子蛇蝎蚊蝱等如是知者名
為涅槃（梵語摩醯首羅華言大自在）。【十外道行苦行論
師】此外道師說罪福盡德亦盡名為涅槃。
【十一外道淨眼論師】此外道師說煩惱盡
故依智名為涅槃。【十二外道摩陀羅論師】
此外道師說那羅延論師言我造一切物
我於一切眾生中最勝我生一切世間有
命無命物從我作生還沒彼處名為涅槃。
【十三外道尼犍子論師】此外道師說初生
一男一女彼二和合能生一切有命無命
等物後時離散還沒彼處名為涅槃。【十四
外道僧佉論師】此外道師說二十五諦自
性因生諸眾生名為涅槃（二十五諦者一冥初自性二智
大三我心四色五聲六香七味八觸九地十水十一火十二風十三空十四眼知根
十五耳知根十六鼻知根十七舌知根十八身知根十九口作業根二十手作業根
二十一足作業根二十二小便作業根二十三大便作業根二十四心平等根二十
五神我也自性是常能生諸法故為涅槃因也）。【十五外道摩醯首羅
論師】此外道師說果是那羅延所作梵天
<pb n="268"/>
是因所謂梵天那羅延乃至自在天是生
滅因一切從自在天生從自在天滅名為
涅槃。【十六外道無因論師】此外道師說無
因無緣生一切物無染因無淨因乃至𣗥
刺之針孔雀之色皆無人作自然而有不
從因生名為涅槃。【十七外道時論師】此外
道師說時熟一切大時作一切物時散一
切物是故我論中說如被百箭射時不到
不死時到則小草觸即死一切物時生一切
物時熟一切物時滅名為涅槃。【十八外道
服水論師】此外道師說水是萬物根本水
能生天地生有命無命一切物乃至水能
生物能壞物名為涅槃。【十九外道口力論
師】此外道師說虛空是萬物因最初生虛
空從虛空生風從風生火從火生暖暖生
水水即凍凌堅作地從地生種種藥草乃
至從五穀生命食後時還沒虛空名為涅
槃（五穀者禾麻黍菽麥也）。【二十外道本生安茶論師】
此外道師說本無日月星辰虛空及地唯
有大水時大安茶生如鷄子周帀金色時
熟破為二叚一叚在上作天一叚在下作
地彼二中間生梵天名一切眾生祖公作
一切有命無命物等散沒彼處名為涅槃。
二十種煩惱隨眠（出瑜伽師地論并顯揚聖教論煩惱者謂
見思無明昏煩之法惱亂心神也由此煩
惱隨逐眾生眠伏藏識之中故名隨眠（藏識
者藏有含藏之義即第八識也）。【一不定地隨眠】不定地即
欲界也謂欲界散亂不脩禪定以散亂故
眼等諸根煩惱隨逐不捨故名不定地隨
眠。【二定地隨眠】定地即色界無色界也謂
此二界能修禪定雖修禪定離欲界苦而
於定地貪癡愛慢諸見煩惱隨伏不捨故
名定地隨眠。【三隨逐自境隨眠】謂於三界
中各各自分境上所攝諸見煩惱隨根起
滅潛伏不捨故名隨逐自境隨眠。【四隨逐
他境隨眠】謂或在色界而起欲界煩惱或
在無色界而起色界煩惱或在欲界而欣
樂上二界禪定而生味著不知出離故名
隨逐他境隨眠。【五被[損-口+ㄙ]隨眠】謂眾生常被
欲界煩惱之所[損-口+ㄙ]害而此煩惱隨伏不捨故
名被[損-口+ㄙ]隨眠。【六不被[損-口+ㄙ]隨眠】謂已生色界
不被欲界煩惱之所[損-口+ㄙ]害或未離欲界雖
不被煩惱所[損-口+ㄙ]而煩惱隨伏不捨故名不
被[損-口+ㄙ]隨眠。【七隨增隨眠】謂三界眾生各於
自住之境而起煩惱隨時增長潛伏不捨
故名隨增隨眠。【八不隨增隨眠】謂住於色
界無色界禪定之中不隨他境增長煩惱
而其煩惱因未斷故潛伏不捨故名不隨
增隨眠。【九具分隨眠】謂諸眾生於一切境
起貪嗔癡等諸煩惱惑無有[卸-ㄗ+夬]减故名具
分隨眠。【十不具分隨眠】謂聲聞初果等
雖斷三界見惑而於思惑未能全斷故名
不具分隨眠（初果即須陀洹果也見思惑者謂意根對法塵而起分別
曰見惑眼等五根對色等五塵而起貪愛曰思惑也）。【十一可害隨眠】
謂聲聞之人知苦集之法是可[損-口+ㄙ]害乃修
道品斷見思煩惱而證涅槃雖斷見思而
習氣無明隨伏不捨故名可害隨眠（苦集即苦
諦集諦也道品即三十七道品也梵語涅槃華言滅度習氣者見思惑之餘習氣分也）。
【十二不可害隨眠】謂凡夫眾生不能修習
道品而於煩惱之惑無可[損-口+ㄙ]斷是以隨伏
不捨故名不可害隨眠。【十三增上隨眠】謂
貪嗔癡等諸煩惱惑漸漸增勝隨伏不捨
故名增上隨眠。【十四平等隨眠】謂貪嗔癡
<pb n="269"/>
煩惱之惑平等共起隨伏不捨故名平等
隨眠。【十五下劣隨眠】謂修行求離欲界之
人於諸色等塵念微薄故名下劣隨眠。【十
六覺悟隨眠】謂能覺知一切煩惱與業果
俱時流轉雖能覺悟而未能斷故名覺悟
隨眠。【十七不覺悟隨眠】謂一切煩惱纏縛
隨逐根識不相捨離而無所知覺故名不
覺悟隨眠。【十八能生多苦隨眠】謂欲界貪
嗔等煩惱能生種種諸苦故名能生多苦
隨眠。【十九能生少苦隨眠】謂色界無色界
禪定之中雖無欲界眾苦而有欣上厭下
之心亦名煩惱故名能生少苦隨眠（欣上厭下
者謂欣喜上二界禪定之樂厭惡欲界生死之苦也）。【二十不能生苦
隨眠】謂諸菩薩雖離諸惑不生眾苦然常
存自行利他之心亦為煩惱故名不能生
苦隨眠（菩薩梵語具云菩提薩埵華言覺有情）。
二十種煩惱現行（出瑜伽師地論）【一隨所欲纏現行】
謂在家之人未離諸欲而於所欲之境起
種種纏縛之業相續不捨故名隨所欲纏
現行。【二不隨所欲纏現行】謂出家之人不
隨世間欲樂之境而生厭離之心相續不
捨故名不隨所欲纏現行。【三無所了知現
行】謂住惡說法之人於善惡法不生分別
於一切境界無所了知由此癡惑之心相
續不捨故名無所了知現行。【四有所了知
現行】謂住善說法之人於一切法而生分
別於善法令向於惡法令捨由此了知之
心相續不捨故名有所了知現行。【五麤煩
惱現行】謂貪嗔癡諸煩惱各有增上麤重
或於順境貪惑麤重或於逆境嗔惑麤重
各起不同故名麤煩惱現行。【六等煩惱現
行】謂貪嗔癡等諸煩惱惑等分而起無有
輕重故名等煩惱現行（等分者謂貪嗔癡三心一齊而起也）。
【七微煩惱現行】謂修行求離欲界之人雖
未證果而於三界煩惱微細輕薄故名微
煩惱現行（三界者欲界色界無色界也）。【八內門煩惱現
行】謂修行求離欲界之人雖不著於色等
外塵之境而內心所起習氣相續不捨故
名內門煩惱現行（習氣者煩惱餘習氣分也）。【九外門煩惱
現行】謂未離欲界之人隨緣色等外塵諸
欲境界而起種種煩惱相續不捨故名外
門煩惱現行。【十失念煩惱現行】謂見聖道
得果之人忽遇餘緣聞不正法習氣發現
而失正念故名失念煩惱現行。【十一猛利
煩惱現行】謂未得道果之人勤加精進起
不正作意發勇猛心相續不捨故名猛利
煩惱現行。【十二分別所起煩惱現行】謂人
不信正法於諸邪見而起分別妄生種種
執著相續不捨故名分別所起煩惱現行。
【十三任運所起煩惱現行】謂人起懈怠心
不求正行而於五欲之境自然而起諸惑
相續不捨故名任運所起煩惱現行（五欲者色
欲聲欲香欲味欲觸欲也）。【十四尋思煩惱現行】謂人於
禪定觀法常自思念覺察妄起分別相續
不捨故名尋思煩惱現行。【十五不自在煩
惱現行】謂人睡眠夢境散乱意識所緣相續
不捨故名不自在煩惱現行。【十六自在煩
惱現行】謂人醒寤所起惡慧之覺徧緣諸
境相續不捨故名自在煩惱現行。【十七非
所依位煩惱現行】謂如幼少之人於一切
境不知好惡起諸放逸相續不捨故名非
所依位煩惱現行。【十八所依位煩惱現行】
謂修行根熟之人依於正行之位斷諸煩
<pb n="270"/>
惱而能斷之心相續不捨故名所依位煩
惱現行。【十九可救療煩惱現行】謂人勤修
道行斷生死惑業如救療眾病但知生死
之病而可救療不知樂著涅槃之心相續
不捨故名可救療煩惱現行（梵語涅槃華言滅度）。【二
十不可救療煩惱現行】謂人於生死惑業眾
病不能修諸正行以為救療而諸煩惱相
續不捨故名不可救療煩惱現行。
二十種隨煩惱（出華嚴經隨䟽演義鈔）謂諸昏煩惱乱
心神之法隨逐眾生造無量業故名隨煩
惱也。【一忿隨煩惱】暴怒之心名忿謂對現
前一切違情之境即發暴怒惱乱其心是
名忿隨煩惱。【二恨隨煩惱】恨即怨恨謂由
忿怒不捨結諸怨恨惱乱其心是名恨隨
煩惱。【三覆隨煩惱】覆即隱覆謂自作罪惡
不能懺悔故意隱覆惟恐人知惱乱其心
是名覆隨煩惱。【四惱隨煩惱】惱即熱惱謂
外遇違情之境熱惱於心不自安隱是名
惱隨煩惱。【五嫉隨煩惱】嫉即嫉妬謂持心
不平常懷嫉妬惱乱於心是名嫉隨煩惱。
【六慳隨煩惱】悋惜曰慳謂於一切財法貪
求積蓄不能惠施恒恐散失惱乱於心是
名慳隨煩惱。【七誑隨煩惱】詭詐不實曰誑
謂與世交接語言虛誑巧慮多謀心不自
安而生惱乱是名誑隨煩惱。【八謟隨煩惱】
謂謟倿阿[言*(更-一)]媚恱人意心恒愧赧而不自
安是名謟隨煩惱。【九害隨煩惱】謂[口*(御-ㄗ+亍)]恨蓄
怨常欲[損-口+ㄙ]害於人求快己意恒恐不遂惱
乱其心是名害隨煩惱。【十憍隨煩惱】矜己
慠他曰憍謂心不謙下常欲勝人慠彼有
德惱乱其心是名憍隨煩惱。【十一無慚隨
煩惱】謂屏處為非不知慚天以自悔改惱
乱其心是名無慚隨煩惱。【十二無愧隨煩
惱】謂陰為不善不知愧人以自悔改惱乱
其心是名無愧隨煩惱。【十三掉舉隨煩惱】
謂外境紛擾身心動搖不能攝伏因而惱
乱是名掉舉隨煩惱。【十四昏沉隨煩惱】謂
心神昏暗沉迷而於諸法無所明了惱乱
其心是名昏沉隨煩惱。【十五不信隨煩惱】
謂邪見多疑於諸正法不生信心因而惱
乱是名不信隨煩惱。【十六懈怠隨煩惱】謂
身心⿰悚頁惰於諸道業不能精進修習因而
惱乱是名懈怠隨煩惱。【十七放逸隨煩惱】
謂縱恣自逸躭著欲境不能檢束因而惱
乱是名放逸隨煩惱。【十八失念隨煩惱】謂
心逐邪妄正念遺失遂致淪墜惱乱其心
是名失念隨煩惱。【十九散亂隨煩惱】心常
放逸名曰散乱謂着諸緣境令心流逸恒
不寂靜因而惱乱是名散亂隨煩惱。【二十
不正知隨煩惱】謂於法邪觧遠離正知背
覺合塵以妄為真惱乱其心是名不正知
隨煩惱。
二十難（出四十二章經）【一貧窮布施難】謂人自厄於
貧乏而能隨力輟己濟人是為難也。【二豪
貴學道難】謂人處於豪貴而能厭於欲樂
折節求道是為難也。【三判命必死難】謂人
能尚義輕生决志判命或為法捨身濟彼
飢苦或為忠臣以死徇節是為難也。【四得
覩佛經難】謂人或生邊地不知出世之法
欲得見聞受持如來正教是為難也。【五生
值佛世難】謂人不結勝因不脩眾善而欲
值佛出世是為難也。【六忍色離欲難】謂人
多為情欲所惑而能制伏妄念捨離欲心
<pb n="271"/>
是為難也。【七見好不求難】謂人見彼富貴
榮名及可意等物而不樂求是為難也。【八
有勢不臨難】謂豪勢之人居威福之地而
能好禮忘勢不凌侮人是為難也。【九被辱
不瞋難】謂人被他凌辱而能安忍不生忿
恨是為難也。【十觸事無心難】謂心本清靜
觸境而興若觸事遇緣而心不染著是為
難也。【十一廣學[怙-口+(田/寸)]究難】謂人根性遲鈍而
欲廣其學問窮究義理以[怙-口+(田/寸)]見聞是為難
也。【十二不輕未學難】謂人多有好上之心
若自有學問而於未學之人不生輕慢是
為難也。【十三除滅我慢難】謂人常懷我慢或
素來種姓富貴而能不生驕傲輕他之心
是為難也。【十四會善知識難】謂人修行多
為惡友所惑若學道之時得遇善知識勸
獎誘掖令其開觧是為難也。【十五見性學
道難】謂人迷於妄情昧於愛欲而能返妄
歸真見性學道是為難也。【十六對境不
動難】謂前塵妄境迷惑真性而能持心寂
靜不為外物所轉是為難也。【十七善解方
便難】謂人能常懷大慈愛念眾生以種種
方便而作饒益是為難也。【十八隨化度人
難】謂眾生根性利鈍不同而能隨機化導
而度脫之是為難也。【十九心行平等難】謂
癡⿱宜八之人多執彼我之見若能冤親平等
心無分別是為難也。【二十不說是非難】謂
兩舌妄語佛所禁戒若能愛護口業不說
他人好惡長短是為難也。
<other>大明三藏法數卷第三十五</other>

